{"url": "https://www.24chasa.bg/novini/article/7146001", "text": "Атака срещу лидерката на БСП Корнелия Нинова, че не спазва партийния устав, готви за пленума в неделя вътрешната опозиция в червената партия. Националният съвет на БСП се събира, за да насрочи конгрес, да одобри позицията на червените по бюджета и план-графика им за евроизборите. Предложението на Нинова и екипа ѝ е конгресът да е на 26 януари, което ще даде първо основание за атака на опозицията. Това е нарушение на устава, според който най-висшият форум на партията трябва да се събира веднъж в годината, коментира бивш депутат. Последното заседание на конгреса е било през октомври миналата година, напомни той. Опозицията ще иска и включване в дневния ред на конгреса и точка за промени в устава. Недоволните от Нинова оспорват текста за прекия вътрешнопартиен вот на лидера и искат връщане на правилото, че лидер се избира от делегатите на конгреса. Соцръководството ще иска обаче конгресът да одобри окончателния вариант за “Визия за България”, която в момента червените обсъждат със структурите си по места и с граждански и браншови организации. В дневния му ред ще е и приемането на платформата на БСП за евроизборите през май. Партийните събрания ще номинират кандидатите за евродепутати до края на март и до 10 април трябва да е ясна червената листа, предвижда “Позитано” 20. Най-спорно на пленума в неделя обаче се очертава да е обсъждането на съдбата на и.д. главния редактор на вестник “Дума” Йордан Мичев. Срещу него има подписка от над 50 знакови червени имена. Те настояват да се спази устава и изборът на шеф на партийния орган да е от пленума. Преди време Нинова увери, че след като изтече 6-месечният изпитателен срок на Мичев, ще има гласуване в Националния съвет. Запознати обаче разкриха, че на последното заседание на Изпълнителното бюро соцлидерката не скрила недоволството си от Мичев. Тя обяснила, че не се меси в редакционната политика и не се е чувала с него, но изразила несъгласие с коментарите му срещу съпартийци във фейсбук. Като компромисен вариант за двете враждуващи страни по темата “Дума” се завъртя името на депутата Александър Симов, но то не е обсъждано от соцръководството. А журналистите от вестника искали начело да застане бившият им зам. главен редактор Георги Георгиев.", "date": "2018.11.09", "title": "Атака в неделя: Нинова не спазва устава на БСП"}
{"url": "https://www.24chasa.bg/novini/article/7146148", "text": "Окръжната прокуратура в Разград ръководи досъдебното производство за смъртта на психично болен пациент. Инцидентът станал днес в болницата. 54-годишният мъж заедно с още един пациент трябвало да бъдат отведени за лечение в психиатрична болница, съобщиха от пресцентъра на Апелативната прокуратура - Варна. Мъжът започнал да буйства и се наложило полицейски служители да му поставят белезници. При опита им да го успокоят, пациентът колабирал и починал. Разследването, което трябва да установи обстоятелствата и причините, довели до смъртта на 54-годишния мъж, е възложено на следовател от Окръжния следствен отдел при Окръжната прокуратура в Разград.", "date": "2018.11.09", "title": "Буйстващ психично болен почина, докато полицаи му слагали белезници"}
{"url": "https://www.24chasa.bg/novini/article/7146150", "text": "Президентът на САЩ Доналд Тръмп замина днес за Париж, където ще участва в церемониите по отбелязването на стогодишнината от края на Първата световна война, съобщи ДПА. Преди да напусне Белия дом, Тръмп заяви пред репортери, че очаква с нетърпение планираните прояви. \"Видях какво са подготвили и мисля, че ще бъде нещо много, много специално\", каза Тръмп. Около 60 световни лидери ще участват в церемониите, чийто домакин ще е френският президент Еманюел Макрон. Сред тях са германският канцлер Ангела Меркел, руският президент Владимир Путин и турският му колега Реджеп Тайип Ердоган. В тържествата ще участва и българският президент Румен Радев, предаде БТА. Американският държавен глава утре ще се срещне с Макрон. Имаше планове и за кратка среща с Путин, но Тръмп днес омаловажи тази възможност. \"Ще се срещна с Путин на Г-20\", каза той, имайки предвид срещата на върха в Буенос Айрес, насрочена за края на ноември. \"Не знам дали ще се видим в Париж, може би. Може да има обяд за лидерите\". В неделя, когато САЩ честват Деня на ветераните, Тръмп ще посети американското гробище \"Сюрен\" край Париж. Около 31 000 американци, убити в Първата световна война, са погребани в Европа. По-късно в неделя Тръмп и съпругата му Мелания ще отпътуват обратно за Вашингтон.", "date": "2018.11.09", "title": "Тръмп отпътува за Париж за отбелязването на стогодишнината от края на Първата световна война"}
{"url": "https://www.24chasa.bg/novini/article/7146156", "text": "Отворени са офертите на участниците в обществената за избор на изпълнители за поддържане (превантивно, текущо, зимно и ремонтно-възстановителни работи при аварийни ситуации) на автомагистралите „Хемус“, „Тракия“ и „Марица“ за следващите 5 години. Общата индикативната стойност е 131,2 млн. лв. без ДДС. Обществената поръчка е в пет обособени позиции, съобщиха от пресцентъра на АПИ. За обособена позиция №1 - АМ „Хемус“ на територията на ОПУ-София и ОПУ-Ловеч са отворени офертите на: „АВТОМАГИСТРАЛИ“ ЕАД; „ИНФРА ЕКСПЕРТ“ АД; За обособена позиция №2 - АМ „Хемус“ на територията на ОПУ-Варна и ОПУ-Шумен са отворени офертите на: ДЗЗД „ХЕМУС ВАРНА“, в което са: „ПЪТИЩА И МОСТОВЕ“ ЕООД, „КОМАНС 2000“ АД, „ПЪТНО СТРОИТЕЛСТВО“ АД; „Автомагистрали – Черно море“ АД; КОНСОРЦИУМ „ХЕМУС – ТРС“, с участници: „ПЪТИНЖЕНЕРИНГСТРОЙ – Т“ ЕАД, „ПЪТПЕРФЕКТ – Т“ ЕАД и „ПЪТИНЖЕНЕРИНГ“ АД; ДЗЗД „ПП Варна 2018“, с участници: „ИНЖСТРОЙИНЖЕНЕРИНГ“ ЕООД, „АВТОМАГИСТРАЛИ СОФИЯ“ ЕООД, „ХИДРОСТРОЙ“ АД и „ИНФРА ЕКСПЕРТ“ АД. За обособена позиция №3 - АМ „Тракия“ на територията на ОПУ-София, ОПУ-Пазарджик, ОПУ-Пловдив и ОПУ-Стара Загора, е отворена офертата на: „АВТОМАГИСТРАЛИ“ ЕАД; За обособена позиция №4 - АМ „Тракия“ на територията на ОПУ-Стара Загора, ОПУ-Сливен, ОПУ-Ямбол и ОПУ-Бургас, е отворена офертата на: „АВТОМАГИСТРАЛИ“ ЕАД; За обособена позиция №5 - АМ „Марица“ на територията на ОПУ-Хасково е отворена офертата на: „АБ“ АД", "date": "2018.11.09", "title": "Отворени са офертите за поддържане на АМ „Хемус“, АМ „Тракия“ и АМ „Марица“ до 2023 г."}
{"url": "https://www.24chasa.bg/novini/article/7146160", "text": "За мен не е толкова важно да слушаме какво казват американците, а да ги гледаме какво правят. Ако погледнете по темата за нашия регион са доста активни, също и по отношение на НАТО. Истината е, че въпреки страховете, че Америка може да се оттегли, тя е активна. Това заяви вицепремиерът и министър на външните работи Екатерина Захариева в предаването \"Панорама\" по БНТ. САЩ не ни натискат да купуваме оръжие от тях. Важно е нашето въоръжение да отговаря и да е съвместимо с това на съюзниците ни. Не съм усещала натиск от страна на Джон Болтън, още повече, че процедурата в момента е в решаващата си фаза, сподели тя. По отношение на енергетиката, много пъти е казвано, че е важно да има различни източници, допълни тя. Пет държави членки на ЕС заедно с България пътуват с визи до САЩ, сред които са Полша, Румъния и Кипър, обясни вицепремиерът Захариева. Дебатът за миграцията се води в момента в Америка. Всичко това нещо, което сега се случва, се е случвало и преди. Знаете, че има специален механизъм в Европейския съюз и има страни, които все още пътуват до Щатите с визи. В САЩ ще се въведе нова система за контрол на мигрантите. Сигурна съм, че това ще доведе до по-нисък процент на отказите. Изпълнили сме всички останали критерии, отказите трябва само да паднат под 3% и ще се реализира безвизово пътуване, обясни Захариева. Има противоречия и спорове между Американските щати и Европейския съюз. Но не е проблем да има спор, проблем е да няма диалог. България на първо място: там, където са интересите на България, там ще застанем. България е член на Европейския съюз и си е избрала своето място, категорична е тя. Скандалът с Агенцията за българите в чужбина показва, че органите в България работят. Всички институции по веригата трябва да са прозрачни, изтъкна Екатерина Захариева. По думите ѝ, българската държава има интерес да дава бързо, във време и в срок българско гражданство на онези с български произход от страни като Македония, Украйна и Молдова. България не е взела решение да подкрепи пакта за миграция на ООН. Той нито е конвенция, нито ще се ратифицира, изтъкна вицепремиерът Захариева. Тя подчерта, че не става дума за узаконяване на миграцията, тъй като целта му е да се спре незаконната миграция. Захариева се обърна и към лидерката на БСП Корнелия Нинова, която също е гост на предаването, и я покани да се включи в обсъждането на пакта на ОНН за миграцията, което тепърва ще се проведе.", "date": "2018.11.09", "title": "Захариева: Ако отказите на визи паднат под 3%, ще се въведе безвизово пътуване до САЩ"}
{"url": "https://www.24chasa.bg/novini/article/7146163", "text": "Не ни притеснява свалянето на имунитета нито на Елена Йончева, нито на Георги Михайлов. Притесняват ни липсата на отговорите. Смятам, че това не е истинско обвинение за пране на пари, а отговор срещу труда на Елена. Не обвинявам никого, защитавам я. Това заяви лидерката на БСП Корнелия Нинова в предаването \"Панорама\" по БНТ относно свалянето на имунитета на двамата депутатите от БСП Елена Йончева и Георги Михайлов. Няколко часа преди да обявят искането на имунитета й, тя дойде при мен и ми каза, че има, така да го кажем \"бомба\". Насърчавам я да продължи. Това е нейно разследване за корупция в строителството, ще го обяви до дни, не е морално аз да го правя, обяви Нинова.", "date": "2018.11.09", "title": "Нинова: Йончева има \"бомба\", разкриваща корупция в строителството, обявява я до дни"}
{"url": "https://www.24chasa.bg/novini/article/7146102", "text": "Масовото обучение по математика да стане приложно, предлагат двама от най-добрите български преподаватели – Правда Найденова от 128-о училище в София и д-р Добри Данков от Първа частна математическа гимназия. Едва 10-15% от българчетата имат математически заложби, а останалите трябва да умеят да смятат колко тапети са нужни за стаята, какъв е лихвеният процент и други неща от живота. Според експертите e време за англо-американската система и превеждане на нейните учебници. \"", "date": "2018.11.09", "title": "Да се опрости математиката и да се учат само нещата  от живота"}
{"url": "https://www.24chasa.bg/novini/article/7146121", "text": "Делегация на ДПС ръководена от председателя Мустафа Карадайъ участва на конгреса на партията на европейските либерали, който се провежда в Мадрид, Испания в периода 8-10 ноември 2018г. В делегацията участват зам-председателят на ДПС и евродепутат Филиз Хюсменова, евродепутатът и вицепрезидент на АЛДЕ партията Илхан Кючюк, евродепутатът Неджми Али, народните представители Хамид Хамид и д-р Джевдет Чакъров, зам.-председателят на ДПС и кмет на Кърджали Хасан Азис, кметът на Рудозем Румен Пехливанов, кметът на Венец Нехрибан Ахмедова, кметът на Самуил Сали Бейтула, председателят на фондация “Либерална интеграция” Биршен Ибрямова и членът на ЦОБ Станислав Анастасов, съобщиха от пресцентъра на ДПС. По-рано днес председателят на ДПС Мустафа Карадайъ и част от делегацията на ДПС се срещнаха с председателя на немската либерална партия - ФДП Кристиан Линднер. По време на срещата двамата председатели обсъдиха обстойно политическата обстановка в България и Германия, необходимостта от задълбочено партньорство на либералните партии, за да се противопоставят на популизма и крайния национализъм, както и предстоящите европейски избори. Председателят на ДПС сподели, че партията наблюдава отблизо политическите процеси в Германия, защото те влияят и на политическата обстановка в България, но и в голяма степен предопределят посоката към която Европа ще върви. Според Кристиан Линднер възхода на националистите в Европа може скоро да приключи, но за целта либералните партии трябва да предложат една нова програма за развитие на Съюза, която включва отворено общество, свободна търговия, иновации и модернизация и инвестиции в образование. Той сподели, че основен приоритет на партията му е да работи и за интереса на малките държави в ЕС и покани парламентарна делегация на ДПС на работна визита в Бундестага на Германия. На 39-ият конгрес на партията АЛДЕ, чийто домакин е испанската либерална партия „Гражданите“ участват повече от 1000 европейски либерали и демократи, включително министър-председатели, европейски комисари, партийни лидери и делегати от 60 партии от цяла Европа, които в продължение на три дни ще водят задълбочени политически дискусии и ще избират членове на ръководството. По време на събитието АЛДЕ партията ще обсъди и приеме своя манифест за европейските избори през 2019 г. Това е най-важният документ на партия за следващата година и ще бъде основният фокус на дискусиите по време на Конгреса. В деня на откриването стана ясно, че президента на Франция Еманюел Макрон и неговата партия \"Република, напред!\" ще обединят сили с АЛДЕ на следващите европейски избори, за да борят заедно срещу популизма и национализма в Европа.", "date": "2018.11.09", "title": "Карадайъ и делегация на ДПС, заедно с 1000 либерали от цяла Европа, заседават в Мадрид"}
{"url": "https://www.24chasa.bg/novini/article/7146131", "text": "Турският президент Реджеп Тайип Ердоган утре ще замине на посещение във Франция по покана на френския президент Еманюел Макрон, предаде Анадолската агенция. По време на визитата в Париж (10-11 ноември) Ердоган ще участва в тържествата по случай 100-годишнината от края на Първата световна война, съобщи офисът на турския президент. В мероприятията ще участват държавните глави и премиерите на над 100 страни, предаде БТА. В рамките на посещението си във Франция Ердоган ще има двустранни срещи с лидерите на редица страни, информира Анадолската агенция.", "date": "2018.11.09", "title": "Ердоган заминава на посещение във Франция утре"}
{"url": "https://www.24chasa.bg/novini/article/7146021", "text": "Срещу вноска от 91 млн. евро България ще има достъп до Европейския стабилизационен механизъм от 500 млрд. евро. Това обясни финансовият министър Владислав Горанов в парламента и уточни, че вноска ще правим едва когато влезем в еврозоната. България се сдобива със застраховка при трудни времена, посочи министърът. Делът на България ще се определя по аналог с този в капитала на страната в Европейската централна банка. Плащанията са разделени на 5 годишни части от 20%. Горанов уточни, че България ще ползва адаптиран временен ключ. По изчисления на министерството през първите 5 години след влизането в еврозоната България би плащала по 91 млн. евро на година, което е приблизително 0,16% от днешното ниво на БВП, или приблизително 0,45 % от бюджета за 2018 г. След 5-ата година и до края на преходния период в рамките на следващите 7 години България няма да има финансови задължения към фонда. На 12-ата година от влизането на България в еврозоната, или при достигане на 75% от средния БВП за ЕС, страната ни трябва да внесе разликата между пълния и временния ключ за вноската, която по данни от 2017 г. възлиза общо на 238 млн. евро.", "date": "2018.11.09", "title": "Горанов: С вноска от 91 млн. евро ще ползваме фонд на ЕС с 500 млрд."}
{"url": "https://www.24chasa.bg/novini/article/7146146", "text": "Столичанин извърши собствено разследване срещу потенциален крадец. Камерата пред дома му засне как съмнителен мъж проверява дали апартаментите в кооперацията са отключени, разказва  В столичния квартал „Лагера” малко след 3 ч. сутринта неизвестен мъж се опитва да влезе в един от апартаментите. Това, което не е знаел, е, че на звънеца има инсталирана камера, която записва всеки път, когато има движение. На тези кадри попада Любомир Коцев рано сутринта, проверявайки записите от камерата пред апартамента му. „Опитва да влезе в моя апартамент и в апартамента на моя съсед. Разчита вратите да са отключени. По съвсем деликатен начин натиска бравата, за да може да не се чуе шум”, разказа Любомир. Той веднага публикува кадрите в интернет и прави свое разследване кой е мъжът, опитал се да влезе в апартамента му. Само за няколко часа с него се свързват и други потърпевши, които разпознават мъжа. Според Любомир само за седмица мъжът е опитал да ограби няколко апартамента. „В кв.„Младост” е опитал да влезе, успял е на 2 места, взел е пари и ценности”, разказва Любомир. Съсед на мъжа, заснет от камерата, коментира, че той редовно е арестуван за домови кражби. Не го показваме от съображение за сигурност. „Голяма част от живота си е прекарал в затвора, всички знаят с какво се занимава, но като цяло не се гордее с това. Даже обясняваше, че е станал нов човек. Имаше фирма към затвора, която му беше дала работа и му беше намалила присъдата”, посочи съседът. От СДВР коментираха за bTV, че извършителят все още е неизвестен.", "date": "2018.11.09", "title": "Столичанин засне потенциален крадец пред дома си"}
{"url": "https://www.24chasa.bg/novini/article/7146096", "text": "Руското министерство на външните работи заяви, че твърденията на Виена, че пенсиониран австрийски полковник от края на 90-те години е шпионирал в полза на Москва вредят на положителните отношения между двете страни, предаде Ройтерс. В изявление, публикувано на страницата си в интернет, министерството добавя, че твърденията се основават по-скоро на подозрения, а не на реални доказателства. Посочва се, че министерството е изразило протест пред австрийския посланик в Русия, който е бил повикан днес във ведомството, предава БТА. Ако бъде признат за виновен, австриецът може да получи до десет години затвор. Външният министър на Австрия Карин Кнайсъл отмени визитата си в Русия, планирана за началото на декември, и повика на разговор представители на руското посолство във Виена, предаде ТАСС.", "date": "2018.11.09", "title": "Русия: Твърденията на Австрия за шпионаж\nвредят на двустранните отношения"}
{"url": "https://www.24chasa.bg/novini/article/7146095", "text": "Американският президент Доналд Тръмп подписа днес документ, нареждащ да не се дава убежище на мигранти, които влизат в САЩ нелегално през американско-мексиканската граница, предаде Асошиейтед прес. Тръмп се позова на правомощията си в областта на националната сигурност, за да забрани влизането в САЩ на граждани на няколко страни, в които живеят предимно мюсюлмани, и каза, че иска хората да идват в САЩ по законен път, предаде БТА. Президентът взе това решение отчасти заради колоните централноамерикански мигранти, които бавно се придвижват към САЩ, но длъжностни лица казват, че мярката ще важи за всеки, заловен да прекосява границата незаконно. Тя ще бъде в сила 90 дни, отбеляза ДПА. Тръмп заяви пред журналисти в Белия дом, че не е обсъждал разследването за руска намеса в американските президентски избори през 2016 г. с Матю Уитакър, преди да го назначи за и.д. главен прокурор, предаде Ройтерс. Президентът защити решението си да избере Уитакър, който бе критикуван заради коментарите му за разследването. Тръмп каза, че Уитакър има отлична репутация и е бил препоръчан от бившия губернатор на Айова Тери Бранстад, който сега е посланик в Китай. Уитакър публично разкритикува разследването на специалния прокурор Робърт Мълър, а демократите го призоваха да не приема назначението, защото смятат, че то е с цел да се попречи на разследването. Тръмп каза още, че до края на годината ще вземе решение кого да номинира за постоянен представител на САЩ в ООН. Той заяви, че обмисля няколко варианта, включително говорителката на държавния департамент Хедър Науърт. Сегашната посланичка в световната организация Ники Хейли каза миналия месец, че ще се оттегли от поста до края на годината.", "date": "2018.11.09", "title": "Тръмп подписа документ за ограничаване на убежищата за нелегалните мигранти"}
{"url": "https://www.24chasa.bg/novini/article/7146112", "text": "Очаква се заплащането на социалните работници да се повиши след влизането в сила на новия Закон за социалните услуги. Това беше посочено на семинар за журналисти в Костенец. По темата говориха социалният министър Бисер Петков и представители на доставчиците на социални услуги, предава БТА. В подзаконова наредба ще бъдат въведени минимални изисквания за заплащането на работещите в социалните услуги. В момента заплатите на социалните работници са много ниски и хората са в незавидно положение, коментира Елка Налбантова, програмен директор в Национална мрежа за децата. По думите й уреждането на заплащането в отделна наредба е важно, защото се губят специалисти от системата, а това са хората, които вземат решения за съдбите на голяма част от уязвимите хора на България. Сега голяма част от специалистите се пренасочват и към образователната система, където заплатите растат с доста по-смела стъпка. Настоящите стандарти на издръжка ще имат занапред по-висок темп на нарастване, като се очаква не само да компенсират нарастването на минималната работна заплата, но и да осигурят достатъчно средства както за възнагражденията на специалистите, така и за дейности в социалната услуга, които по сегашната калкулация липсват, каза министър Бисер Петков. В бюджета за следващата година има по-значително, но недостатъчно нарастване на стандартите - за някои услуги като резидентната 24 часова грижа нарастването на разходния стандарт е с 18 и повече процента, за други пет - осем на сто. Ръстът в общия разход за социалните услуги е повече от 30 милиона , като са предвидени над 260 милиона лева, каза министър Бисер Петков. В новия Закон за социалните услуги ще има самостоятелна глава за професионалистите, с която ще се повиши статута на социалните работници, каза Бисер Петков. Законопроектът за първи път въвежда допълващи стандарти, в които ще се отчита спецификата на някои услуги, свързани с обслужване на хора в рисково поведение и 24 часова грижа, обясни Елена Кременлиева, директор на дирекция \"Социално включване\" на МТСП. По думите й, понякога в една услуга един човек е с агресивно поведение и за него са необходими пари за допълнителна работа с психолог, медицинско лице и други. Допълващият стандарт ще осигури тези средства. В наредбата за качеството ще има регламентиран за всеки вид услуга минимален брой специалисти и минимална квалификация, каза още Кременлиева.", "date": "2018.11.09", "title": "Очаква се заплащането на социалните работници да се повиши чрез новото законодателство"}
{"url": "https://www.24chasa.bg/novini/article/7146110", "text": "Спанакът, примесен с татул, е изтеглен от търговската мрежа в страната, но проверките продължават. Земеделският министър Румен Порожанов заяви пред  , че проверките на Агенцията по безопасност на храните се извършват само на базата на анализ на риска или при сигнал. Затова не може всяка храна на пазара да бъде предварително проверена. До този момент четирима души - от Търговище, Костинброд, София и Бургас са подали сигнали за татул в купения от тях спанак. Нали разбирате, че агенцията по храните не може да наблюдава всяка една леха и дали в нея има плевел или каквото и да е. Агенцията прави извадкови проверки на база анализ на риска или при сигнал. Така, че не може да бъде проверена всяка една храна, която се предлага на пазара, обясни Порожанов. От Агенцията по безопасност на храните продължават да следят за партиди от този производител. В Русе са проверени 27 търговски обекта. На територията на Русе не са извършвани доставки от 7 до 10 дни, но са предприели действия за изтегляне на наличните количества там, където ги е имало, обясни д-р Георги Дяков, директор на Областната дирекция по безопасност на храните в Русе. Според търговците обаче, след този случай хората се притесняват да си купуват спанак. От Дирекцията по безопасност на храните в Русе увериха, че няма място за притеснение, тъй като при контролните си проверки през последния месец не са открили храни, които да представляват заплаха за здравето.", "date": "2018.11.09", "title": "Спанакът, примесен с татул, е изтеглен от търговската мрежа в страната"}
{"url": "https://www.24chasa.bg/novini/article/7146114", "text": "Гръцките власти съобщиха, че са задържали 5633 души, предимно мигранти, досега тази година, които се опитали да напуснат страната с фалшиви документи за самоличност, предаде Асошиейтед прес. Данните показват рязко увеличение на арестите на главните летища на Гърция. Най-много са задържаните на летището в Ираклио на остров Крит, където са били задържани 1511 души в сравнение с 666 през 2017 г. 1419 души са били арестувани на летището в Санторини спрямо 426 миналата година, предава БТА. Десетки хиляди мигранти, влезли нелегално от Турция с намерение да стигнат до по-благоденстващи европейски държави, се оказаха блокирани в Гърция, след като редица балкански страни затвориха границите си през 2016 г.", "date": "2018.11.09", "title": "Гърция е задържала на летищата си\nнад 5600 с фалшиви документи през 2018 г."}
{"url": "https://www.24chasa.bg/novini/article/7145931", "text": "Знаете ли ли кои са децата изобретатели? А кога е създадена първата двоична азбука? Кога телефонът станал телефон и случайно ли е открит телевизорът? Отговор на тези и много други въпроси, свързани с човешкото любопитство, превърнало се в научнотехнически прогрес, дава изложбата “Изобретенията”. Изложбата, която гостува в Музейко през ноември и декември 2018 г., ни превежда по забавен начин през едни от най-важните научни изобретения в човешката цивилизация. Тя разказва процеса на откривателството чрез игрови интерактивни модули, превръщайки децата в истински изобретатели. Благодарение на изложбата, любознателните малчугани ще изпробват нови идеи, ще се усъвършенстват и няма да се изплашат, че ще сгрешат или ще се провалят. Защото провалът е част от пътя към успеха! “Изобретенията” представя сензационни открития от ХIХ и ХХ в., които ще запомним като едни от най-популярните изобретения, променили завинаги света, в който живеем. Посетителите на изложбата ще научат как са били създадени рентгенът, телефонът, морзовият апарат, както и по-малко известни, но ужасно забавни изобретения като слинкито, балонът с горещ въздух или задвижваните от човешка сила автомобили. Къде се намира: ул. Проф. Боян Каменов № 3, София 1700 От 9.11. – 2.12. академичен цирк Балкански гостува в гр. София, ж.к. Зона Б5, парк Възраждане. В рамките на представленията ще участват артисти от пет страни: България, Италия, Колумбия, Русия и Украйна. Големият атракцион „Гигантското колело на смъртта“, носител на два рекорда Гинес, ще бъде представен от Велизара и Николай Балкански ? носители на престижните отличия „Сребърен клоун” и „Икар”. Екстремният номер „Глобусът на смъртта” отново ще се изпълнява от любимците на малки и големи ? Хел Райдърс. В шоуто ще се включи и удостоената с Почетния знак на Министерството на културата „Златен век” еквилибристка Кристина Костова. Бъдете част от магията на доброто с благотворителните спектакли на Академичен цирк „Балкански“ в подкрепа на УНИЦЕФ. Академичен цирк „Балкански“ дарява на УНИЦЕФ 1 лв. от всеки закупен билет за представленията си в град София. Каним ви да се присъедините към общата мисия на УНИЦЕФ и най-големия цирк на балканския полуостров в подкрепа на децата. Представления: От сряда до събота от 16:30 ч. и 19:30 ч., неделя от 11:00 ч. и 16:30 ч. Понеделник и вторник - почивен ден", "date": "2018.11.09", "title": "Накъде с децата през уикенда"}
{"url": "https://www.24chasa.bg/novini/article/7146013", "text": "Британският държавен министър на транспорта Джо Джонсън - по-малък брат на бившия външен министър и виден застъпник за Брекзит Борис Джонсън - подаде днес оставка, предадоха Ройтерс и Франс прес. Той призова и за нов референдум, за да не изпадне Великобритания във васална зависимост или хаос, накъдето според него я водят плановете на премиера Тереза Мей за Брекзит, предаде БТА. Джо Джонсън отправи ожесточени критики срещу начина, по който Мей води преговорите за Брекзит, и заяви, че Великобритания е на ръба на най-голямата криза след Втората световна война. \"За мен става все по-ясно, че проектът за споразумение за изтегляне е ужасяваща грешка\", заявява той в изявление, цитирано от Ройтерс. Джо Джонсън е бивш журналист от \"Файненшъл таймс\" и на референдума през 2016 г. е гласувал Великобритания да остане в съюза. В изявлението си той посочва, че плановете на Мей за Брекзит са избор между васално положение и хаос и според него, за да се избегне тази ситуация, която определя като най-тежкия провал на британското държавно управление от Суецката криза през 1956 г., трябва да бъде организиран нов референдум. \"Да поставиш страната пред избор между две силно непривлекателни възможности, васално положение или хаос, е провал на британското държавно управление в невиждани от Суецката криза размери\", заяви той. \"Тъй като реално Брекзитът се оказа толкова далече от онова, което бе обещано преди време, демократичният ход е да се даде възможност на обществото да се произнесе окончателно\", заявява Джо Джонсън. Той е 14-ият министър, подал оставка, откакто през юни миналата година Мей не прецени добре ситуацията и свика предсрочни избори, отбелязва Ройтерс.", "date": "2018.11.09", "title": "Британският министър на транспорта подаде оставка заради преговорите за Брекзит"}
{"url": "https://www.24chasa.bg/novini/article/7146019", "text": "Катастрофа на входа на Велико Търново като по чудо завърши без пострадали и жертви, предаде  След отнето предимство камион ударил 6 паркирани автомобила и спрял на метри от търговски обект. Произшествието е станало в ранния следобед на влизане в града от София. Лек автомобил, излизащ от бензиностанция на главния път, не се съобразил с приближаващ камион. Изскочил на платното и буквално предницата му била пометена от товарния автомобил. В резултат на удара камионът станал неконтролируем и се понесъл със 70 км в час в канавката. С набраната инерция изминал около 10 метра, прескочил дига, ударил се в 6 паркирани автомобила на паркинг пред търговски обект и се килнал обратно в канавката. Пострадали няма.", "date": "2018.11.09", "title": "Камион удари 6 паркирани коли на входа на Велико Търново, отнели му предимството"}
{"url": "https://www.24chasa.bg/novini/article/7146029", "text": "Един от бушуващите в Южна Калифорния горски пожари стана причина да се даде заповед за евакуация на крайбрежния град Малибу, предаде Асошиейтед прес. Пожарът избухна вчера северозападно от Лос Анджелис, насочи се в южна посока и достигна планината Санта Моника. Според властите за едно денонощие площта на пожара, опустошил град Парадайс, се е увеличила четири пъти, предава БТА. Пожарната служба на Лос Анджелис написа в Туитър, че пожарът от Санта Моника се насочва към Тихия океан. Малибу е с население от около 13 000 души и се простира на 34 километра по брега южно от планината. \"Има непосредствена опасност\", предупредиха пожарникарите. Другият пожар в Южна Калифорния, който засегна западната част на окръг Вентура, също се движи към океана.", "date": "2018.11.09", "title": "Евакуираха Малибу заради пожарите в Калифорния"}
{"url": "https://www.24chasa.bg/novini/article/7146031", "text": "Македония удължи извънредното положение по южната и северната си граници до юни 2019 г. в опит да ограничи нелегалното преминаване на мигранти, предаде Асошиейтед прес. Парламентът одобри мярката за границите с Гърция и Сърбия заради увеличения мигрантски поток, предаде БТА. Балканските страни затвориха в началото на 2016 г. границите си за мигрантите, запътили се към по-благоденстващи европейски държави. Македонската полиция обаче съобщи, че през първото полугодие на 2018 г. са били регистрирани над 6600 нелегални преминавания на границите на страната. Полицейски екипи от няколко страни от ЕС съдействат на колегите си от Македония да патрулират по границите. Македония за пръв път обяви извънредно положение в граничните си райони през август 2015 г., след като десетки хиляди мигранти влязоха нелегално в страната.", "date": "2018.11.09", "title": "Македония удължи извънредното положение по две от границите си до юни 2019 г."}
{"url": "https://www.24chasa.bg/novini/article/7146056", "text": "Катастрофата е станала на кръстовището пред сградата на Българско речно плаване. Според очевидци черен автомобил \"Ауди\" със силистренска регистрация се движел по улица „Славянска“, когато подал мигач за ляв завой към улица „Отец Паисий“. В този момент друга кола, също „Ауди“, която се движела отзад, свила вдясно, за да го заобиколи, но водачът на силистренския автомобил се отказал от маневрата и продължил напред към бившата речна гара, предаде  . Тъй като след ремонта, улица „Славянска” вече е по-тясна, водачът на русенската кола нямал време да реагира и се опитал да избегне удара като леко свил встрани. Изгубил контрол над автомобила, той се качил на тротоара, където отнесъл пътен знак и изкоренил едно дърво, след което се обърнал на една страна и се ударил в паркиран автомобил. На място пристигна екип на Пътна полиция, който изяснява причините и обстоятелствата, довели до катастрофата. Изискани са и записите от видеокамерите на улица “Славянска“, за да се установи кой от двамата водачи е предизвикал пътно-транспортното произшествие.", "date": "2018.11.09", "title": "Кола отнесе пътен знак и дърво и се преобърна в Русе"}
{"url": "https://www.24chasa.bg/novini/article/7145990", "text": "Журналистът Велизар Енчев ще е водещ в телевизията на БСП. Той беше депутат в предишния парламент - влезе от квотата на НФСБ в групата на “Патриотичен фронт”, но след това напусна и остана като независим. През 2015 г. учреди Движение за радикална промяна “Българската пролет”, а година по-късно се кандидатира за президент. Енчев беше тв водещ в СКАТ, а сега в Българска свободна телевизия ще има свое обзорно политическо предаване през уикенда. Икономическо предаване ще води пък журналистката Нора Стоичкова, която през последните години мина през няколко телевизии. Свои предавания ще имат още депутатът Александър Симов и Явор Дачков. В момента се водят преговори с друго известно журналистическо име - Лили Маринкова. Зам.-шеф на дружеството, собственик на телевизията, пък ще е проф. Петко Тодоров. Начело е бившият шеф на БНТ и на Комитета по пощи и далекосъобщения Любомир Коларов. Очаква се телевизията да стартира по Коледа.", "date": "2018.11.09", "title": "Кадър на СКАТ ще има предаване в червената телевизия"}
{"url": "https://www.24chasa.bg/novini/article/7146076", "text": "Албанското министерство на вътрешните работи съобщи, че на 52-ма гърци е било забранено да влязат отново в страната заради \"антиалбански дейности\" по време на погребение, предаде Асошиейтед прес. В изявление днес министерството обвини гърците в \"екстремистко\" поведение на погребението на албански грък, убит при престрелка в село Буларат, на 255 километра южно от столицата Тирана, предаде БТА. Стотици гърци се стекоха вчера на погребението на Константинос Кацифа, който почина на 28 октомври по време на проява, отбелязваща влизането на Гърция във Втората световна война. Той първоначално стрелял във въздуха, а после срещу полицията, отказвайки да се предаде. Гърци, подкрепящи Кацифа, с гръцки знамена скандираха антиалбански лозунги и временно блокираха път от националната мрежа на страната, напомня АП. Случаят породи напрежение между двете страни.", "date": "2018.11.09", "title": "Забраниха на 52-ма гърци да влизат в Албания заради поведението им на погребение"}
{"url": "https://www.24chasa.bg/novini/article/7146079", "text": "Още двама народни представители са внесли официално заявление за отказ от имунитет. Това са проф. Георги Михайлов от БСП и Пламен Христов от групата на \"Воля\", съобщиха за   от пресцентъра на парламента. Така депутатите, които са дали съгласие за доброволно сваляне на специалната защита, с която се ползват, станаха четирима. По-рано днес стана ясно, че от имунитет се отказват Елена Йончева от БСП и Борис Кърчев от ГЕРБ. Вчера главният прокурор Сотир Цацаров поиска имунитетите на шестима депутати. Председателят на партия \"Воля\" Веселин Марешки и зам.-председателката на неговата парламентарна група Кръстина Таскова все още не са взели решение.", "date": "2018.11.09", "title": "Още двама депутати внесоха заявление за отказ от имунитет"}
{"url": "https://www.24chasa.bg/novini/article/7145897", "text": "Младежи с увреждания два пъти седмично обличат белите кимона и излизат на татамито, за да тренират джудо в общинския Комплекс за социални услуги „Св. Георги“ в Пловдив. Една част от тях са шизофреници, а други с психически увреждания, но общото между тях е, че когато тренират японското бойно изкуство стават като всички останали. Младежите тук не се обучават на нищо по-различно от джудистите в другите зали. Разбира се, има индивидуален подход заради различната степен на двигателни умения у тях. Интересното е, че техниката кара хората да мислят, освен това контактът човек с човек при този тип бойно изкуство отключва емоционалното състояние, оттам – и физическата активност“, разказва сенсей Петър Петрушев. Той бе категоричен, че младежите с увреждания са дори са по-дисциплинирани от колегите си джудисти. В техните умения се е убедил и японски джудист учител шихан Гензан Такемура , който ги посетил наскоро. Той не знаеше, че хора с увреждания могат да тренират този спорт. Толкова се възхити, че обеща и в Япония да въведат този вид терапия, каза директорът на комплекса Апостол Делев. Шестима джудисти показаха и техниката си пред зам.-министърът Зорница Русинова, която показа добрият пример за управление на социалните услуги. Сред тях е Иван, който е с жълт колан, но с усмивка каза, че знае и техники на японски.  Следващата зала, която посети Русинова по нищо не подсказваше, че в нея тренират младежи с увреждания. Тя видя как четирима души се прицелват с пневматичен пистолет, а гилзите се забиват право в десетката. Сред тях е и Атанас, който има увреждане, но по нищо не му личи. Той е един от 159 души с увреждания, деменция или психични разстройства, които получават адекватни грижи в комплекса. А там освен рехабилитация и адекватна медицинска грижа, хората с увреждания могат да играят билярд и дори боулинг.  А на 2000 кв. метра пък е разположено голф игрище, което винаги е пълно с желаещи за игра. Неделчо пък обича да върти питки и баници и показа своя талант на готвач през зам.-министърката. Пръв я заведе и в музикалната зала, където запя „За тебе хората говорят“ на Тони Димитрова. Елена пък посрещна Русинова с топъл шал. И обеща на зам.-министърката следващият да е за дете с увреждания. Последваха и ателиета по шивачество, родолюбие и музикотерапия. Точно този социален комплекс ще бъде пример в новия Закон за социалните услуги. „Бъдещето ще бъде в интегрирания модел. Няма вече да се финансират центрове, а услуги и хора“, каза Русинова.  Догодина държавата ще отдели 264 млн. лв. за социални услуги, което е с около 30 млн. лв. повече от тази.  Социалният министър Бисер Петков пък уточни, че по данни на Агенцията за социално подпомагане към края на септември социалните услуги са 1811 и се предоставят от 864 доставчици. От тях в момента се възползват над 38 хил. души. 47 общини пък не предоставят социални услуги, които се заплащат от държавата. За да се промени това ще се създаде карта на услугите и така ще се знае от какво се нуждаят хората във всяка община. Социалният министър обясни, че сега част от услугите не са на достатъчно добро ниво, затова в закона е предвидена нова Агенция, която ще следи за качеството на социалните услуги в страната. Такъв тип услуги са личният и социалният асистент, домашният помощник, приемната грижа, социалният патронаж и дневните центрове. Сред правомощията на агенцията ще бъде и налагането на санкции. Целта е да не се разходват средства за услуги, които не работят. ", "date": "2018.11.09", "title": "Младежи с увреждания тренират джудо в Пловдив, а Япония се учи от тях"}
{"url": "https://www.24chasa.bg/novini/article/7146088", "text": "Наказателният съвет на отдела за организирана престъпност и корупция на Основния съд в Скопие отхвърли днес жалбата на бившия министър-председател на Македония Никола Груевски и неговата защита, потвърждавайки по този начин вече издадената му присъда от две години затвор, предаде МИА. В отговор на медийния интерес към случая Съветът на съда огласи прессъобщение, в което посочва, че е отхвърлил жалбата и потвърждава присъдата по случая \"Танк\", предава БТА. През май Груевски бе осъден на две години затвор заради това, че е злоупотребил с влияние за купуването на луксозен мерцедес на стойност 600 хиляди евро. Бившият премиер и бивш лидер на партия ВМРО-ДПМНЕ, която сега е в опозиция, обжалва решението, напомня МИА.", "date": "2018.11.09", "title": "Окончателно: Никола Груевски трябва да лежи 2 г. в затвор по делото \"Танк\""}
{"url": "https://www.24chasa.bg/novini/article/7146091", "text": "По информация на Генералното консулство на Република България в Одрин до този момента няма постъпили от турските власти данни за пострадали български граждани при разразилия се днес пожар в търговски център в Люлебургаз. Това съобщиха от Министерството на външните работи. Припомняме, че пожар се разрази днес в мол в град Люлебургаз в граничещия с България окръг Къркларели.", "date": "2018.11.09", "title": "Външно: Няма пострадали българи при пожара в турски мол (Видео)"}
{"url": "https://www.24chasa.bg/novini/article/7145996", "text": "Ще приема доклада на комисията по академична етика. Ще назнача нов ректор на Технически университет във Варна. Моя отговорност е да наблюдавам за спазването на академичната етика. Плагиатството е най-лошото престъпление. Това заяви пред БНТ министърът на образованието Красимир Вълчев за  Плагиатството е констатирано още миналата година, но едва тази Просветното министерство се е сдобило с правомощията да освободи ректора, обясни просветният министър. Съдебното решение може да бъде срещу моето решение. Ректорът на ТУ ще загуби академичната си длъжност и научната си степен - доктор на академичните науки. Заместникът му вероятно ще бъде решен в понеделник. Сега най-важното е да се запази рейтингът на висшето училище, както и доброто мнение за висшето образование, смята той. Има много случаи на плагиатство, както и в България, така и по света. Но това е проблем, който руши академичната етика. Работи се по още три случая. Плагиатството не е нещо ново, коментира министърът. Другият случай на плагиатство е във Висшето военно училище във Велико Търново, не е за ректор, но няма да коментирам, докато комисията не си свърши работата. Тя ще работи по всички сигнали и ще реагира, категоричен е Вълчев. Той коментира и  Не бях гледал клипа. Когато го видях, от една страна се зарадвах че има реакции, от друга страна се учудих, че реагираме точно на този клип, а на други предавания по телевизията не реагираме.  Тази година увеличението на средствата за БАН са над 50%, като това това няма аналог с предишни години или други публични организации, обясни министърът. БАН се държи като частен собственик на НИМХ и са забравили, че изпълняват публична функция, заяви Красимир Вълчев. Работата на НИМХ ще се подсигури законово, така че институтът нито да прекъсне работата си, нито да има съкращения на персонала или загуба на собствеността, допълни той. Увеличението на учителските заплати не е за сметка на учените в БАН, заяви просветният министър. Учените в БАН нямат тази обществена задача, която има учителят. Затова и финансирането на научните изследвания е в много по-малка степен базирано на твърда база, а в по-голяма степен е функция на тяхната активност, добави той. Връщането на децата в училище е екипна задача, с която сам учител не може да се справи, обясни Вълчев. По думите му, приоритетите на Просветното министерство включват връщането на децата в училище, модернизацията и инвестициите в учителите, инвестициите в дигиталните умения, връзката с пазара на труда, обновяване на учебните програми. Работата на Просветното министерство няма да се утежни, ако Агенцията за българите в чужбина бъде закрита, тъй като МОН има повече правомощия от нея, включително законови, обяви Вълчев.", "date": "2018.11.09", "title": "В понеделник избират заместник на уволнения за плагиатство ректор"}
{"url": "https://www.24chasa.bg/novini/article/7145984", "text": "С разпореждане на директора на РДГП Смолян е въведено ограничение за пребиваване на граждани в тази част от река Марица, която се явява българо-гръцка граница. Ограничението е временно и е продиктувано от съображения за безопасност, съобщиха от пресцентъра на ГД \"Гранична полиция\". В момента във връзка с миграционния натиск в този участък от държавната граница, който е част от зоната за отговорност на РДГП Смолян, се провежда специализирана полицейска операция. През последните месеци опитите на нелегални мигранти да преминават извън зоните на граничните пунктове в района са значително повече спрямо 2017 година. В зоната за отговорност на ГПУ Ново село те са се увеличили над 4 пъти. През първите 10 месеца на 2017 г. в този участък не са допуснати да влязат 520 незаконни имигранти. За същия период на 2018 година недопуснатите са 2 278. Охраната на речния участък се извършва чрез множество специфични полицейски дейности и изпълнението на тези дейности се затруднява от наличието на граждани в охранявания участък. Въведени са ограничения за пребиваване на граждани по поречието на река Марица, където тя се явява и държавна граница, за да не бъдат допуснати инциденти и да бъде осигурена сигурността на местните жители. Тези ограничения ще бъдат отменени при нормализиране на обстановката. за което гражданите ще бъдат уведомени своевременно. За РДГП Смолян са много важни своевременно подадените сигнали от местните жители, свързани с охраната на държавната граница в този участък. Припомняме на гражданите, че осъществяването на дейности в граничната ивица /до 300 м от границата/ се извършват след съгласуване със структурите на граничната полиция. Извършването на каквато и да е дейност, без изричното уведомяване и получаване на разрешение за това от съответният директор на регионална дирекция, в зоната на отговорност на която попада съответният участък от граничната ивица, е нарушение на разпоредбите на чл. 56, ал. 5 от Правилника за устройството и дейността на Министерството на вътрешните работи.", "date": "2018.11.09", "title": "Забраняват риболова на река Марица край ГПУ Ново село заради миграционния натиск"}
{"url": "https://www.24chasa.bg/novini/article/7145985", "text": "Семейства на загинали при свалянето на полет МН17 на Малайзийските авиолинии над Украйна през 2014 г. призоваха президента на САЩ Доналд Тръмп да упражни натиск върху руския държавен глава Владимир Путин, за да се получи информация по случая, предаде Асошиейтед прес. В публикувано днес в Туитър писмо близките на около 30 от 298 пътници и персонал, загинали при свалянето на самолета на 17 юли 2014 г., написаха, че имат \"право да узнаят какво се е случило с любимите им хора\", предава БТА Писмото бе публикувано в Туитър от Томас Шансман, чийто 18-годишен син Куин е сред жертвите. Тръмп и Путин ще присъстват този уикенд в Париж на тържествата по случай стогодишнината от края на Първата световна война, но не се предвижда да имат двустранна среща. Такава ще има на форума на Г-20 в края на месеца в Аржентина. Холандия и Австралия обявиха през май, че според тях свалилата полет МН17 ракета е докарана в Украйна от град Курск от руски военни. Русия категорично отрече да е замесена в свалянето на самолета и през последвалите години разпространи няколко версии за причината на трагедията, като хвърли вината върху Украйна. В адресираното до Доналд Тръмп писмо семействата на жертвите отбелязват, че нито една страна не е поела отговорност за свалянето на полет МН17. \"Вместо това бяха предприети няколко очевидни опита от страна на руски служители за потулване на истината за случилото се в онзи ужасен летен ден, които бяха подкрепени и повторени от президента Путин\", се казва в писмото на близките на загиналите, които директно призовават Тръмп: \"Путин разполага с отговорите, които ние имаме право да чуем. Разчитаме на Вас да се опитате да го убедите, че никога не е прекалено късно за разкаяние\", посочват те.", "date": "2018.11.09", "title": "Близки на загинали в малайзийския самолет искат Тръмп да натисне Путин за информация"}
{"url": "https://www.24chasa.bg/novini/article/7145999", "text": "Пожар се разрази днес в мол в град Люлебургаз в граничещия с България окръг Къркларели, съобщи турската телевизия НТВ. Има блокирани хора на последния етаж на търговския център, предава БТА. Спасителни екипи в момента опитват да изведат блокираните хора. На мястото на инцидента пристигнаха пожарни екипи, полиция и линейки. Валията на Къркларели Осман Билгин заяви, че при пожара има обгазени хора. Той добави, че огънят е възникнал в детски кът по неустановени засега причини. Очаквайте подробности.", "date": "2018.11.09", "title": "Пожар в турски мол близо до българската граница, хора са блокирани вътре (Видео)"}
{"url": "https://www.24chasa.bg/novini/article/7145692", "text": "Турция официално отвори нов граничен пункт към северозападния сирийски град Африн, за да ускори доставките на хуманитарен товар там, съобщи днес турският министър на търговията Рухсар Пекджан, информира \"Дейли сабах\". Пекджан посочи, че новият пункт, който функционира от вчера, ще се нарича \"Маслинова клонка\" на името на турската трансгранична операция, извършена в Сирия тази година. Преди това турското министерство на търговията и митниците и валийството на пограничния турски окръг Хатай обявиха, че е било договорено пунктът да бъде отворен край село Хамам в района на град Кумлу, предаде БТА. Турция разполага с 10 сухопътни и три ж.п. митнически пункта със Сирия. Понастоящем функционират само един железопътен и четири шосейни пункта. Село Хамам се намира край град Жандарис в района на Африн, където войници на турската армия и бойци на Свободната сирийска армия извършиха операция \"Маслинова клонка\". Офанзивата стартира на 20 януари с цел прочистване на района от Силите за защита на народа - сирийска кюрдска милиция, свързана според Анкара с терористичната Кюрдска работническа партия (ПКК), и от джихадистите на \"Ислямска държава\". ", "date": "2018.11.09", "title": "Турция официално отвори нов граничен пункт към Африн - ще се казва \"Маслинова клонка\""}
{"url": "https://www.24chasa.bg/novini/article/7145705", "text": "Британският премиер Тереза Мей посети в Белгия гробовете на двама загинали в Първата световна война британски войници, предаде Франс прес, цитирана от БТА. Мей положи венци на гробовете на Джон Пар (убит на 21 август 1914 г.) и Джордж Елисън (убит на 11 ноември 1918 г.), които са смятани за първия и последния британски войни, убити във войната. Тереза Мей бе придружена на церемонията от белгийския си колега Шарл Мишел, който също положи цветя на гробовете на загиналите войници. В рамките на отбелязването на стогодишнината от края на Първата световна война Тереза Мей посети Белгия преди да отпътува за Северна Франция, където ще се срещне с френския президент Еманюел Макрон. Шарл Мишел ще пристигне утре в Париж, за да участва заедно с десетки други чуждестранни представители в тържествата в чест на примирието от 1918 г. В белгийския град Монс отбелязването на годишнината започва днес и ще продължи до неделя. Това е градът, където британските войници влизат в първите си битки срещу германците в края на август 1914 г. след бързата инвазия на Германия в Белгия. След близо четири години на германска окупация белгийският град е освободен в нощта на 10 срещу 11 ноември 1918 г. от канадски войски, участващи във войната като част от британската имперска армия. Двама моторизирани полицаи от конвоя, ескортиращ Шарл Мишел и Тереза Мей, бяха блъснати днес от кола на белгийска магистрала, предаде Ройтерс, като се позовава на белгийски медии. Двамата блъснати полицаи са откарани в болница. Няма данни за други пострадали, пише вестник \"Либр Белжик\".", "date": "2018.11.09", "title": "Мей положи венци на гробовете на войници, загинали в Първата световна война"}
{"url": "https://www.24chasa.bg/novini/article/7145701", "text": "Суетни британци все по-често се подлагат на увеличение на тестисите с филъри, за да придобие половият им орган по-внушителни размери, пише в. \"Метро\", цитиран от БТА.  Но ако процедурата не бъде извършена от професионалисти, тя крие големи рискове, като вече бе регистриран един смъртен случай на 28-годишен мъж. В лекарската практика на д-р Джулио Гарафа, професор в лондонския Юнивърсити колидж, все повече се увеличават пациентите с желание за уголемяване на тестисите. Използват се традиционните филъри за даване на обем на устни и скули. Но в случая веществата се инжектират в месестата обвивка /lurica dartos/ под кожата на скротума. Процедурата беше рядка досега, но вече все повече клиники я предлагат. По думите на д-р Джулио Гарафа принципът е същият като при уголемяване на пениса. Той предупреждава желаещите да се сдобият с по-обемни тестиси да се доверяват само на лицензирани лечебни заведения и да избягват услугите на самозванци. Понякога от срам пациентите загърбват практикуващите лекари и попадат в ръцете на шарлатани, които не спазват хигиенните условия и рискът е много голям. Освен това нелицензираните \"козметици\" не използват хиалуронова киселина, колаген или мастна тъкан от тялото на клиента за филъри, а най-екзотични заместители, като силикон, физиологичен разтвор, а понякога и лепило за гуми.", "date": "2018.11.09", "title": "Мъже увеличават тестисите си с филъри, вече има един смъртен случай"}
{"url": "https://www.24chasa.bg/novini/article/7145719", "text": "Окръжен съд - Добрич наложи наказание от 18 години лишаване от свобода на подсъдим за грабеж, придружен с опит за убийство. Постановено беше той да изтърпи наказанието си при първоначален строг режим. 19-годишният Стивън С. от село Росица беше признат за виновен в това, че през нощта на 12 август 2017г. е отнел от 79-годишен мъж от същото село две кутии цигари, като употребил за това сила, като грабежът бил придружен с опит за убийство. Подсъдимият е влязъл в дома на потърпевшия и му нанесъл множество силни удари по главата и тялото. След побоя пострадалият останал да лежи на пода в дома си, а 19-годишният взел намиращите се на масата две кутии цигари, едната от които била наполовина празна и тъй като не успял да открие пари си тръгнал. В хода на разследването било установено, че общата стойност на отнетите чрез употреба на сила вещи възлиза на 7.35 лева. Възрастният мъж бил намерен на сутринта от негов родственик, който го открил на пода окървавен и неконтактен. В много тежко състояние пострадалият бил приет за лечение в добричката болница. Според изготвената в хода на разследването съдебно-медицинска експертиза, вследствие на побоя животът на възрастния мъж е бил в реална опасност и той е оцелял само благодарение на оказаната му навременна високоспециализирана медицинска помощ. През септември пострадалият бил изписан от болница и настанен в хоспис, където постепенно започнал да се възстановява. По време на досъдебното производство обаче мъжът е починал, като причина за смъртта му била заболяване - внезапна сърдечна смърт. Окръжният съд уважи предявените от двама наследници на пострадалия граждански искове в размер на 2400 лв. и 3799.26 лв., представляващи обезщетение за причинени от деянието на подсъдимия имуществени вреди, заедно с лихвите и сторените по делото разноски. Присъдата на Окръжен съд - Добрич подлежи на обжалване и протест в 15-дневен срок пред Апелативен съд - Варна.", "date": "2018.11.09", "title": "18 години затвор за Стивън, пребил възрастен мъж за 2 кутии цигари в Добричко"}
{"url": "https://www.24chasa.bg/novini/article/7145748", "text": "До неделя се предвижда да завърши обновяването на хоризонталната маркировката на път II-16 Елисейна - Своге - Нови Искър, съобщиха от пресцентъра на АПИ. Подновена е осевата линия в участъка между Своге и Нови Искър, а днес и утре ще се полагат крайните ленти. Необходимо е шофьорите да карат внимателно и да спазват пътната сигнализация. За подобряване видимостта на шофьорите и повишаване безопасността на движение е премахната крайпътната растителност в участъка от пътя между Своге и Нови Искър, а в момента се отстраняват и храстите в отсечката между Елисейна и Своге. Извършваните дейности са част от мерките, които АПИ предприема за подготовката на пътната мрежа за зимата. Подменени са и увредените ограничителни системи по второкласния път. Не е сменена единствено мантинелата в района на пътния инцидент край Своге. Според Правилника за прилагане на Закона за пътищата - чл. 48, т. 1, буква „б“, в урбанизираните територии за населените места до 100 000 души, каквато е и община Своге, Агенция „Пътна инфраструктура“ отговаря за поддържането на платното за движение - т. е. от бордюр до бордюр. Отговорност на конкретната община са тротоарите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в населените места.", "date": "2018.11.09", "title": "До неделя приключва обновяването на маркировката на пътя  Елисейна-Своге-Нови Искър"}
{"url": "https://www.24chasa.bg/novini/article/7145784", "text": "Тютюнопушенето е все по-малко популярно в САЩ, където, според здравните власти, пушачите сега са 14 процента от населението, т.е. броят им е най-малкият, регистриран някога в страната, съобщиха Асошиейтед прес и Франс прес, цитирани от БТА.  Около 34 милиона американци пушат, сочат резултатите от извършено през 2017 г. изследване на американските Центрове за контрол и профилактика на заболяванията. През 2016 г. пушачите са били 15,5 процента от населението на страната. Броят на пушачите е намалял с 67 процента в сравнение с 1965 г., когато за пръв път били събрани подобни данни. \"Въпросното най-ниско ниво е значим успех за общественото здравеопазване\", заяви директорът на центровете Робърт Редфийлд. Изследването показва също, че 10 процента от американците на възраст между 18 и 24 години били пушачи през 2017 г., докато това се отнасяло за 13 процента от тях предишната година. Същевременно употребата на електронни цигари се е увеличила значително сред младите хора. Властите възнамеряват да забранят използваните в електронните цигари аромати, които привличат тийнейджърите и младите хора. Четиридесет и седем милиона американци - един на всеки петима жители на страната, продължават да употребяват тютюневи изделия - цигари, пури, електронни цигари, тютюн за дъвчене, като броят им е останал непроменен през последните няколко години. Тютюнопушенето е първата причина за болести и смъртност, която може да се избегне, в САЩ, като всяка година причинява смъртта на около 480 000 американци.", "date": "2018.11.09", "title": "Броят на пушачите в САЩ никога не е бил \nтолкова малък"}
{"url": "https://www.24chasa.bg/novini/article/7145767", "text": "Председателят на ПГ на ГЕРБ и зам.-председател на партията Цветан Цветанов ще открие в 10.00 часа утре научната конференция „Проекции на комунистическия тоталитаризъм в България в периода 1944-1989 г.“. Форумът се организира от Сдружение „Граждани за европейско развитие на България“ и ще се проведе в зала „Триадица“ на Гранд хотел София. Гост-лектори на научната конференция ще бъдат политологът Антон Тодоров, директорът на Института за исторически изследвания при БАН доц. Даниел Вачков, политологът и депутат от ГЕРБ Тома Биков, Борис Михайлов от Комисията по досиетата, политологът от ВТУ проф. Тодор Галунов, Георги Харизанов от Института за дясна политика, юристът Димитър Стоянов, преподавателят в Академията на МВР и ЮЗУ проф. Веселин Вучков, математикът проф. Михаил Константинов, директорът на ДА - Архиви доц. Михаил Груев, историкът и журналист д-р Горан Благоев, историците проф. Владимир Мигев, Александър Владимиров, Георги Михайлов, Борислав Дичев и Виолета Радева, както и авторът на книгата „Концлагерът „Белене“ 1949-1987. Островът, който уби свободния човек“ Борислав Скочев.", "date": "2018.11.09", "title": "Цветанов ще открие конференция за комунистическия тоталитаризъм в България"}
{"url": "https://www.24chasa.bg/novini/article/7145630", "text": "Специализирания съд оправда Алексей Петров 9 години след акция \"Октопод\" и 8 години след старта на делото. Той е подсъдим като лидер на организирана престъпна група за изнудване. Заедно с него обвинения имат и още Антон Петров Хамстера, Кирил Топалов, Марчело Джотолов и Янко Попов. Антон Петров както и Кирил Топалов също бяха оправдани по всички обвинения. Марчело Джотолов и Янко Попов получиха 3 години условно за това че през 2007 година са изнудвали бившия полицай Николай Динков да преведе 180 хил. лева по сметка на Марчело Джотолов. Двамата са наказани и с глоба от 4000 лева. Делото \"Октопод\" започна през декември 2011 г. в Софийския градски съд. Малко преди края му, в началото на 2015 г. той бе прехвърлено в специализирания съд след като съдийката, която го гледаше в продължение на повече от 3 години Румяна Ченалова, беше уволнена. Междувременно гражданските ищци също намаляха. Основният свидетел Георги Цветанов загина при катастрофа, а друг Пламен Угринов пострада при съседски спор. След като чу оправдателна присъда, Алексей Петров не коментира нищо, той дори напусна сградата през друг вход, за да не се срещне с медиите.   ", "date": "2018.11.09", "title": "Спецсъдът оправда Алексей Петров 9 години след акцията \"Октопод\""}
{"url": "https://www.24chasa.bg/novini/article/7145827", "text": "Намереното днес съкровище на територията на земеделски земи в Плевенския затвор е значително по рода си за периода на 19 век. Това заяви за БТА д-р Володя Попов - директор на Регионалния исторически музей /РИМ/ в Плевен. Откритата делва е пълна със 7 500 сребърни турски монети от 19 век, така наречените акчета. Според мен е значително съкровище за периода, но е много рано да се говори по-конкретно за находката, каза д-р Попов. Според него по всяка вероятност то е свързано с инцидентно укриване, като е закопано на 30 сантиметра дълбочина на място, където няма данни да е имало постройка. Кога е закопано е трудно да се каже, тепърва специалистите на музея ще обработват монетите, за да се види от кой период са. Двама специалисти от музея са ангажирани веднага след като е открито съкровището с неговото събиране и документиране, каза директорът на РИМ. Както съобщи по-рано днес директорът на затвора в Плевен Иван Петков на територията на затвора, археологическата находка е открита при обработка на земеделска земя за есенниците.", "date": "2018.11.09", "title": "Намериха съкровище от 19 век в Плевенския затвор"}
{"url": "https://www.24chasa.bg/novini/article/7145816", "text": "Полиция и близки издирват 70-годишния Николай Павлов Костадинов от Бояна. Възрастният мъж е в неизвестност от близо месец, предаде NOVA.  Изчезнал е на 14 октомври. Предполага се, че последно е бил в района на пазара на „Красно село” или около Панорамния път на Бояна. Умоляват се всички, които имат някаква информация да се обадят на 112.", "date": "2018.11.09", "title": "Полицията и близките издирват изчезнал възрастен мъж"}
{"url": "https://www.24chasa.bg/novini/article/7145818", "text": "Шофьор на лек автомобил е загинал на пътя между селата Надарево и Кочово, съобщиха от пресцентъра на ОД на МВР - Шумен. Сигналът за пътното произшествие е получен в полицията малко преди 15.00 часа. По първоначална информация водачът загубил контрол над автомобила и се блъснал в дърво край пътя.", "date": "2018.11.09", "title": "Шофьор се блъсна в дърво на пътя между Надарево и Кочово, загина"}
{"url": "https://www.24chasa.bg/novini/article/7145830", "text": "Документите, свързани с участието на Сърбия в продължаването на проекта за газопровода \"Турски поток\", може да бъдат подписани през януари по време на посещението в Белград на руския президент, заяви днес руският вицепремиер Юрий Борисов, цитиран от ТАСС, съобщи БТА. Що се отнася до въпроса, свързан с \"Турски поток\", ние имаме пътна карта, по която действаме. Надявам се определени споразумения да бъдат подписани по време на посещението на нашия президент в Сърбия, посочи Борисов. Споделяме интереса на сръбската страна към \"Турски поток\". И също така по всякакъв начин ще съдействаме за реализацията на един от възможните варианти за второ разклонение на \"Турски поток\" - продължение от границите на България през Сърбия и Унгария и по-нататък до Австрия. Това ще даде сериозна допълнителна динамика на нашия стокообмен, отбеляза Борисов. Същевременно това предвижда изграждането на достатъчно голямо газохранилище, посочи той. Дачич на свой ред каза, че \"Турски поток\" е много важен не само от гледна точка на енергийната сигурност. Проектът има не само икономическо, енергийно, но и политическо значение, каза Дачич. Газпром започна строителството на \"Турски поток\" през май 2017 г. Морският участък на тръбопровода ще преминава по дъното на Черно мора до турския бряг. Общата му дължина ще бъде 930 километра. След това ще бъде прокарана сухопътна транзитна тръба до границата на Турция с определени страни с дължина 180 километра. Първата тръба ще бъде предназначена за турския пазар, а втората - за газоснабдяване на страните от Южна и Югоизточна Европа.", "date": "2018.11.09", "title": "Подписват през януари документите за участието на Сърбия в \"Турски поток\""}
{"url": "https://www.24chasa.bg/novini/article/7145843", "text": "Заради футболна среща на 12 ноември на Националния стадион \"Васил Левски\" се забранява престоят и паркирането на превозни средства, с изключение на автомобилите на участниците в събитието, съобщава пресцентърът на Столичната община. Забраната е от 08.00 до 20.00 ч. при сектор \"Г\" на стадиона и от 14.00 до 20.00 ч. на моста пред стадиона. От 16.30 ч. до приключване на футболната среща, само при необходимост и по преценка на ръководството на СДВР, се забранява влизането на превозни средства в двете посоки, с изключение на автобусите от градския транспорт, по ул. \"Ген. Гурко\" между бул. \"Васил Левски\" и бул. \"Евлоги и Христо Георгиеви\", бул. \"Евлоги и Христо Георгиеви\" между пл. \"Орлов мост\" и бул. \"Черни връх\", бул. \"Драган Цанков\" между бул. \"Евлоги и Христо Георгиеви\" и бул. \"Пейо К. Яворов\", се посочва в съобщението.", "date": "2018.11.09", "title": "Забранят паркирането около стадион \"Васил Левски\" на 12 ноември"}
{"url": "https://www.24chasa.bg/novini/article/7145840", "text": "Съдия Петя Георгиева от Бургаския окръжен съд отказа да изпълни съдебна поръчка на Турция по изслушването на четиримата български граничари, срещу които се води процес в Тежкия наказателен съд в Къркларели за убийството на турски бракониер на калкан в наши води. За трите престъпления - за причиняване на смърт поради небрежност, леко наравняване и повреждане на чуждо имущество, е изтекла абсолютната погасителна давност. Ако молбата за правна помощ бъде изпълнена, би било нарушено правото на всеки един да не бъде съден два пъти за едно и също престъпление, са мотивите на магистрата да прекрати производството по искането на Турция за изслушване на Михаил Цонков и тримата му колеги. \"Изненадан съм от това, което се случи и не знам да се радвам или още не\", коментира Цонков решението на съдия Георгиева. Той е главният обвиняем за случая от 27 април 2008 г., когато при спречкване в наши води край Резово с турските бракониери, оказващи съпротива, изстрел от пистолета му убива един от тях. През 2009 г. Военният аперативен съд у нас го оправда изцяло, после и Европейският съд за правата на човека през 2014 г., който определи жалбата на близките на загиналия като недопустима.", "date": "2018.11.09", "title": "Съд в Бургас отказа правна помощ на Турция в процес срещу наши граничари (Обновена)"}
{"url": "https://www.24chasa.bg/novini/article/7145848", "text": "Двама полицаи на мотоциклети са пострадали леко днес, докато са били начело на кортеж с премиерите на Белгия и на Великобритания Шарл Мишел и Тереза Мей край белгийския град Монс, съобщиха местни медии, цитирани от БТА.  По-рано Мишел и Мей участваха във възпоменание за загиналите в Първата световна война. При движението на кортежа по магистрала предвождащите мотоциклетисти на полицията са се натъкнали на задръстване. Изненадани, те трябвало да спрат рязко и се ударили в първия автомобил от образувалата се пред тях колона. Медиите съобщават, че Мишел наредил незабавно цялата колона да спре. Той слязъл от автомобила, за да научи какво е състоянието на мотоциклетистите. Уточнява се, че полицаите са били изпратени в болница с леки наранявания.", "date": "2018.11.09", "title": "Катастрофа пред кортежа на премиерите на Белгия и Великобритания"}
{"url": "https://www.24chasa.bg/novini/article/7145847", "text": "Висш унгарски служител заяви, че процедурата, предприета от Европейския съюз срещу страната за предполагаемо подкопаване на европейските ценности и върховенството на закона, засилва разделенията между новите и старите държави членки на блока, съобщи Асошиейтед прес. Гергей Гуяш, началник на кабинета на министър-председателя Виктор Орбан, каза днес, че не може да бъде наложени санкциите срещу Унгария по процедурата, предвидена в чл. 7, предава БТА. Европейският парламент (ЕП) гласува през септември за прилагането на мерки по чл.7 срещу правителството на Орбан, което може да доведе до лишаване на Унгария от право на глас в европейските институции. Налагането на подобна санкция изисква единодушие в съвета на ЕС. Унгария и Полша декларираха, че ще наложат вето върху каквито и да било санкции срещу някоя от тях. Гуяш още веднъж повтори унгарската позиция, че решението на ЕП е недействително заради нарушения на процедурата и че Унгария оспорва решението в Съда на ЕС.", "date": "2018.11.09", "title": "Унгария: Процедурата на ЕС задълбочава разделенията в блока"}
{"url": "https://www.24chasa.bg/novini/article/7145381", "text": "\"Няма нито един факт, който да сочи, че от мен са били извършвани незаконни действия. Нито един факт за извършени престъпления\", пише в позиция на народния представител Елена Йончева, разпространена от пресцентъра на БСП. По думите й прокуратурата е образувала дело срещу нея по сигнал на Делян Добрев, Тома Биков и Антон Тодоров. Надявам се делото, възможно най-бързо, да влезе в съда. Това е мястото, където истината ще стане ясна, заявява тя. \"Запозната съм с методите на репресии на ГЕРБ. Това е класическа схема\", пише Йончева. Твърденията за \"вероятно пране на пари\" идват само два дни, след като аз и мои колеги настояхме за независима техническа експертиза на качеството на строителството на българските магистрали - вземане на вертикални ядки и анализ в лицензирани европейски лаборатории, посочва тя. Работата ми като журналист винаги е била публична, видима. Договорът, за който депутати от ГЕРБ са поискали от прокуратурата да насочи своето внимание, е за закупуване на телевизионна техника /камери, сателитни телефони, техника за директни включвания, монтажна апаратура/. Тази техника е налична, както и цялата документация, пише още Йончева.", "date": "2018.11.09", "title": "Елена Йончева: Няма нито един факт, сочещ, че съм извършвала незаконни действия"}
{"url": "https://www.24chasa.bg/novini/article/7145382", "text": "Samsung обяви иновация, която има потенциал да стане революционна. Важното сега е да не объркат нещата. В сряда, 7 ноември, след години на слухове и спекулации, Samsung най-накрая представи смартфон със сгъващ се екран, който планира да пусне в продажба догодина. С риск да звуча като наивен тийнейджър, според мен това е иновация, която има потенциала да стане революционна, от величината на iPhone. Ако производителят успее да действа правилно. Технологията е малко или повече назряла от известно време. Органичните, светоизлъчващи съединения и електрическите вериги, които осигуряват заряд за тях, могат да бъдат отпечатани на филм, както и вградени в неогъваемо стъкло. Предизвикателството да се произведе устройство със сгъваем дисплей обаче бе огромно. Как може да се направи сгъваемо устройство, което да е достатъчно тънко, за да се събере в джоб и все пак да съдържа батерия, която може да захранва голям екран достатъчно за интензивна употреба? Какъв вид връзки ще са необходими, за да се гарантира, че телефонът се сгъва удобно и безопасно? Колко пъти може да бъде огънат един екран, преди да се счупи? Как мобилните приложения автоматично да се върнат към подходящата големина при преминаването от голям към малък екран и обратно? Някои от техническите проблеми все още не са разрешени. Samsung например очевидно все още не е намерил начин да вгради четец за пръстови отпечатъци в сгъваемия екран по начина, по който успя да го направи при стъклените си телефони от ново поколение. Освен това се твърди, че бизнес логиката на подобно начинание е спорна. Защо изобщо някой би искал сгъваем телефон, и коя съществуваща технология би революционизирало това? Традиционните екрани на смартфони са достатъчно големи, за да направят таблетите излишни за повечето хора. Пазарът на таблети, дори като се включат устройствата с откачаща се клавиатура като Microsoft Surface и неговите клонинги, се свива. Броят на доставените устройства е намалял с 5,4 % на годишна основа през трите месеца до септември, според компанията за пазарни проучвания IDC. Когато стартъп компанията Royole пък представи телефона си със сгъваем екран в опит да изпревари Samsung, рецензент, който беше успял да си поиграе с него, написа, че усещането е по-скоро за хитроумна играчка, отколкото за революционно устройство. Дори Samsung изглежда е предпазлив и се отнася към сгъваемия телефон като към пазарна ниша с потенциал за растеж. Според мен обаче, съмненията са подобни на изразяваните, когато Apple представи първия iPhone. Кой искаше телефон с тъчскрийн и как той щеше да се конкурира с огромното многообразие от устройства на пазара? Разбира се, само по себе си, това не обезсилва съмненията - има доста технологични иновации, които не разпериха крила. Помните ли Fire Phone на Amazon, който обещаваше нещо, подобно на холограмите от \"Междузвездни войни\", да се появява от екрана му? Оказа се издънка. Навремето твърдях, че Amazon не е компанията, която трябва да представи подобна авантюристична иновация - тя нямаше екипа разработчици, необходим, за да се направи новата 3D функция важна за потребителите. Samsung - и Google, която помага на южнокорейския гигант и други производители на смартфони да въведат Android в сгъваемите устройства - има такива. Има и убедителни причини, заради които както потребителите, така и производителите да се насочат към новата технология. Вярно е, че смартфоните с 6-инчови екрани убиват таблетите. Това се случва откакто Samsung пусна Galaxy Note през 2011 година на фона на викове \"кой ще иска толкова огромен телефон?\". Хората обаче избраха тези смартфони с голям екран като компромис, просто защото таблетите не се побират в джоб и са неудобни за обикновени обаждания и писане на съобщения. Четенето, гледането на видеа и играенето на игри на телефон с голям екран обаче не е особено щадящо за очите. Писането на дълги съобщения на малките клавиатури е умение, което някои хора просто не могат да овладеят, поне не и без да развият заболяването, което се нарича \"смартфон-палец\". Всичко това е поносимо, но изморително. Опитът да покажеш нещо на приятел на екрана, докато се опитваш ти също да гледаш, пък е упражнение, подходящо за акробати. За производителите ползата от разпространяването на сгъваеми телефони може също да бъде значителна. Без значение колко устойчив е полимерът на сгъваемите екрани, той ще се износи от многото сгъване, което ще създаде естествен (макар да се надяваме разумен) цикъл от необходимост от поправки. Това може да улесни планирането на продажбите и производството. Сега средният цикъл на модернизиране на смартфон в САЩ е 32 месеца спрямо 24 до 25 месеца през 2013 и 2014 година. Съкращаването на цикъла, дори и с малко, ще оживи пазара на смартфони и може би ще сложи край на наблюдавания спад в продажбите, които намаляха с 2,1 % през трите месеца до юни. Samsung и Google просто трябва да си изиграят картите правилно. Важно е южнокорейският производител да получи хвалебствени рецензии за първия нов продукт, който пусне, и да се увери, че първите закупили го няма да започнат твърде скоро да се оплакват от качеството. За Google пък е важно да адаптира Android, така че да не се изисква твърде много работа на разработчиците да го приспособят към сгъваемия екран. Това е голяма пречка, която трябва да бъде преодоляна преди Samsung да пусне на пазара каквото и да било. Пускане на устройство без поне най-използваните приложения да бъдат напълно съвместими в променящата се форма, е фактор, който може да убие потенциалната революция още в зародиш. Не е необходимо всичко да е перфектно. Първият iPhone не беше и от него бяха продавани само един или два милиона броя на тримесечие през първата му година. Трябва просто да е достатъчно добро, така че първите потребители да оценят предимствата му. Оттам до масовото му възприемане ще минат само няколко години, при положение че няма големи проблеми с качеството и съвместимостта. Технологията най-накрая ще се утвърди, ако Apple, който купува екрани за iPhone от Samsung и LG (друга компания, работеща по сгъваеми екрани) също направи крачката. Концернът вече многократно е действал така след наблюдения на експериментите на други производители - по-големи размери на екрана, множество лещи на камерите, заоблено стъкло и други постепенни революции. Нищо от това не е даденост. Стискам палци Samsung и Google да не проиграят възможността. (От БТА)", "date": "2018.11.09", "title": "Сгъваемите смартфони са шанс за изчерпания сектор"}
{"url": "https://www.24chasa.bg/novini/article/7145468", "text": "Таксиметров шофьор от Благоевград застава на подсъдимата скамейка за изнасилване, блудствени действия и създаване на порнографски материал с участие на непълнолетно момиче. Районната прокуратура е внесла в съда обвинителния акт срещу 46-годишния Янко Тренчев. Той познавал непълнолетната В. от 9 г., покрай приятелските отношения между семействата им. Тя била и приятелка с дъщеря му, майките им също дружали. От 20 март 2018 г. Янко позвънил няколко пъти по телефона на В., за да се срещнат, под предлог да поговорят и да получи информация за поведението на дъщеря си и жена си. Момичето му отказвало. Обажданията му станали все по-чести и настоятелни, като В. решила да се отбие до адреса, на който живеело приятелското семейство, както и да вземе свои дрехи, които по-рано оставила у тях. Около 14 ч на 23 март 2018 г. тя отишла в жилището, където бил само Янко и пиел ракия. Мъжът я разпитвал за жена си и дъщеря си. Впоследствие обаче се приближил и започнал да я прегръща, опипва и целува. Момичето се отдръпнало и направило опит да се съпротивлява и да го отблъсне. Обвиняемият я бутнал към едно от леглата, свалил дънките й и я ударил по лицето, след което осъществил насилствен полов акт и блудствени действия. Освен това мъжът заснел на мобилен телефон три видеоклипа, съдържащи реални блудствени действия и съвкупление с участието на пострадалата. Мъжът я заплашил, че ако разкаже за случилото се на майка си или на жена му, щял да ги публикува във фейсбук. Деянията му продължили около два часа, а през това време той нанесъл множество удари по тялото и лицето на детето, дърпал го за косата, заплашвал го с нож и словесно. Същият ден, след като се прибрала вкъщи разплакана, В. споделила на майка си за случилото и бил подаден сигнал в Районното управление в Благоевград. Таксиметровият шофьор е задържан и от март е в ареста.", "date": "2018.11.09", "title": "Таксиджия на съд за изнасилване и порно клипове с 15-годишна"}
{"url": "https://www.24chasa.bg/novini/article/7145522", "text": "Най-малко шестима души бяха ранени при принудителното кацане на самолет Боинг на летището в Джорджтаун, столицата на Гвиана, предаде Франс прес, цитирайки министъра на транспорта на страната Дейвид Патерсън. Самолетът на компания \"Флай Джамайка еъруейз\" със 126 души на борда тъкмо бил излетял за Торонто, когато изникнал проблем с хидравличната система. Машината се върнала на летището и при приземяването излязла от пистата, уточни министърът, предаде БТА. ", "date": "2018.11.09", "title": "Най-малко шестима са ранени при принудително кацане на самолет в столицата на Гвиана"}
{"url": "https://www.24chasa.bg/novini/article/7144913", "text": "Броят на пандите, които са отглеждани в плен по целия свят, е достигнал 548 до ноември тази година, сочат данни на Държавната администрация по лесовъдство и земите на Китай, съобщава  . Тази година са се родили 48 панди, 45 от които са оцелели, което означава, че процента на оцелели е 93.75. Данните бяха обявени в рамките на провеждащата се в град Чънду Конференция за защитата и развъждането на пандите. Китай е реализирал проекти за сътрудничество в защитата на пандите с 17 държави и 22 зоопарка, с участието на 58 панди. Администрацията планира да продължи с отглеждането на панди в плен и връщането им в природата. Броят на върнатите в природата панди по тази програма е достигнал 10 от старта й през 2003 г. Благодарение на развитието на технологиите за развъждане, броят на пандите родени в плен в Китай е нараснал от само 6 през 1983 г до 273 през 2017 г.", "date": "2018.11.09", "title": "Броят на пандите, отгледани в плен, достигна 548"}
{"url": "https://www.24chasa.bg/novini/article/7145549", "text": "Групировката \"Ислямска държава\" пое отговорността за нападението с нож в австралийския град Мелбърн, при което загина един човек и бяха ранени двама, предаде Франс прес, цитирайки съобщение на пропагандната агенция на джихадистите \"Амак\". \"Извършителят на операцията в Мелбърн беше боец на \"Ислямска държава\" и той я проведе в отговор на призивите да се нападат граждани на страните членки на коалицията\", съобщи \"Амак\". Австралийската полиция вече определи случая като терористично нападение, припомня АФП. Агенцията не посочи доказателства, че нападателят е свързан с \"Ислямска държава\", отбелязва Ройтерс. През август лидерът на терористичната организация Абу Бакр ал Багдади призова да се използват бомби, ножове и коли за извършване на нападения в страните, участващи във водената от САЩ коалиция, която унищожи самопровъзгласения халифат, създаден през 2014 г. на части от територията на Ирак и Сирия, предава БТА. Нападателят в Мелбърн беше прострелян от полицията, след като подпали пикап с газови бутилки в центъра на града и намушка трима души, един от които почина. По-късно терористът почина в болницата.", "date": "2018.11.09", "title": "\"Ислямска държава\" пое отговорността за нападението с нож в Мелбърн"}
{"url": "https://www.24chasa.bg/novini/article/7145548", "text": "Европейският съюз смята да настоява пред Великобритания за прокарване на митническа граница в Ирландско море, което значи по територията на Обединеното кралство, в случай че не бъде сключено споразумение с Лондон за Брекзит, съобщи днес лондонският в. \"Таймс\", цитиран от ТАСС. Изданието се позовава на изтекло в медиите писмо на британския премиер Тереза Мей до Демократическата юнионистка партия (ДЮП) в Северна Ирландия, с чиято подкрепа управлява кабинетът в Лондон, предаде Ройтерс, цитирана от БТА. Мей каза на ДЮП, че никога няма да допусне \"да влезе в сила\" такова разделение на Обединеното кралство. Планът на ЕС ще остави Северна Ирландия свързана с общия пазар и митническия съюз на общността, ако преговорите с Великобритания претърпят неуспех. ЕС разглежда този вариант като \"застрахователна полица\" в опит да избегне твърда граница в Ирландия (между Ирландия и Северна Ирландия). По-рано британската министър-председателка Тереза Мей заяви, че вариантът на ЕС за митническа граница по Ирландско море е неприемлив, защото би означавал \"разрушаване на целостта на Обединеното кралство\". Северноирландската Демократическа юнионистка партия е уведомила писмено Мей, че няма да подкрепи споразумение за Брекзит, което оставя Северна Ирландия отделена от останалата част на Обединеното кралство, предаде Ройтерс. По-малко от пет месеца преди датата, на която Великобритания трябва да напусне ЕС на 29 март 2019 г., споразумението за Брекзит е на 95 процента готово, но официални представители казват, че все още има спорове за съдбата на сухопътната граница между управляваната от Великобритания Северна Ирландия и членката на ЕС Ирландия. \"Писмото на министър-председателката дава тревожен сигнал за тези, които ценят целостта на нашия скъп съюз и за онези, които искат правилен Брекзит за цялото Обединено кралство\", каза лидерката на ДЮП Арлийн Фостър. ДЮП вече е заплашвала да парализира преговорите за Брекзит. Преди около година отказът на партията да подпише споразумение за границата предизвика временно спиране на преговорите, вече в решаващата им фаза. Впоследствие беше намерен път за продължаване на преговорите. Споразумението за Брекзит или липсата на сделка ще определи британското благосъстояние за поколения напред и ще има дълготрайни последици за присъствието на ЕС в световен мащаб. И двете страни се нуждаят от споразумение, за да може търговията да продължи и след Брекзит между най-големия търговски блок в света и петата по сила световна икономика. Заедно, 27-те държави от ЕС имат около пет пъти по-голяма икономическа мощ от тази на Обединеното кралство, посочва Ройтерс.", "date": "2018.11.09", "title": "ЕС ще иска митническа граница в Ирландско море, ако няма сделка за Брекзит"}
{"url": "https://www.24chasa.bg/novini/article/7145574", "text": "В проектобюджета за следващата година са предвидени 260 милиона лева за финансиране на социални услуги. Това каза пред журналисти заместник - социалният министър Зорница Русинова. Тя посети Комплекс за социални услуги \"Свети Георги\" и Общностен център за деца и семейства в Пловдив. Повишението на средствата спрямо тази година е с 30 милиона лева. При финансовите стандарти за издръжка завишението е 18-20 процента, най-голямо е в част от резидентните услуги, каза Русинова. Заместник-министърът подчерта, че увеличаването на средствата е важно, но истинската реформа предстои с приемането на Закон за социалните услуги. Проектът на закон вече е публикуван за обществено обсъждане. Срокът за обществените консултации приключва на 11 ноември, предава БТА. Реформата е както в начина на финансиране на услугите и лицензиране на доставчиците, така и в цялостното отношение към процеса на предоставяне на услугите. Те вече няма да са част от общото законодателство на социалните плащания, каза Русинова. По думите й социалните плащания борят бедността, докато идеята е социалните услуги едновременно да са превенция от социално изключване и борба с последиците от изключването, ако има такова. Бъдещето ще бъде и в интегрирания модел на услуги. Няма вече да се финансират центрове, а услуги и хора, каза Русинова. Ще се предоставят едновременно общодостъпни и специализирани услуги. Администрирането ще бъде общо, като така ще бъдат спестени пари, които ще бъдат насочени директно за грижата за потребителите на услуги. В комплекса \"Свети Георги\" и в общностния център в Пловдив вече работи подобен интегриран подход на предоставяне на услуги. Моделът в бъдеще ще бъде уреден законодателно и като администриране, и като финансиране, каза Русинова. В Комплекса за социални услуги \"Св. Георги\" има 8 социални услуги, които се администрират от един екип. Потребителите са 159. Те са възрастни хора с умствена изостаналост, с психични проблеми или с деменция. В комплекса се предлага уникална практика - хора с психични проблеми имат възможност да тренират джудо. Потребителите могат и да играят голф, боулинг, билярд. Има ателиета по шивачество, по готварство, по родолюбие, музикотерапия, арттерапия и др. В общностния център за деца и семейства се предоставят четири услуги. Едната е за ранна интервенция на уврежданията, като екип от рехабилитатор, логопед, социални работници, медиатор и психолог работят едновременно с децата и техните родители, разказа Офелия Велкова, управител на центъра. Втората услуга е семейно консултиране и подкрепа, като там са ангажирани акушер-гинеколог, социални работници, педиатър, медицинска сестра, юрист и психолог. Работи се по здравословни проблеми, реагира се при случаи на насилие в семейството, при тежки за децата и родителите събития като развод. Извършва се и посредничество за назначаване на работа в случаите на дълготрайно безработни родители на деца в риск. Третата услуга е индивидуална педагогическа подготовка за деца с увреждания, като има назначен педагог на осемчасов работен ден. Чрез индивидуална работа децата успяват да наваксат с учебния материал и да се предотврати отпадането им от училище. Има и услуга за превенция на заболяванията, в която са заети педиатър, стоматолог, медицинска сестра. Проследява се развитието на деца в рискови групи още от първия ден след излизането им от родилния дом. В случай на риск от епидемии специалистите обикалят близката ромска махала, за да обясняват важността на ваксинирането, често и водят децата до личните им лекари. В центъра работят 28 души. Той функционира от две години. Такива общностни центрове има в 66 общини. Те са пример за бъдещето на социалните услуги - на едно място се предоставят консултации на деца и родители. Консултират се и бъдещи родители. По новия закон услугата за формиране на родителски умения ще е общодостъпна и безплатна, ранната интервенция на уврежданията също. Основните моменти в проекта на Закон за социалните услуги ще бъдат представени от социалния министър Бисер Петков на семинар за журналисти в Костенец. В него участва и Зорница Русинова.", "date": "2018.11.09", "title": "За следващата година са предвидени 260 милиона лева за социални услуги"}
{"url": "https://www.24chasa.bg/novini/article/7145573", "text": "35-годишна варненка е предадена на съд за това, че без разрешението на бащата на детето си го е извела извън пределите на страната. Варненската районна прокуратура внесе в съда обвинението срещу Теодора К., очаква се да бъде насрочена дата за процеса. На 5 септември 2016 год. Теодора извела детето си с полет за Истанбул. Понеже била наясно, че не може да пътува със сина си зад граница без разрешението на баща му, тя организирала сложна схема. Знаела, че при вътрешните полети не се изисква разрешение от другия родител и купила билети за самолет от Варна до София и от Варна до Истанбул. След проверката на документите на майката и детето на летище Варна от служителите на Гранична полиция, подсъдимата се качила на полета за Турция заедно със сина си, вместо на този за София. Районната прокуратура във Варна е наложила забрана на подсъдимата да напуска страната. Предстои делото срещу нея да бъде насрочено за разглеждане във Варненския районен съд.", "date": "2018.11.09", "title": "Съдят варненка, извела детето си зад граница без разрешение"}
{"url": "https://www.24chasa.bg/novini/article/7145575", "text": "Руският президент Владимир Путин планира да посети Сърбия през януари, съобщи днес руският вицепремиер Юрий Борисов, който е на посещение в Белград, предаде ТАСС, цитирана от БТА. Разглеждаме днешните преговори като важен етап от подготовката на планираната за догодина визита в Сърбия на руския президент Владимир Путин, каза Борисов по време на среща с първия вицепремиер на Сърбия и министър на външните работи Ивица Дачич. Имаме възможност детайлно да обсъдим ключови въпроси от руско-сръбското сътрудничество в сферите на енергетиката, транспорта, инфраструктурата, промишлеността и използването на атомната енергетика за мирни цели. Тези въпроси може да бъдат включени в дневния ред на разговорите на президентите на Русия и Сърбия, каза руският вицепремиер. Предлагам да бъде обърнато внимание и върху пакета с двустранни документи, които биха могли да бъдат подписани по време на тази визита, посочи Борисов. Дачич на свой ред уточни, че посещението на Путин в Сърбия се очаква в средата на януари. Визитата на г-н Путин в Сърбия се планира за средата на януари. Засега не можем да говорим за конкретни дати, посочи Дачич след разговорите с Борисов.", "date": "2018.11.09", "title": "Путин планира да посети Сърбия през януари"}
{"url": "https://www.24chasa.bg/novini/article/7145583", "text": "Управляващият орган на Оперативна програма „Региони в растеж“ 2014-2020 г. в Министерството на регионалното развитие и благоустройството извършва проверка на ремонта на столичната улица „Граф Игнатиев“, съобщиха от пресцентъра на регионалното министерство. Той е част от финансирания с над 41 млн. лв. от програмата проект на Столична община „Изграждане, възстановяване и обновяване на публични пространства в Централна градска част на гр. София“. Общата му стойност е 46 078 473 лв., като близо 5 млн. лв. са собствени средства на общината. В момента експертите на министерството извършват документална проверка на една от дейностите по проекта, като ще бъде направен преглед и на строителните книжа. След това ще бъде извършена и на място. Проверката се прави във връзка с подаден сигнал от гражданската организация „Спаси София“ относно материала на поставена подложка на трамвайните линии. Управляващият орган на програмата ще се произнесе дали са спазени изискванията за изпълнение на проекта, ако тази дейност е финансирана с безвъзмездните европейски средства.", "date": "2018.11.09", "title": "Започна проверка на ремонта на „Граф Игнатиев“ в София"}
{"url": "https://www.24chasa.bg/novini/article/7145586", "text": "“Европейските избори ще бъдат един много сериозен тест и в Европейската комисия се отнасяме много сериозно към това.” Това заяви еврокомисарят по цифровата икономика Мария Габриел пред журналисти по-рано днес. “Вече даваме насоки за действие на евроизборите. Първата от тях е, че ние искаме да има тясна координация между органите за защита на личните данни и националните избирателни комисии - във всеки един момент ние да знаем данните ни от коя партия са използвани, защо и с каква цел, и това оказва ли влияние върху информационния поток, който ние виждаме във фейсбук или другите социални медии. Бяхме казали много ясно, че ако европейските политически партии не изпълняват тези ангажименти, глобата е 5% от техния годишен доход и невъзможност за участие в европейско финансиране в следващата година от установената. Това е един много ясен сигнал”, каза Габриел. “От друга страна това, което искаме да продължим ясно да правим е да не смесваме фалшиви новини с всичко, което е политическо мнение, сатира и тн. Затова ключовата дума е прозрачност. Но затова във всеки един момент трябва да има възможност за идентификация и да се знае спонсорираното съдържание за какъв период е и използват ли се данни това да може да бъде промотирано. Това са за мен и начините, по които можем да се справим с феномена, без той по никакъв начин да ограничава човешките свободи”, категорична бе тя. “Изминахме не малък път в борбата с фалшивите новини. В рамките на една година това, което успяхме да направим е да поставим темата много високо в дневния ред и много ясно да кажем, че това е феномен, който има не само икономически, но и политически, и обществени последици. Най-страшното е, че то ерозира доверието между гражданите и институциите, между нас като хора. След формирането на високо експертната група, имаме ясна обща дефиниция за това какво е дезинформация онлайн. Нещо повече - имаме съвсем конкретен резултат. За първи път, не само в ЕС, но и в света, на една маса седнаха платформите, социалните медии заедно с рекламодателите, журналистите, неправителственият сектор и изследователи, и изработиха кодекс за борба с дезинформацията онлайн”, допълни тя. Габриел посочи, че в кодекса всяка една от страните е поела своя личен ангажимент за повече прозрачност и за борбата с фалшивите акаунти. И уточни, че ако тези амгажименти не бъдат изпълнени Европейската комисия запазва правото си да излезе с ново предложение, включително и от регулаторен характер. “Паралелно с този кодекс искаме до началото на следващата година да създадем европейска мрежа на т.нар. “Fact checkers” или доверители на информация. Това са независими експерти, които в рамките на една минута могат да установят, че една новина е фалшива. Това, което ние имаме като ангажимент към тях е европейска независима мрежа с ясна онлайн платформа, на която научните изследователи и проверителите на факти да обменят информация”, каза Габриел.", "date": "2018.11.09", "title": "Мария Габриел: Европейските избори ще бъдат много сериозен тест"}
{"url": "https://www.24chasa.bg/novini/article/7145597", "text": "Бронзов медал от престижното състезание по синтетична биология iGEM взе български отбор, който е разработил тест за ранна диагностика на заболяването муковисцидоза. То се проведе с края на октомври в Бостън, САЩ. Студентките Микаела, Ася и Славена се сблъскват с болестта, когато разбират за дарителска кампания, организирана за тяхна колежка. Тогава те решават да разработят тест за диагностициране на муковисцидоза, което е изключително трудно в България и води до много смъртни случаи. Затова момичетата искат да разработят достъпен, лесноприложим и евтин тест. В момента съществуват два, но единият е твърде скъп, а другият се смята за ненадежден. \"София Тех Парк“ АД и Сдружението за научноизследователска и развойна дейност към научно-технологичния парк са подпомогнали подготовката на отбора като са предоставило безвъзмездно лабораторията „Биоинфотех“ за разработването на състезателния проект.", "date": "2018.11.09", "title": "Българи с тест за ранна дигностика на муковисцидоза спечелиха бронз на  международно състезание"}
{"url": "https://www.24chasa.bg/novini/article/7145615", "text": "Доклад на учени разкрива спад във фертилността в почти половината страни по света, които са изправени пред \"бейби провал\" (baby bust). Няма достатъчно деца, за да се поддържат нивата на обичайна човешка популация, съобщи Би Би Си (BBC), цитирана от  Изследователите твърдят, че резултатите са \"огромна изненада\". И ще имат дълбоки последствия за обществата, в които ще има \"повече баби и дядовци, отколкото внуци\". Проучването, публикувано в сп. Лансет, следва тенденциите във всяка страна от 1950 до 2017 г. През 1950 г. жените в световен мащаб са имали средно по 4,7 деца през целия си живот. До миналата година обаче нивото на фертилност намалява наполовина - до 2,4 деца на жена. Но този среден резултат маскира огромните различия между народите. Раждаемостта в Нигер, Западна Африка, е 7,1, но на остров Кипър средно има по едно дете. Когато средната норма на фертилност на една държава спадне под приблизително 2,1, популацията в крайна сметка ще започне да се свива (този \"бейби провал\" е значително по-висок в страни, които имат висок процент на детска смъртност). През 1950 г. в тази позиция не е била нито една страна. Професор Кристофър Мъри, директор на Института за здравни изследвания и оценки във Вашингтонския университет, заяви пред Би Би Си: \"Достигнахме този вододел, където половината страни имат нива на фертилност под равнището на възстановяване, така че ако нищо не се направи, населението в тези страни ще намалее. \"Това е забележителен преход. Изненада е дори за хора като мен, че ще бъдат засегнати половината страни в света и това ще бъде огромна изненада за хората\", коментира проф. Мъри. Много икономически развити страни, включително повечето от Европа, също САЩ, Южна Корея и Австралия, имат по-ниски нива на фертилност. Това не означава, че броят на хората, живеещи в тези страни, пада, поне все още не, тъй като броят на населението е комбинация от раждаемост, смъртност и миграция. Освен това може да отнеме цяло поколение, докато промените в плодовитостта се усетят. Професор Мъри обаче заяви: \"Скоро ще стигнем момента, в който обществата ще трябва да се борят с намаляващото население\". Половината нации по света все още раждат достатъчно деца, но тъй като повече страни напредват икономически, също така повече от тях ще имат и по-ниски нива на фертилност, правят извод изследователите.", "date": "2018.11.09", "title": "Глобален спад на фертилността в света"}
{"url": "https://www.24chasa.bg/novini/article/7145595", "text": "Няма месец без заетите в публичната дейност на Държавно предприятие \"Транспортно строителство и възстановяване\" да не са получили изцяло или частично плащане на дължимите им трудови възнаграждения. Това заяви в пленарна зала министърът на транспорта, информационните технологии и съобщенията Росен Желязков в рамките на парламентарния контрол, предаде БТА. Той отговори на въпрос на депутата от БСП Георги Гьоков относно сигнал за забавяне на работни заплати в предприятието от април тази година. От април 2018 г. до момента са изплатени общо 341 074 лв. трудови възнаграждения, което се равнява на 5.4 средномесечни заплати от общо дължимите за периода шест заплати, каза министърът. До края на годината предприятието планира да изплати на заетите в публичната дейност 60 процента от възнагражденията за месеците май и юни, а за останалите работници и служители - оставащите проценти до две пълни работни заплати от дължимите към момента, посочи Желязков. Предприятието финансира дейността си от собствени приходи, отбеляза министърът. Той уточни, че то работи в условията на засилена конкуренция в строителния отрасъл и липса на конкретни обекти за реализация. Уверявам, че няма за какво да се страхуват служителите, каза министърът. Поемам ангажимент да направя необходимото, за да има трудова справедливост в държавното предприятие, допълни той.", "date": "2018.11.09", "title": "Желязков: В \"Транспортно строителство и възстановяване\" се плаща редовно"}
{"url": "https://www.24chasa.bg/novini/article/7145618", "text": "Три големи астероида ще прелетят близо до Земята на 10 ноември, съобщи в. \"Мирър\", позовавайки се на НАСА. Най-големият от астероидите е с диаметър 30 м. Първият астероид - 2018 VS1 ще се доближи максимално до Земята в 14,03 ч. по Гринуич (16,03 ч. български време). Той е дълъг от 13 до 28 м, като траекторията му ще е на 1 386 772 км от нас. Само 16 минути по-късно край Земята ще прелети астероид с диаметър 30 м - 2018 VR1. Той обаче ще е по-отдалечен - на 5 милиона км, предава БТА. Вечерта - в 18,21 ч. по Гринуич (20, 21 ч. българско време) край Земята ще прелети астероидът 2018 VX1, който е широк 17 м. Той ще се доближи най-много до нас - на 381 474 км. Макар и тези разстояния да изглеждат големи, НАСА ги класифицира като \"близко преминаване\".", "date": "2018.11.09", "title": "Три големи астероида прелитат над Земята утре"}
{"url": "https://www.24chasa.bg/novini/article/7145075", "text": "Трябват регулации срещу фалшивите новини. Това заяви министърът на българското европредседателство Лиляна Павлова по време на конференция под наслов “Fake news of true trolls” в Националния дворец на културата по-рано днес. “Това, което ни обединява винаги, е търсенето на истината. Когато говорим за фалшивите новини, аз искам да ги разглеждам в три категории - какво са фалшивите новини, могат ли и как да променят изборни резултати, и пречупено през личната ми кауза срещу тях. Вярвам, че борбата с фалшивите новини - това е една кауза, около която цялото общество трябва да се обединим. Смятам, че днес застраховани срещу фалшивите новини няма. Всички сме потърпевши, независимо дали в качеството си на граждани, представители на институция или политици”, каза Павлова. “Ако доскоро казвахме чух по телевизията, прочетох във вестника, това вече не е така. Всеки казва прочетох в интернет пространството. Там мащабите са грандиозни. Те наистина надминават всичко, което можем да си представим. Интернет пространството всъщност е една галактика, бих го нарекла. Имаме над 1,3 млрд. уебсайта, които произвеждат новини. За съжаление една голяма част от тях са фалшиви уебсайтове, които произвеждат “новини”, допълни тя. “Няма как да има една институция, един човек или една държава, която самостоятелно да се пребори с този процес. Затова казвам, че заедно ние като общество трябва да се преборим с това нещо”, каза още Павлова. “Факт е, че фалшивите новини се разпространяват шест пъти по-бързо, отколкото истинските новини. Много по-лесно достигат и по-лесно хората се доверяват на фалшивите новини. Това е една тенденция, за която аз нямам отговор защо, но трябва да намерим отговора как да преодолеем този процес. Това е липса на доверие, прозрачност, лидерство, вероятно към които всички ние сме длъжници и трябва да направим този процес. Следващата година има избори, но статистиката показва, че 18 държави в света вече са срещнали сериозен проблем с фалшивите новини. България също е имала такива проблеми. Всички помним изборите през 2013 г. и т. нар. “Костинбродска афера”, която изкриви изборния резултат и наистина подведе гражданите по един манипулативен начин”, обясни тя. “Фалшивите новини не подминаха и българското европредседателство. Имаше новини от типа: ще ни отнемат председателството, ще ни вземат реда и тн. Като на всички е ясно какъв е редът на провеждане. Ремонтът на НДК също никога не е могъл да бъде условие за това дали българското председателство да се проведе или не. Наред с фалшивите новини са кибератаките. Те също са една важна част от проблема и неговото решение. Ние бяхме подложени на кибератаки всеки ден, но може би това не стана известно в публичното пространство. Нещо предвид това, че ни очаква сериозна предизборна кампания, можем да очакваме в следващите дни. В личен план като човек, който съм обект на фалшиви новини във всякакъв мащаб в последните 2 г., съм дълбоко убедена, че на фалшивите новини трябва да се реагира. Опитах да не реагирам, но осъзнах, че можеш да реагираш, когато сайтът е новинарски, легитимиран. Тогава можеш да водиш дела, да печелиш дела. Но когато сайтовете са фалшиви и новините са в социалните мрежи, не можеш да реагираш, нямаш право да реагираш. Има нужда от регулации, за да могат компетентните органи да свалят сайтове, които публикуват фалшиви новини”, категорична бе тя.", "date": "2018.11.09", "title": "Лиляна Павлова: Хората много по-лесно се доверяват на фалшивите новини"}
{"url": "https://www.24chasa.bg/novini/article/7145082", "text": "Косовският премиер Рамуш Харадинай и заместникът му Енвер Ходжай обявиха, че е възможно да прекратят диалога със Сърбия, ако Съветът на министрите на ЕС през декември не включи в дневния ред въпроса за визовата либерализация да гражданите на Косово, съобщи агенция МИА. Двамата смятат за оправдано свързването на двата процеса, ако ЕС не изпълни даденото обещание за визите, пише днес вестник \"Епока е Ре\", предава БТА. Според Харадинай и Ходжай е несправедливо върху Косово да се оказва натиск за диалога, а същевременно да се отрича правото на косовските граждани да се движат свободно в Европа. Ходжай заяви още, че ако ЕС не премахне визите за Косово, ще покаже, че е ислямофобски и албанофобски.", "date": "2018.11.09", "title": "Косово може да прекрати диалога със Сърбия, ако ЕС не премахне визите"}
{"url": "https://www.24chasa.bg/novini/article/7145090", "text": "\"За малките предприятия изискването е да работят хора най-малко трима души от уязвими групи или част от печалбата да се инвестира за социални и екологични цели, като минималната сума е 7500 лв. За големите предприятия - до 30% от работещите да са от уязвими групи и да се реинвестират поне 75 000 лв. в социални цели. Запазват се данъчните облекчения, ползвани досега от ТПК, но ще ги ползват всички.\" Това каза при откриването на Регионалния форум за социално предприемачество във Варна Султанка Петрова, зам.-министър на Министерството на труда и социалната политика. Форумът е организиран от Министерството съвместно с Националния съюз на трудово-производителните кооперации и е съпроводено с изложение на стоки от предприятия и кооперации на хора с увреждания. \"В момента са регистрирани над 4700 социални предприятия, които са се самоопределили като такива и в тях работят много повече хора. В Закона, който бе приет на 18 октомври, има насърчителни мерки в подкрепа на социалното предприемачество. Най-важните от тях са, че за социалното предприятие се формулират точни и ясни параметри, ще се определя по специална методика, като голям част от средствата, които те произвеждат, ще се влагат отново в социалната икономика. Дали сме шанс на местно ниво да се активира обществеността, за да се разкриват по-лесно социални предприятия. Има възможност хора, които искат да създават или разширяват социалното си предприемачество да ползват подпомагане от общината - предоставяне на земя за строеж, помещения под наем. Това ще става чрез гласуване в общинския съвет\", обясни Султанка Петрова. Председателят на Националния съюз на трудово производителните кооперации Стилиян Баласутолов допълни, че за да работят тези предпирятия ефективно, трябва да има тясно сътрудничество между тях, държавата, местната власт и бизнеса. \"В момента с това се занимава Министерството на труда и социалната политика, но това не е достатъчно. Много други ведомства и министерства касае токи въпрос. Трябва да се подобри модела. На тези предприятия трябва да им се дават поръчки, да им се създава работа. Те работят на пазарен принцип, ако продадат това, което са произвели, ще имат заплати. Затова е важно и законът за обществените поръчки да се изполва активно в тази насока. Има вратички, които го позволяват, но не се прави. В момента голяма част от тези предприятия работят на ишлеме и предимно за износ. Те са принудени да търсят външни патрньори, за да имат гарантирани приходи. А заради поръчките от чужбина, те произвеждат продекция с гарантирано качество\", обясни Баласутолов.", "date": "2018.11.09", "title": "Султанка Петрова: До 30% от работещите в големите предприятия да са от уязвими групи"}
{"url": "https://www.24chasa.bg/novini/article/7145097", "text": "Гръцкият премиер Алексис Ципрас обещава 10 000 нови работни места в държавния сектор през 2020 г., докато депутатите гласуваха вчера частично компенсиране на загубите на доходи, понесени от хиляди държавни служители във връзка с мерките за икономии, предаде Асошиейтед прес. Ципрас каза в интервю вчера за Алфа ТВ, че тези назначения в държавния сектор ще станат възможни в резултат на споразумение с гръцката църква за прекратяване на статута на държавни служители, с който се ползват свещениците, предаде БТА. Въпреки това 10 000 представители на духовенството и други църковни служители ще продължат да се издържат от данъкоплатеца чрез годишна държавна субсидия. По-рано вчера гръцкият парламент гласува за възстановяване на 820 милиона евро, орязани предишните години от заплатите на военни, лекари, съдии и университетски преподаватели.", "date": "2018.11.09", "title": "Ципрас обещава 10 000 нови държавни работни места през 2020 г."}
{"url": "https://www.24chasa.bg/novini/article/7145101", "text": "Преди две години популисткото Движение \"Пет звезди\" обеща да отърве италианската столица от корупцията и лошото администриране. Нещата сега едва ли изглеждат по-добре, но дали вината е на кмета Вирджиния Раджи? Едно предстоящо съдебно решение и един референдум може да решат съдбата й. ************************************************* След упадъка на Римската империя градът никога не е бил образец за добро управление. Но през последните години италианската столица, според мнозина нейни жители, е изпаднала в пълен хаос. Средният римлянин \"вижда запуснати улици, боклук навсякъде, луд трафик, вечно непристигащи автобуси, градини и паркове в занемара\", пише в поместен наскоро пост във влиятелния граждански блог \"Roma fa schifo\" (Рим е гаден). Само през последните няколко месеца двайсетина градски автобуса бяха унищожени от пожари, дървета се стоварваха върху коли и сгради по време на бурите, ескалатор в метрото пропадна и нарани над 20 човека, а по улиците в жилищните квартали зейнаха кратери с дълбочина един метър. Освен това градът стана ловно поле за дивите животни, привлечени от несъбрания боклук. Сред тях са гигантските чайки, които обичат да отмъкват сандвичите на туристите, и диви прасета, виждани да бродят нощем по улиците. И всичко това става пред очите на кмета Вирджиния Раджи от антисистемното Движение \"Пет звезди\". Избрана с голямо мнозинство през 2015 г. с платформа за \"чиста политика\" след големи корупционни скандали, дискредитирали политиците от преди управлявалите партии, самата Раджи след това бе замесена в подобен скандал по дело за предполагаема шуробаджанащина. В събота съдът трябва да реши дали Раджи е излъгала в показанията си, че нейният бивш началник на персонала Рафаеле Мара не е повлиял върху решението й да назначи брат му Ренато на висок пост в градския съвет. Ако бъде призната за виновна, Раджи ще трябва да подаде оставка, най-малкото по силата на етичния кодекс на Движение \"Пет звезди\". Но има предположения, че Раджи може да реши да упорства, за да избегне предсрочни избори, в които нейната партия вероятно ще претърпи поражение. На 2 ноември Раджи каза по тв канал \"La7\", че е \"много спокойна\" относно предстоящата присъда; тя съобщи, че \"много\" римляни й казват да продължи и изключи възможността за предсрочни избори. \"Междувременно продължаваме да работим\", каза тя. Не всички са въодушевени от перспективите. \"Смятаме, че кметът просто не става и нейната администрация се доказа като напълно некомпетентна\", казва пред ДПА Франческа Барцини, една от организаторките на \"Roma dice Basta\" (Рим казва стига) - възникнал наскоро протестен формат, привлякъл няколко хиляди души. На 27 октомври хора се събраха пред кметството на изградения по проект на Микеланджело площад \"Кампидолио\" и издигаха транспаранти с лозунги като \"Великото сметище\" - намек за заглавието на филма \"Великата красота\", носител на \"Оскар\" за 2014 година. Раджи заклейми протестиращите като самозабравили се левичари или \"псевдо интелектуалци, които никога в живота си не са се качвали в автобус\" и каза, че е прекарала последните две години \"давайки всичко от себе си, ден и нощ, за да опита да оправи един опустошен град\". Тя е изправена пред още по-трудни задачи. Само като пример - потребителското сдружение \"Кодаконс\" установи през юни, че по улиците на Рим има 60 хиляди дупки и че градската компания за обществен транспорт ATAC [букви -латински] е в процедура за фалит след като е натрупала дългове за близо 1,3 милиарда евро. В неделя, ден след като бъде произнесена присъдата срещу Раджи, римляните са призовани да гласуват в референдум, който също може да бъде заплаха за кмета. Става въпрос за либерализацията за превозите с автобус и метро за сметка на монопола на ATAC. Кметът е против референдума, защото иска да остави обществените услуги в публични ръце, а поддръжниците на референдума твърдят, че външни играчи може да съумеят да подобрят ужасните услуги на ATAC. Очаква се референдумът да се провали поради слабо участие, но въпреки това натискът върху Раджи няма да спадне. Наскоро тя бе атакувана от вътрешния министър и крайнодесен лидер Матео Салвини, чиято партия \"Лига\" оглавява националното правителство в коалиция с \"Пет звезди\". Той се хвана за станалото наскоро изнасилване и убийство на младо момиче в центъра на Рим, за да осъди \"черните дупки\" в сигурността на града. Ходът му беше възприет като кампания срещу действащия кмет. Преди две седмици министърът на държавната администрация Джулия Бонджорно, съюзничка на Салвини, каза пред вестник \"Стампа\": \"Не обвинявам никого [за проблемите в реда и законността в Рим], но казвам, че този, който служи като кмет, е обективно отговорен за положението\". Спечелването на римското кметство ще укрепи позициите на Салвини на най-популярен политик в Италия. Но според блогъра от \"Рим е гаден\" Масимилиано Тонели една поредна промяна в ръководството няма да излекува Вечния град. Необходима е, твърди той, промяна в манталитета на обикновените римляни. Той ги дамгосва като \"невежа\" тълпа, която негодува срещу проблемите на своя град, но се противопоставя на решенията за решаването им. Например всеки се оплаква от несъбрания боклук, но е против изграждането на нови инсталации за обработка на отпадъци. Според Тонели такъв подход \"блокира всеки прогрес, голям или малък\"", "date": "2018.11.09", "title": "Рим в \"състояние на разруха\", докато\nкметицата Раджи е изправена пред двойно изпитание"}
{"url": "https://www.24chasa.bg/novini/article/7145114", "text": "Земетресение с магнитуд 4,2 по Рихтер отново разтърси гръцкия остров Закинтос тази нощ, съобщи агенция АНА, цитирана от БТА. Трусът е станал 46 минути след полунощ в Йонийско море, на 41 км югозападно от Закинтос. След труса с магнитуд 6,4 по Рихтер, което стана на Закинтос на 26 октомври, на острова бяха регистрирани множество вторични земетресения.", "date": "2018.11.09", "title": "Земетресение отново разтърси  гръцкия остров Закинтос"}
{"url": "https://www.24chasa.bg/novini/article/7145109", "text": "Средствата, които здравното министерство заделя от бюджета си за лечението на деца и възрастни в чужбина, ще се прехвърлят чрез трансфер към здравната каса, когато Фондът за деца и Комисията за лечение в чужбина минат под нейната шапка. Те не могат да бъдат използвани за други цели. Това заяви здравният министър Кирил Ананиев в парламента в отговор на въпрос от депутата на БСП Михаил Христов за бъдещето на фонда. Ананиев увери, че няма да има промяна в правата на пациентите и в оказваната към тях помощ. По думите му досега не е имало никакви оплаквания за неправомерно изразходване на 80-те млн. лв., които НЗОК управлява по това перо или че някой не е получил нужната медицинска и организационна грижа. Основно притеснение сред пациентите е премахването на обществения съвет към фонда. „Очаква се оптимизиране не процедурите за одобряване на лечение като се намали срока на изчакване и постигане на по-добра финансова дисциплина от страна НЗОК чрез по-прецизна оценка на потребностите. Ще се осигури пълна прозрачност. НЗОК взима решение на основа на ясни и обективни медицински критерии на основа на европейските стандарти за лечение на чужди граждани\", разясни здравният министър. По думите му целта на преструктурирането била уеднаквяване на процедурите и финансирането независимо от възрастта на пациентите, чрез осигуряване на една контактна точка в лицето на НЗОК, която да администрира и финансира. Ако предложените промени в Закона за бюджета на касата за 2019 г. бъдат проети, ще са нужни 3 месеца за издаване на всички подзаконови нормативни актове, които ще уреждат новите дейности. Въпреки че се прави такова предложение обаче, все още организацията на работата в НЗОК след преминаване на фонда към нея подлежала на обсъждане, обясни Ананиев. Докато това стане ясно и промените влязат в сила, процедурите по одобряване на лечение и заплащане ще се извършват по досегашния ред. През декември ще дойдат и първите две линейки прототип, закупени по мащабния проект за обновяване на спешната помощ у нас на стойност 163 млн. лв., каза още Ананиев. До края на 2019 г. се очаква да бъдат налични и всички 280 линейки, заложени по проект, които ще бъдат разпределени въс филиалите на спешна помощ в цялата страна. Ще се обновят и центровете в отдалечените и труднодостъпни райони като Крумовград, увери още министърът", "date": "2018.11.09", "title": "Ананиев: Парите за лечение на деца в чужбина не могат да се ползват за нищо друго (Обзор)"}
{"url": "https://www.24chasa.bg/novini/article/7145123", "text": "Служители на РУ- Ихтиман пресякоха незаконен превоз на голямо количество свинско месо без документи за произход. Това съобщиха от МВР. Около 7 часа на 7 ноември, в района на бензиностанция в града, автопатрул на РУ- Ихтиман спрял за проверка лек автомобил \"Ауди 80\", управляван от 46- годишен местен жител. Полицейските служители установили, че в колата се превозва трупно месо от животински произход без необходимите за това документи. Автомобилът бил откаран до районното управление, а за случая незабавно били уведомени служители от Областната дирекция по безопасност на храните. Водачът и спътникът му, и двамата криминално проявени, били задържани за срок до 24 часа. След като констатирали, че е осъществен незаконен превоз на 35 броя свинско трупно месо, контролните органи са съставили на водача акт по чл. 246, ал.1 от Закона за ветеринарномедицинската дейност. Месото е иззето и е създадена организация за унищожаването му в екарисаж.", "date": "2018.11.09", "title": "Иззеха незаконно свинско месо от мъж от Ихтиман"}
{"url": "https://www.24chasa.bg/novini/article/7145122", "text": "Криминално проявен софиянец е задържан за 72 часа за незаконен превоз на чужди граждани, съобщиха от пресцентъра на МВР. Около 22.30 часа на 7 ноември, при извършване на обход на второкласен път 81, автопатрул на РУ-Костинброд предприел проверка на лек автомобил \"Крайслер Вояджър\", управляван от 39- годишен жител на София. В автомобила били установени 15 чужденци от Афганистан и Ирак, трима от които без документи за самоличност. Те били транспортирани от служители на група \"Миграция\" към областната дирекция до ГПУ- Калотина за извършване на проверка в автоматизираната дактилоскопна идентификационна система, след което върнати в РУ- Костинброд за продължаване на работата с тях. Водачът е задържан за срок до 24 часа. В хода на проверката е установено, че криминално проявеният и осъждан мъж e шофирал без СУМПС в едногодишния срок от наказването му по административен ред за същото деяние. По случая е образувано досъдебно производство. Наложена му е 72- часова мярка за неотклонение \"задържане под стража\".", "date": "2018.11.09", "title": "Задържаха софиянец, превозвал незаконно 15 чужденци в колата си"}
{"url": "https://www.24chasa.bg/novini/article/7145125", "text": "Нагла кражба на пари е разкрита от служители на полицейското управление в Павликени, съобщиха от МВР. В сряда около обяд съдействие в полицията потърсил 86-годишен местен жител. Той обяснил, че същия ден в сградата на пощата, той получил пенсията си, изпуснал на земята плика, в който сложил парите, и докато се наведе да го вземе, непознат грабнал чуждия плик и изчезнал от пощата. По данни на тъжителя в плика е имало близо 700 лв. От проведените незабавни действия по разследването извършителят на деянието е установен - 57-годишен мъж от Павликени, известен на полицията и осъждан. Парите са върнати на собственика. Материалите по случая ще бъдат докладвани в прокуратурата.", "date": "2018.11.09", "title": "Дядо изпуснал плика с пенсията си на земята, нагъл мъж го грабнал и изчезнал"}
{"url": "https://www.24chasa.bg/novini/article/7145148", "text": "“Още като студент установих, че ползването на изкуствен интелект може да носи полза само при наличието на естествен. Иначе е безполезно, а понякога и опасно. Наистина живеем в свят, в който освен фалшивите новини и словото на омразата много напредна. Опасявам се, че ЕС стана една удобна салфетка за много национални политици. Опасявам се, че много по-лесно се разпространява словото на омразата.” Това заяви евродепутатът Петър Курумбашев по време на конференция под наслов “Fake news of true trolls” в Националния дворец на културата по-рано днес. “Впечатлих се от клипа на Башар Рахал за начина да станеш известен – да носиш кафе на шефа, да те поогледа. Някои студенти казаха, че целта им е да бъдат известни. Известни с каква цел – да те дават по телевизията? Много голяма е опасността да отгледаме нещо пластмасово. Надявам се, че има останали съпротивителни сили в нашето общество, които няма да позволят тази пластмаса да победи”, каза Кувимбашев. Според него обаче много политици биха се изкушили “да натиснат копчето”, когато се въведат регулации. И допълни, че много пъти се е съмнявал, че точно борбата с фалшивите новини би била използвана по демократичен начин.", "date": "2018.11.09", "title": "Курумбашев: Живеем в свят, в който освен фалшивите новини, напредна и словото на омразата"}
{"url": "https://www.24chasa.bg/novini/article/7145146", "text": "Софийският градски съд реагира срещу сигнала на главния прокурор за забавени мотиви по делото срещу депутата Светла Бъчварова-Пиралкова, съобщи БТА. От градския съд обаче припомнят, че разследването от страна на прокуратурата е продължило осем пъти повече от обичайните срокове (общо 4 години), а самото дело е било разгледано за по-малко от година след свалянето на имунитета на Пиралкова. Фактологията показва, че прокуратурата е внесла обвинителнен акт в в съда 28 юли 2016 г. за деяния, извършени през 2009 г. Освен, че делото, според прокуратурата, е с голяма фактическа и правна сложност, разслеващите са поискала назначаване на допълнителна счетоводно-агротехническа експертиза, припомнят от СГС и допълват, че събраните по делото материали обхващат 150 тома. А намирането на вещи лица по тази експеритза допълнително увеличило продължителността на съдебното следствие. Съдебното производство три месеца е било спряно и заради процедурата по снемане на имунитета. Така, присъдата е обявена на 26 юни и мотивите са в процес на изготвяне. Независимо, че в случая решаването на делото от съда е изисквало време, значително по-малко от това, което е било необходимо на прокуратурата да приключи предварителната фаза на наказателния процес, при преценката на разумността на срока на разглеждане следва несъмнено да бъде отчетено и естеството, и отговорността, която има съдът, за да осъществи правосъдието, пише в позицията на СГС.", "date": "2018.11.09", "title": "Разследването срещу Пиралкова продължило 8 пъти повече от обичайните срокове"}
{"url": "https://www.24chasa.bg/novini/article/7145187", "text": "Голяма част от от сегашните работни места ще се трансформират с изкуствения интелект и виртуалната реалност, каза еврокомисарят по цифровата икономика и цифровото общество Мария Габриел, която откри конференция за виртуалната реалност и изкуствения интелект \"Бъдещето на реалността\" в \"София тех парк\", предава БТА. Габриел изтъкна важността на продължаващи инвестиции в образование, не само в младите, но и в хората, които сега имат своите работни места. Не вярвам на крайните изследвания за изкуствения интелект. Според едни, 60 процента от работните места ще изчезнат, други казват - само 9 процента. Истината е, че голяма част от сегашните работни места ще се трансформират с изкуствения интелект, с виртуалната реалност. Затова е много важно да се работи в тази посока. Нашият отговор е ясен - нова програма \"Дигитална Европа\" за следващия бюджет на ЕК. Бюджет от 9 млрд. евро, в които имаме и средства за цифрови умения, и за изкуствен интелект, и за киберсигурност, и за дигитални иновационни хъбове, посочи Габриел. По думите й днешната конференция излъчва силен сигнал - че България има потенциала да се превърне в хъб за иновации по отношение на виртуалната и добавена реалност. В ЕК искаме до края на 2020 г. да има по един дигитален иновационен хъб във всяка област в Европа, каза еврокомисар Габриел. Нейното предложение е бюджетът, който сега е от 500 млн. евро, да достигне 1,5 млрд. за следващия период. Във връзка с темите за изкуствения интелект и роботите, Габриел посочи, че преди четири месеца е публикувана европейската стратегия за изкуствения интелект. Експертна група през декември ще публикува първата работна версия на т.нар. етични въпроси, към които трябва да се обърнем още днес. За изкуствен интелект имаме осигурен бюджет от 1,5 млрд. евро до 2020 г., като целта ни е публичните и частните инвестиции общо да достигнат 20 млрд. евро до 2020 г., но амбицията е за следващия период - 2021-2027 г. тези 20 млрд. инвестиции в изкуствен интелект да бъдат осигурявани годишно, каза Мария Габриел, като отбеляза, че това не е много на фона на правеното от партньори. Всички чувствителни социални въпроси като влиянието върху пазара на труда, защитата на личните данни, също трябва да се водят паралелно като дискусии. Много важно е да продължим са използваме потенциала на добавената и виртуалната реалност в областта на медицината, посочи Габриел като даде примери с възможни приложения в областта на хирургията. Не само тя ще стане по прецизна, но ще бъде и по-малко инвазивна за пациентите. Министърът на образованието Красимир Вълчев каза, че като общество сме изправени пред големи предизвикателства. Факт е, че информационните технологии ще променят живота ни много повече, отколкото е променен в последните 20 години, посочи Вълчев. Той даде пример с навлизането на интернет преди години, като добави, че днес броят на мрежовите устройства надвишава два и половина пъти населението на Земята, а през 2025 г. те ще бъдат 75 милиарда, и правим все повече чрез тях. Това променя образователните системи, начина, по който децата учат, както и това, за което те трябва да учат. Тук е голямото предизвикателство пред образователните системи, знаем, че светът ще претърпи мащабни дигитални трансформации през следващите десетилетия, за които ние готвим деца на пазара на труда, отбеляза образователният министър. Новите технологии са прекрасни, но внимание - те носят и риск. За повече социално изключване, за по-голяма периферизация на региони. Затова - ценности, защита на лични данни, ясна инвестиция в образованието и уменията на хората, коментира пред журналисти Мария Габриел. Тя засегна и друга тема - че самата също е била обект на фалшиви новини. Чувството е за нетърпимост, фалшивите новини не са свързани само с икономически измерения - т.нар. клик-байтове, те стигат до много дълбок политически и обществен аспект, рушейки доверие. Не говорим за изчезването им, но за намаляването на тяхната видимост, за даване на по-голяма видимост на разнообразна информация и на фактите, посочи Габриел.", "date": "2018.11.09", "title": "Мария Габриел: Голяма част от работните места ще се трансформират с изкуствения интелект и виртуалната реалност"}
{"url": "https://www.24chasa.bg/novini/article/7145081", "text": "Около 8000 километра третокласни пътища се нуждаят от ремонт и реконструкция, каза в минутите за парламентарен контрол министърът на регионалното развитие и благоустройството Петя Аврамова, цитирана от БТА. Тя отговори на въпрос на народния представител Дора Янкова относно политиката на правителството за строителството, реконструкцията, рехабилитацията и стопанисването на републиканските пътища - трети клас. През август тази година е направена инвентаризация на пътната мрежа в страната. Според данните от 11 530 километра третокласни пътища - 930 са в отлично състояния; 2700 километра - в добро състояние;2560 километра са в задоволително състояние;1610 километра в незадоволително и 3730 километра са в лошо състояние. През следващата година ще ремонтираме общо 1214 километра пътища за около 930 млн. лева, като повечето пътища в ремонт ще са третокласни. До въвеждането на ТОЛ системата АПИ разчита най-вече на средствата от бюджета, допълни министър Аврамова. Междуведомствен щаб ще координира зимната поддръжка на пътищата, каза още министърката. \"В този междуведомствен щаб има представители на АПИ, полицията, пожарната и ИА \"Автомобилна администрация\". За осигуряване на нормална проходимост на пътната мрежа може да има ограничения или пълна забрана за движение в отделни участъци или направления. Определени са рисковите участъци по пътната мрежа, резервни маршрути за придвижване и местата за спиране на тежките камиони. От поддържащите фирми се иска да осигурят допълнителни машини за критичните участъци. Ще се завиши контролът над тежките камиони и на готовността им да се движат през зимата. Ще бъдат осигурени влекачи и кранове по проходите в планините и ще се положи нова хоризонтална пътна маркировка - най-вече осева линия, по пътищата в рисковите участъци. Парите за зимното поддържане до края на годината са около 60 млн. лева. Има подготвени анекси за договорите за поддръжка, които изтичат в края на тази година, допълни Петя Аврамова.", "date": "2018.11.09", "title": "8000 км третокласни пътища се нуждаят от ремонт и реконструкция (Обновена)"}
{"url": "https://www.24chasa.bg/novini/article/7145190", "text": "Руският външен министър Сергей Лавров призова на международен форум в Москва Афганистан да не бъде използван като терен за геополитически игри и подчерта, че е важно да бъде запазена териториалната цялост на тази ислямска република, предаде ТАСС, цитирана от БТА.  \"Русия се обявява за запазване на единен и неделим Афганистан, в който да живеят мирно и щастливо всички етнически групи от страната. Не се съмнявам, че този подход споделят и другите участници в московския формат\", каза Лавров при откриването на второто заседание от консултациите за Афганистан в т. нар. московски формат. \"Никой не бива да мисли с категориите на геополитическите игри, които може за пореден път да превърнат Афганистан в поле за съперничество между външни играчи с най-тежки последици за афганистанците и съседите им\", отбеляза той. На форума, организиран на ниво зам.-министри на външните работи и ресорни специални представители, за пръв път присъства делегация на талибаните. Като наблюдател в преговорите участва и служител от посолството на САЩ в Москва. Русия и нейните партньори от региона ще продължат да полагат всички усилия, за да започне диалог между правителството на Афганистан и представители на талибаните \"с оглед напредък в процеса на национално помиряване\", увери Лавров. \"Всички държави от региона и международната общност като цяло искрено желаят да се възроди мирната, независима и процъфтяваща афганистанска държава, свободна от тероризъм и наркобизнес\", добави той. Подкрепяна от външни спонсори, терористичната групировка \"Ислямска държава\" се опитва да превърне Афганистан в плацдарм на своята експанзия в региона. Да подпомогнем афганистанците в рушенето на тези планове и в изкореняването на терористичната заплаха - това е задача, стояща пред всички наши страни и пред многостранните структури, действащи в региона, изтъкна руският първи дипломат. След това встъпително слово форумът премина към работа в закрит за медиите режим, въпреки големия интерес, който той предизвиква сред журналистите. Още часове преди откриването му руски и чуждестранни журналисти се стълпиха пред входа на луксозния \"Президент-хотел\" в руската столица, но те бяха допуснати само на краткото слово на Лавров, след което бяха помолени да напуснат не само залата, но и хотела. Организаторите съобщиха за ТАСС, че на закритото заседание ще говорят редица участници, сред които заместник-председателят на Висшия съвет за мир в Афганистан Азизула Дин Мохамад, шефът на катарското политическо бюро на талибаните Шер Мохамад Абас Станикзай, а също и представители на външните министерства на някои регионални държави. Руската делегация се оглавява от заместник-външния министър Игор Моргулов. Представителят на САЩ участва като наблюдател и няма да се изказва. Пресконференция на руската делегация, както и подписване на някакъв заключителен документ, не се предвижда, отбелязва ТАСС. Асошиейтед прес припомня, че първият опит на Русия да свика среща в такъв формат през септември пропадна поради отказ на афганистанските власти да присъстват. Правителството в Кабул и този път не изпрати официални представители, но присъстват няколко членове на назначения от него Висш съвет за мир. Талибаните и членове на съвета са се срещали на предишни форуми на други места, но никога не са участвали във формални преговори и в дискусии лице в лице. Талибаните отказват преки преговори с афганистанското правителство, което те смятат за американска марионетка, и заявяват, че ще преговарят за края на 17-годишната война в страната пряко с Вашингтон.", "date": "2018.11.09", "title": "Лавров призова Афганистан да не бъде използван като терен за игри на геополитика"}
{"url": "https://www.24chasa.bg/novini/article/7145195", "text": "Прокурори от Специалната прокуратура в Скопие днес извършват обиски във фирми на бизнесмена Орце Камчев, предаде агенция МИА. Преди две години Камчев бе повикан на разпит в Специалната прокуратура, но оттам тогава не съобщиха в какво качество и за кой случай е повикан. Повече информация се очаква по-късно през деня, уточнява БТА. Според класация на сп. \"Форбс\" Йордан /Орце/ Камчев е най-богатият македонец с капитал от 228 милиона евро.", "date": "2018.11.09", "title": "Обискират фирми на най-богатия македонец Орце Камчев"}
{"url": "https://www.24chasa.bg/novini/article/7145204", "text": "Няма решение на България за присъединяване или не към Глобалния пакт за безопасна, организирана и законна миграция към ООН. Това заяви вицепремиерът и министър на външните работи Екатерина Захариева в кулоарите на парламента току-що. Тя и колегите й на вътрешните работи Младен Маринов и на социалната политика Бисер Петков дадоха извънреден брифинг след декларация на БСП. В нея соцлидерката Корнелия Нинова обяви, че документът стимулира по-голям миграция, попита кога е одобрен от правителството и поиска дебат по темата в парламента. Няма как България да вземе решение да се присъедини или не към подобен документ без дебат в парламента и без да сме сигурни, че той ще отговаря на всичките ни цели, коментира Захариева. И обясни, че документът няма на узакони незаконната миграция. Тя обясни, че по документа се работи от 2,5 г., а експерти от трите ведомства правят преглед точка по точка, за да се види дали има такива, които не съответстват на българските цели. Да спят спокойно БСП, допълни вицепремиерът. И оприличи кампанията на червените като тази срещу Истанбулската конвенция. Очевидно интересите са да бягаме от всичко, което е свързано съучастие на България в международни организации, допълни тя. Българската позиция по този проблем е ясна - спиране на незаконна миграция, всяка държава да определя сама колко и какви мигранти да приема, обща международна борба с трафикантите. И никаква друга позиция България няма и не може да има, категорична бе Захариева. На 14 ноември ще има дебат по пакта в парламентарната комисия по външна политика. Не трябва да се спекулира със страховети на гражданите, ние търсим интереса на нашата държава, каза и вътрешния министър Младен Маринов. И отчете, че многократно се е повишил броя на върнатите незаконно пребиваващи у нас.", "date": "2018.11.09", "title": "Захариева: Няма решение на България за присъединяване към Пакта за миграцията към ООН"}
{"url": "https://www.24chasa.bg/novini/article/7145202", "text": "Австрия настоява пред Русия за прозрачност при разследването на делото срещу австрийския полковник в оставка, заподозрян за шпионаж в полза на Русия, заяви днес на извънредна пресконференция във Виена австрийският канцлер Себастиан Курц, цитиран от ТАСС и БТА. По думите на канцлера австрийските власти засега не възнамеряват да отзовават посланика си от Москва, нито да експулсират руски дипломати от Австрия. \"Засега имаме подозрения, трябва да ги разследваме и да установим, дали ще се потвърдят или не. Въз основа на информацията, с която разполагаме, или на неотдавнашните събития в Холандия можем да вземем предвид, че тези подозрения ще се потвърдят. Сега настояваме пред Русия за прозрачна информация\", каза Курц. По думите на канцлера в австрийското външно министерство са били извикани представители на руското посолство, защото руският посланик е извън страната. \"Ще обсъдим по-нататъшните стъпки с нашите европейски партньори веднага след като получим точна информация. Ако подозренията се потвърдят, това нито ще е първият, нито ще е единственият случай в Европейския съюз\", отбеляза той. \"В подобна ситуация трябва да се действа, без да се прибързва\", отговори Курц на въпрос дали Австрия ще предприеме мерки срещу Русия. Канцлерът благодари на австрийския министър на отбраната Марио Кунасек за успешното сътрудничество с партньорските служби, които помогнаха за разследването на случая. Австрия получи информация за австрийски полковник в оставка, заподозрян за шпионаж за Русия, от спецслужба на една от страните от ЕС, съобщи днес министърът на отбраната на Австрия Марио Кунасек, цитиран от ТАСС. \"Получихме сигнал от партньорска европейска служба, че има изтичане на информация. Започнахме да проверяваме информацията и идентифицирахме заподозрения преди няколко седмици. Контраразузнаването свърши добра работа и съм благодарен на нашите партньори за информацията\", посочи Кунасек по време на извънредната пресконференция. Той не съобщи коя е въпросната партньорска страна, но според местния вестник \"Щандарт\" информацията е била получена в австрийското военно контраразузнаване от Германия. Както по-рано бе съобщено, австрийските власти водят разследване по отношение на 70-годишен австрийски полковник в оставка, за когото се твърди, че от края на 90-те години е предавал на руското военно разузнаване информация за мигрантската криза, австрийската военна авиация и артилерийските системи на страната. Срещу него е образувано наказателно дело и го заплашва двегодишна присъда, посочва ТАСС. Отношенията между Австрия и Русия могат да се окажат под сериозно напрежение, ако тези подозрения се потвърдят, каза днес външната министърка на Австрия Карин Кнайсъл, цитирана от ТАСС. Руското посолство в Австрия отказа да коментира случая. Австрийският посланик в Москва Йоханес Айгнер е бил повикан днес в руското външно министерство във връзка със съобщенията от Виена за обвинения в шпионаж офицер от австрийската армия. Ройтерс цитира руския външен министър Сергей Лавров, който казал, че е \"неприятно изненадан\" от новината.", "date": "2018.11.09", "title": "Курц настоя пред Русия за прозрачност\nв разследването на дело за шпионаж"}
{"url": "https://www.24chasa.bg/novini/article/7144902", "text": "В началото на седмицата в Шанхай бе проведен международен търговско-икономически форум „Хунцяо\" като част от Международното изложение за внос в Китай, съобщи . Около главната тема на форума „Пробуждане жизнеността на глобалната търговия\" бяха организирани дебати за търговията и отварянето, търговията и иновациите и търговията и инвестициите. Участниците обсъдиха въпроси, свързани с новите пътища за икономическата глобализация и улесняване на търговията и инвестициите, новите тенденции на развитието на световната търговия и икономика и изложиха своите мнения. Сред участниците на форума бяха представители на правителствата на Литва, Хърватия, Казахстан и други държави и представители на международни организации, бизнес средите и учени. Към момента икономическата глобализация върви напред по гъвкав път и мултилатерализмът и многостранната търговска система са провокирани. По време на дискусията „търговията и отварянето\", участниците размениха мнения по въпроса за стимулирането на глобализацията, придвижването на отварянето на по-високо равнище и изграждането на по-мащабна общност за съвместната изгода. Председателят на Конференцията за търговията и развитието към ООН Мукиса Китуй посочи в речта си, че търговията и отварянето е изключително важно за избавянето на държавите и народите от бедността. В това отношение Китай дава пример за останалите държави. „Китай се превръща от една незначителна държава във втората икономика, най-големия износител и втория вносител в света. Успехите на Китай през изминалите 40 години от началото на политиката на реформа и отваряне напълно доказва силата на търговията. Страната не само натрупа голямо количество богатство, но избави 70 милиона китайци от бедността. Опитът на Китай предостави път за съвременна икономика\", каза Мукиса Китуй. Дигитализацията, интернетът и изкуственият интелект като характерните черти на новата промишлена революция променят начините на индустриите и икономическия растеж. Интелигентното производство, „Интернет плюс\", дигиталната икономика и електронната търговия водят вълната на иновациите, новите икономически модели довеждат до нови възможности за развитието на глобалната икономика. На дискусията „търговията и иновациите\", председателят на Организацията за икономическо сътрудничество и развитие Мигел Ангел Гурия каза, че иновациите дават силен тласък на растежа на търговията, повишат конкурентоспособността на предприятията и подобряват благоденствието на хората. „Към момента инвестициите на предприятията в нематериалните активи надхвърлят теми в машините и оборудванията, защото те осъзнаха, че за да преуспеят, трябва да повишат своята иновативна способност. Най-новите данните на Организацията за икономическо сътрудничество и развитие показват, че 14% от работните места в страните на организацията са автоматизирани, а 32% от тях, особено нискоквалифицирания труд, могат да бъдат заместени от машини. Изкуственият интелект и големите данни обхваща почти всички сфери, а технологиите променят начина на международната търговия и намаляват разходите й\", каза още той. Гурия призова страните да премахнат тарифните бариери, тъй като по-отворена и свободна търговия отговарят на интересите на всички хора. През последните няколко години търговските фрикции и инвестиционният протекционизъм поставиха сянка върху перспективата на търговията и инвестициите в световен мащаб. Участниците във форума „Хунцяо\" изразиха своите възгледи по въпроса за възстановяване на международните инвестиции като важна движеща сила на глобалната икономика. Президентът на Литва Далия Грибаускайте казва: „Търговията и инвестициите са свързани неразривно. Търговията без инвестиции, или инвестициите без търговия, са неосъществими. Затова отварянето на пазарите към чуждестранните инвестиции е изключително за икономическото развитие като цяло. Трансграничните инвестиции през 2017 година са спаднали с 23%, а тази година се предвиждат да се възстановят бавно. Реалността накара ръководителите на страните по света да предприемат отворена и недискриминационна политика за инвестиции\". Бизнес гигантите също изразиха своите мнения за икономическата глобализация и високо оцениха провеждащото се в Шанхай китайско ЕКСПО за внос. Жан Пол Агон – президент на „Л'Ореал\", казва: „Уверен съм, че днес има историческо значение за световната търговия. Първото китайско ЕКСПО за внос ще окаже дълбоко и дългосрочно влияние на търговията.\" Първото ЕКСПО за внос в Китай показва, че в бъдеще страната ще бъде голям вносител. Възможностите на китайския пазар са изключителни, каза президентът на „Алибаба\" Джак Ма. „Благодарение на новите технологии, в бъдеще обхватът на търговията ще бъде по-широк, 80% от сделките са трансгранични, младите могат да купуват и да продават всичко с мобифоните си, много малки фирми ще бъдат създадени\", каза още Ма.", "date": "2018.11.09", "title": "Форумът „Хунцяо\" дава стимул на глобалната търговия"}
{"url": "https://www.24chasa.bg/novini/article/7145218", "text": "Европейският парламент засега не предвижда да призове срещу Румъния да бъде задействана процедурата по чл. 7 от договора за ЕС, предприета вече срещу Полша и Унгария. Това съобщиха на пресконференция представители на основните политически групи в ЕП, предава БТА. Следващата сряда в Страсбург евродепутатите ще гласуват резолюция, в която ще призоват Букурещ да изпълни препоръките на Венецианската комисия към Съвета на Европа. По-рано комисията към Съвета на Европа препоръча преразглеждане на промените в румънските закони, които биха подкопали борбата с корупцията. Ден по-рано в Страсбург Европейската комисия ще представи годишните си доклади за Румъния и България по механизма за сътрудничество и проверка. Според основните политически сили в ЕП засега не е на дневен ред необходимостта срещу Румъния да бъде задействан чл. 7, който предвижда възможност за отнемането на правото на глас в Съвета на ЕС на държава, в която се наблюдава трайна заплаха за върховенството на закона и европейските ценности. Според мнозинството в ЕП вместо това е необходимо Европейската комисия да се постарае проблемите да бъдат отстранени на основата на диалог. Говорителят на ЕП Маржори ван дер Брук отбеляза, че в четвъртък следващата седмица евродепутатите ще обсъдят необходимостта от въвеждането на всеобхватен механизъм за наблюдение на демокрацията, принципите на правовата държава и основните права в ЕС.", "date": "2018.11.09", "title": "EП засега не предвижда да задейства срещу Румъния процедура"}
{"url": "https://www.24chasa.bg/novini/article/7145210", "text": "Триметров питон, който се криел в тоалетна, захапал пениса на тайландец, предаде ДПА като цитира местни медии. Четиридесет и пет годишният мъж се втурнал към близката болница, след като бил ухапан от змия в дома си в Банкок. \"Усетих, че нещо ухапа пениса ми - разказа той. - Когато видях змията, инстинктивно я хванах с ръце, за да ме пусне.\" Той получил 15 шева върху пениса си. \"Трябваше да съм по-внимателен - допълни мъжът. - Видях змия в друга тоалетна в къщата преди два месеца, така че реших да ползвам различна тоалетна. Не си дадох сметка обаче, че тоалетните може да са свързани\".  През 2016 г. пенисът на друг тайландец бе ухапан от криещ се в тоалетната му триметров питон, предаде БТА.  Змиите са често срещани в тази страна в Югоизточна Азия. Само в столицата Банкок близо 35 000 змии са били уловени от пожарникари и спасители миналата година. Повечето от откритите в тайландската столица змии не са отровни.", "date": "2018.11.09", "title": "Питон захапа пениса на тайландец в тоалетната (Снимка)"}
{"url": "https://www.24chasa.bg/novini/article/7145260", "text": "Нападението с нож в австралийския град Мелбърн, при което загина един човек и двама бяха ранени, вероятно е свързано с тероризъм, предадоха Асошиейтед прес и Ройтерс, цитирайки местната полиция. Нападението беше извършено в центъра на Мелбърн по време на час пик и доведе до затваряне на улици за около час, предава БТА. Според полицията мъжът излязъл от превозното средство, което след това се подпалило. Той нападнал полицаи с нож и бил прострелян, и по-късно починал в болницата. Една от жертвите също е загинала, а двама други са в болница. Колата е била натоварена с газови бутилки. Заподозреният, родом от Сомалия, е познат на полицията и случаят се разглежда като тероризъм, съобщи Греъм Аштън, главен комисар на полицията в щата Виктория. \"Не смятаме, че все още има заплаха, но със сигурност го разглеждаме като терористичен инцидент\", подчерта той. Предполагаемият престъпник е емигрирал в Австралия от Сомалия през 90-те години на миналия век. При нападението той е крещял \"Аллах акбар\", съобщава ТАСС. Мерките за сигурност в района на Мелбърн са засилени.", "date": "2018.11.09", "title": "Нападението с нож в Мелбърн вероятно е свързано с тероризъм"}
{"url": "https://www.24chasa.bg/novini/article/7145279", "text": "От началото на 2018 г. досега са сертифицирани 19 проекта, 15 от тях са за клас А, 2 за клас \"Б\" и има 2 за приоритетни инвеститори. Общо предвидените инвестиции възлизат на 738 млн. лева и се очаква разкриване на 1 631 работни места. Това отговори министърът на икономиката Емил Караниколов по време на парламентарния контрол, цитиран от БТА. Той даде за пример, че за 2017 г. са били получени 31 сертификата, които възлизат на 311 млн. лв. и са се разкрили 5 848 работни места. Тези сертификати се получават по Закона за насърчаване на инвестициите. Икономическият министър изтъкна, че към България в момента има засилен инвестиционен интерес и трябва да се намери решение по Закона за насърчаване на инвестициите по т.нар. процедура Аd hoc, за да се търси голям стратегически инвеститор. Емил Караниколов припомни, че Министерството на икономиката е намалило таксите и документите, които се изискват от бизнеса и от гражданите. Облекчени са процедурите за предоставяне на административните актове. Освен това икономическото ведомство инвестира в инфраструктура и производствени халета, които инвеститорите да ползват.", "date": "2018.11.09", "title": "За тази година се предвиждат сертифицирани инвестиции за 738 млн. лв."}
{"url": "https://www.24chasa.bg/novini/article/7145301", "text": "Млада жена в кома е открита на жп линията София - Варна край Попово. Сигналът за инцидента е подаден вчера преди обяд от служител на НК \"Железопътна инфраструктура\", съобщиха от Областната дирекция /ОД/ на МВР в Търговище. При обход на трасето със специализирана машина служителят се натъква на тяло на жена в безпомощно състояние. Установена е самоличността й - 31-годишна жена от поповското село Глогинка, както и това, че е пътувала с бърз влак от Варна за Попово, до която гара има закупен билет. Тялото й е открито на около 1500 метра западно от гарата в Попово. При извършения оглед на местопроизшествието са установени множество охлузвания и наранявания по тялото й. Тя е настанена в ОАРИЛ на болницата в Търговище с опасност за живота. В кома е и до днес няма промяна в състоянието й, допълниха за БТА от полицията. Установено е, че жената не е прегазена от машината, травмите са в резултат от падането върху твърдата чакълеста настилка. Причините за възникване на инцидента се изясняват. Случаят се разследва в досъдебно производство. Очаквайте подробности.", "date": "2018.11.09", "title": "Откриха млада жена в кома и с наранявания на жп линията край Попово"}
{"url": "https://www.24chasa.bg/novini/article/7145314", "text": "Ректорът на Техническия университет /ТУ/ във Варна проф. Росен Василев ще бъде отстранен от поста заради плагиатство и на негово място ще бъде назначен служебен ректор. Това обявиха днес от Комисията по академична етика към министъра на образованието и науката. В случая с ректора на ТУ-Варна може да се говори за плагиатство както по отношение за процедурата му за професура, така и за процедурата му за защита на дисертацията му за \"голям докторат\", каза председателят на комисията проф. Венцислав Динчев. Той уточни, че плагиатството се изразява в това, че има съвпадение до 100 процента на текстове в дисертацията на проф. Росен Василев с други публикации на дисертации. От юридическа гледна точка това е плагиатство, тъй като той не е цитирал тези публикации и дисертации, които е ползвал, обясни проф. Динчев. Той каза, че има материал, в който \"едно към едно, включително с граматичните и техническите грешки, е възпроизведен текст в негови публикации и в неговата дисертация\".", "date": "2018.11.09", "title": "Уволниха ректор във Варна заради плагиатство"}
{"url": "https://www.24chasa.bg/novini/article/7145318", "text": "Омбудсманът Мая Манолова поиска обезщетението, което Фондът за гарантирани вземания на работниците и служителите при несъстоятелност на работодателя отпуска, да се увеличи от две и половина минимални работни заплати на три и половина. В писмо до Народното събрание общественият защитник аргументира исканото увеличение от 1 400 лв. на 1 960 лв. максимален месечен размер с жалби на граждани, които са получавали по-високи възнаграждения, но заради сега действащия и заложен за 2019 г. „таван“, на практика не могат да бъдат адекватно и справедливо компенсирани. „Типичен, но не изолиран, е случаят със служителите на дружеството „Ер Виа” ООД, които са с прекратени правоотношения и с неизплатени трудови възнаграждения и обезщетения от бившия си работодател. Отнася се за служители – пилоти, стюардеси, инженери, технически персонал за поддръжка на самолети, хора, които полагат висококвалифициран труд и съответно са наети с високи по размер трудови възнаграждения“, дава пример Манолова. В писмото си до депутатите тя прилага и подписка от служителите на фирмата, която е в процедура по обявяване в несъстоятелност. Мая Манолова изрично подчертава, че предложеното от нея увеличение по никакъв начин няма да повлияе или засегне бюджета на държавното обществено осигуряване, тъй като сумите във Фонда за гарантирани вземания на работниците и служителите не се формират от държавния бюджет, а са набирани солидарно от работодателите до 2010 г. Тя предупреждава, че увеличението няма да „натовари“ и работодателите, тъй като и през следващата година не се предвиждат вноски от тяхна страна, заради внушителния ресурс във Фонда. Омбудсманът припомня, че „във Фонда за гарантирани вземания на работниците и служителите има събрани 257 милиона лв., от които през 2017 г., преди направените по инициатива на институцията на омбудсмана законодателни изменения, са изплатени на работници и служители около 800 хиляди лв. За 2018 г., след промяната, изплатените суми са за над 7 милиона лв.“ Мая Манолова е категорична, че предлаганото увеличение ще осигури по-адекватно и по-справедливо компенсиране на работници и служители от фалирали предприятия с по-високи по размер трудови възнаграждения, неполучили отработените си заплати и обезщетения от некоректен работодател.", "date": "2018.11.09", "title": "Мая Манолова иска по-високо обезщетение за служители на фалирали фирми"}
{"url": "https://www.24chasa.bg/novini/article/7145317", "text": "Собранието на Република Македония не отне мандата на депутата от ВМРО-ДПМНЕ Никола Груевски,тъй като на гласуването днес нямаше необходимото мнозинство от две трети. \"За\" отнемане на мандата на Груевски гласуваха 58 депутати, против бяха 29, съобщиха македонските медии. На пленарното заседание нямаше дебати и депутатите по кратката процедура не приеха решението на съответната парламентарна комисия за отнемане на мандата на Груевски поради двегодишната му присъда затвор по делото \"Танк\", предаде БТА. През май Груевски бе осъден на две години затвор заради това, че противозаконно е повлиял на служители на министерството на вътрешните работи за покупката на луксозен Мерцедес на стойност 600 000 евро. Груевски сега чака решението на Наказателния съвет на Основния съд в Скопие по жалбата му за отлагане на присъдата, която трябваше да започне да изтърпява от 8 ноември.", "date": "2018.11.09", "title": "Не взеха мандата на депутата от ВМРО-ДПМНЕ Никола Груевски"}
{"url": "https://www.24chasa.bg/novini/article/7145372", "text": "Сиамски близначки от Бутан бяха разделени с 6-часова хирургична операция в болница в Австралия, съобщиха световните информационни агенции. Лекарите от екипа са уверени, че двете деца ще се възстановят, предаде БТА.  Петнадесет месечните близначки Нима и Дава бяха съединени от гръдния кош до таза. Лекари в Кралската детска болница в Мелбърн поясниха, че двете момиченца е трябвало да поделят един черен дроб и части от червата, и че най-голямото предизвикателство било свързано с реконструкцията на коремите им. \"За нас е облекчение и голяма радост да се срещнем с родители след операцията и да им кажем, че сме се погрижили за децата им - заяви д-р Джо Крамери, ръководител на извършилия операцията 18-членен екип и на отделението по детска хирургия в болницата. - Ще има предизвикателства през следващите 24-48 часа както след всяка операция, но сме уверени, че резултатите ще са добри.\" Преди девет години в същата болница успешно бяха разделени близначките Тришна и Кришна от Бангладеш с 38-часова операция. Двете деца сега живеят в Аделаида, Южна Австралия, заедно с родителите си.", "date": "2018.11.09", "title": "Австралийски хирурзи разделиха сиамски близначки от Бутан"}
{"url": "https://www.24chasa.bg/novini/article/7145616", "text": "Германският президент Франк-Валтер Щайнмайер призова германците да възприемат просветения, \"демократичен\" патриотизъм и да отхвърлят агресивния национализъм, придаващ романтичен характер на историята на Германия, предаде Асошиейтед прес. Щайнмайер добави, че признаването и съхраняването на спомена за тъмното нацистко минало на Германия трябва да се смята за сила, а не за слабост. Той каза това в реч в германския парламент по случай стогодишнината от провъзгласяването на германската република след Първата световна война, предава БТА. На 9 ноември се отбелязват още годишнините от нацисткия погром срещу евреите през 1938 г., известен като Кристалната нощ, и от падането на Берлинската стена през 1989 г., което за много хора ознаменува края на Студената война. Като упрек към крайнодясната партия \"Алтернатива за Германия\", Щайнмайер призова германците да отхвърлят тези, които искат изключване на малцинствата. По-късно днес Централният съвет на евреите в Германия, Щайнмайер и канцлерът Ангела Меркел ще участват в церемония в Берлин за отбелязване на 80-годишнината от Кристалната нощ, отбелязва ДПА. Председателят на Централния съвет на евреите в Германия Йозеф Шустер и Меркел ще произнесат речи в синагогата на улица \"Рике\" в Берлин, които ще бъдат излъчени на живо по германската обществена телевизия. Сред гостите ще са фигури от политическите, научните, индустриалните и църковните среди, както и представители на сферата на културата. В синагогата на улица \"Рике\" има места за над 2000 души, което я прави най-голямата в Германия и втората най-голяма в Европа след централната синагога в Будапеща. По време на погрома синагогата първоначално е подпалена, но скоро след това районният полицейски началник дава заповед пожарът да бъде изгасен, защото заплашвал да обхване и околните сгради. Религиозни служби в синагогата продължавало да има до 1940 г., но германската армия иззела сградата за склад. При погрома, който започва на 9 ноември 1938 г., са разграбени и опожарени стотици синагоги и еврейски магазини, десетки хиляди евреи са публично унижени и депортирани, а най-малко 100 са убити. Началото на организираната кампания на нацисткия режим на насилие срещу еврейското население в Германия става известно като \"Кристалната нощ\", защото улиците били осеяни със стъкла от счупените прозорци на еврейските къщи. При погрома нацистите опустошават 7500 еврейски магазина и институции в цяла Германия. Те подпалват повечето от синагогите и еврейските молитвени домове, които в цялата страна са общо около 1200, разрушават еврейски гробища и нахлуват в жилищни домове. Броят на загиналите е неясен. Нацисткият режим говори за 91 мъртви евреи. Историците предполагат, че живота си в резултат на погрома са загубили над 1300 души. По време на насилието над 30 000 са транспортирани в концентрационни лагери. Нацистите посочват като причина за размириците убийството в Париж на германския дипломат Ернст фом Рат на 7 ноември 1938 г. Извършителят е 17-годишен евреин на име Хершел Гринспан. Властите в Берлин забраниха планирана за днес демонстрация на десни екстремисти в района на централната жп гара, решение, което председателят на Централния съвет на евреите в Германия Шустер приветства.", "date": "2018.11.09", "title": "Германският президент призова народа си да отхвърли агресивния национализъм"}
{"url": "https://www.24chasa.bg/novini/article/7145628", "text": "В сградата на Софийската митрополия се състоя среща между патриарх Неофит и кмета на район 6 на Букурещ Габриел Муто, съобщават от Българската патриаршия. Повод за срещата е била инициативата за построяването на български православен храм в румънската столица, която вече в продължение на години е повод за дебат между Българската и Румънската православна църква. Негово Светейшество е изразил своите надежди в най-скоро време да започне строеж на православен храм за нашите сънародници в Букурещ. \"В него ще се служи на български език, но под духовната опека на Негово светейшество румънския патриарх Даниил\", е казал патриарх Неофит. Габриел Муто е запознал българския патриарх със своя район, който е вторият по големина в Букурещ с над 400 000 души. Кметът е добавил, че в район 6 има 24 църкви и 2 манастира. \"Ако има българска църква, тя ще бъде много посещавана не само от българи, но и от румънци\", е казал Муто. На срещата са присъствали Белоградчишкият епископ Поликарп - викарий на патриарх Неофит, архимандрит Виктор - представител на БПЦ-БП в Румъния, иконом Николай Георгиев - началник на Отдела \"Връзки с Обществеността\" при Светия синод, иконом Нелуц Опря - представител на румънския патриарх у нас, директорът на Дирекцията \"Вероизповедания\" при Министерския съвет Емил Велинов. По време на срещата са били споделени традиционно добрите отношения между Българската и Румънската православна църква, като е било припомнено и за дарението, което Софийската митрополия получи наскоро - дрехата на Света Петка Търновска, чийто мощи се пазят в град Яш, в Румъния. Била е изразена и пълната подкрепа на Румънската патриаршия към Българската църква, изключително доброто отношение на Негово светейшество патриарх Даниил към БПЦ-БП, както и съдействието на Русенския митрополит Наум за инициативата за построяване на български храм в Букурещ. Било е отбелязано също на срещата, че с благословението на румънския патриарх е създадена специална комисия, която да разгледа и обмисли въпроса за построяването на български православен храм в румънската столица, като по този начин ще бъдат задълбочени добрите отношения на двете сестрински православни църкви. Габриел Муто е казал, че той има пълната подкрепа на Румънската патриаршия за развитието на Православието в неговия район 6. \"Смятаме, че изграждането на благолепен храм ще бъде увенчан с успех\", е заявил румънският кмет.", "date": "2018.11.09", "title": "Патриарх Неофит се срещна с кмет на район на Букурещ, където ще се строи български храм (Видео)"}
{"url": "https://www.24chasa.bg/novini/article/7145637", "text": "Американският посланик Ерик Рубин и кметът на Несебър Николай Димитровпреразяха лентата на реставрираната и консервирана църква \"Св. Йоан Алитургетос\" в Стария град. Светата обител от 14 век, която е един от символите на Несебър, бе възстановена със 720 хил. долара от посланическия фонд на САЩ за опазване на културното наследство. В церемонията се включиха и министърът на туризма Николина Ангелкова и зам. министъра на културата Амелия Гешева. Изпълнението на реставрационните дейности отне 3 години като началото бе дадено от предшественичката на Рубин - Марси Рийс, през април 2015 г. \"Съгласихме се да финансираме този проект, защото американците вярваме, че опазването на културно-историческото наследство е споделена отговорност\", заяви посланик Рубин. Н.пр. остана силно впечатлен от възстановената църква над амфитеатъра в Стария град. До реставрацията на \"Свети Алитургетос\" се стига след като в началото на 90-те години специалисти на общината забелязват пукнатини по северната фасада на храма и съвместно с ресорните институции се изготвя реставрационен проект. \"Сътрудничество между Община Несебър и американското посолство е още едно доказателство за високата културно-историческа и художествена стойност на църквата, която е един от символите на града. Общината продължава с плановите реставрационни дейности на други обекти със статут на културна ценност по маршрута \"Духовен път\". Стремежът ни е чрез съдействието на министерството на културата и министерството туризма да се постигне удължаване на туристическия сезон и налагането на Несебър като водеща дестинация за религиозен и културен туризъм от национално и световно значение\", заяви кмветъ Николай Димитров. В този дух надграждайки постигнатото досега общинското ръководство продължавало да търси партньорство не само с държавни структури, но и с международни културни институции и фондации. Кметът Николай Димитров благодари за жеста от САЩ и заяви, че \"Йоан Алитургетос\" е част от Духовния път на Несебър и се вписва в концепцията на общината за развитие на туризъм през 4-те сезона. И подари на посланик Рубин картина на църквата, специално рисувана от местни художници за случая. Според американският посланик инвестираните досега средства от US посолството в проекти по опазване по опазване и съхрание на българско културно наследство възлизали на 1 084 000 долара. Ерик Рубин бе посрещнат по стар български обичай с хляб и сол под звуците на гайда на входа на Стария Несебър, откъдето кметът и съпругата му го разведоха по Духовния път из средновековните църкви, с голям интерес разгледа и Археологическия музей.", "date": "2018.11.09", "title": "САЩ реставрираха култова църква от 14 век в Несебър (Видео, снимки)"}
{"url": "https://www.24chasa.bg/novini/article/7145634", "text": "Турското правителство е увеличило таксата за регистрация на чуждестранни мобилни телефони от 170 на 500 турски лири, съобщава \"Дейли сабах\", позовавайки се на президентски указ, публикуван днес в турския държавен вестник \"Ресми газете\". Правителството изисква клетъчните телефони, внесени в страната от туристи и хора, които живеят в чужбина, да бъдат регистрирани в Агенцията за информационни и комуникационни технологии в срок от 120 дни след влизането в страната, предава БТА. Процесът по регистрацията може да бъде извършен и онлайн, а таксата може да бъде заплатена и по-късно, но ако това не се случи в определения срок, собственикът на телефона ще трябва да плати с 50 на сто по-висока сума. Телефоните, които не са регистрирани в срок от 120 дни, няма да може да се свържат с мрежата на турските джиесем оператори.", "date": "2018.11.09", "title": "В Турция ще плащат по 500 лири за регистрация на чужд мобилен телефон"}
{"url": "https://www.24chasa.bg/novini/article/7145659", "text": "Белият дом се готви за ново разгаряне на разследването срещу кандидат-президентската кампания на Доналд Тръмп. Съветници на Тръмп изразяват в частни разговори тревога, че специалният прокурор, който през последните месеци е извън медийното внимание, дискретно събира информация и може скоро да предяви нови обвинения или да представи уличаващ окончателен доклад. В сряда Тръмп внезапно промени командната верига над Мълър, като постави работата му под надзора на доверен републиканец, който е открито скептичен към властта на специалния прокурор и обмисля начини за ограничаване на правомощията му. Но Тръмп и неговите сътрудници се притесняват от следващия ход на Мълър в работата, която е завършена, заявиха служител на Белия дом и републиканец, близък до правителството. Те настояха да останат анонимни, тъй като коментират разговори, които не са упълномощени да обсъждат. Мълър не привличаше вниманието през последните месеци, в които избирателите обмисляха своите предпочитания за изборите тази седмица. Но засилване на активността по време на този негов период на затишие, включително продължило седмици даване на свидетелски показания пред съдебни заседатели във връзка с довереника на Тръмп Роджър Стоун и преговори за разпитване на президента, навеждат на мисълта, че предстоят открити за обществеността събития в момент, когато следователите се доближават до това да се заемат с ключови въпроси, стоящи в основата на разследването на специалния прокурор: дали Тръмп незаконно е възпрепятствал разследването? И дали неговата кампания е знаела предварително за незаконното проникване в електронната кореспонденция на демократите? Тръмп казва на свои довереници, че все още е силно ядосан от 18-месечното разследване на Мълър, като смята, че то е не само \"лов на вещици\", а скъпа и продължителна дейност, отклоняваща вниманието. Най-скорошният признак за този гняв се появи в сряда, когато той уволни правосъдния министър (и главен прокурор) Джеф Сешънс, чийто отвод създаде възможността за назначаването на Мълър. До момента Тръмп се вслушва в съвета да не се намесва пряко, но назначаването на Матю Уитакър за и.д. правосъден министър може да отваря нова страница в отношенията с разследването. Дори Уитакър, който беше началник на канцеларията на Сешънс, да не ограничи разследването, Тръмп може да му нареди да заеме по-агресивна позиция към разсекретяването на документи, което още повече да подкопае или обърка разследването, казаха сътрудникът на Белия дом и републиканският служител. Досега разследването е надзиравано от заместник-министъра на правосъдието Род Розенстайн, който назначи Мълър миналата година и му даде доста голяма власт. \"Това е много важно, защото позицията на Уитакър по обвиненията или бъдещите обвинения може да бъде различна от тази на Розенстайн, а Розенстайн даде на Мълър широки правомощия за преследване на най-различи престъпления\", каза вашингтонският адвокат по наказателни дела Джефри Джакобовиц. Разследването на Мълър досега произведе 32 наказателни обвинения и четири признавания на вина от сътрудници на Тръмп. Но работата не е свършена. Очевидно има стремеж за насочване на вниманието към Стоун - човек, който отдавна се занимава с мръсни номера в политиката. Екипът на специалния прокурор разследва връзките на Стоун с \"Уикилийкс\" по време на кампанията през 2016 г. и дали той е знаел предварително за плановете на организацията да оповести придобити чрез хакерски действия материали във вреда на демократката Хилари Клинтън. Стоун отрича това, но имейли, съобщения в Туитър и негови публични изявления показват, че той е представял себе си като гравитиращ около \"Уикилийкс\". Това включва намек, че той е имал вътрешна информация, направен в отделна размяна на имейли с редактор на \"Брайтбарт\" и тогавашния ръководител на кампанията на Тръмп Стив Банън, броени дни преди \"Уикилийкс\" да започне да публикува хиляди имейли, откраднати от ръководителя на кампанията на Клинтън Джон Подеста. Банън и други сътрудници на Стоун бяха разпитани, а множество свидетели се явиха пред съдебните заседатели. Един сътрудник - Джеръм Корси, каза във видеозапис в понеделник, че е \"въвлечен на наистина постоянна основа\" в разследването на Мълър от два месеца. Вчера федерален апелативен съд във Вашингтон проведе заседание по възражение срещу властта на Мълър, подадено от сътрудника на Стоун Андрю Милър, който не се отзова на призовка на съдебни заседатели през лятото и беше обвинен от съдия в проява на неуважение. Що се отнася до близкото обкръжение на президента, все още има известна тревога във връзка с най-големия му син Доналд Тръмп младши, въпреки че няма външни признаци за предстоящи обвинения, каза близък до Белия дом републиканец, който не беше упълномощен открито да обсъжда лични разговори. Освен разследването, водено от Мълър, има федерално разследване, което също е под надзора на правосъдното министерство, срещу отдавнашния помощник на Тръмп по правните въпроси Майкъл Коен, който в признание за вина през август каза, че е съгласувал с Тръмп тайна схема за плащане на пари на порно актриса и бивш модел на \"Плейбой\", които казват, че са имали интимни връзки с Тръмп, за да си мълчат. Президентът не е обвинен в нещо нередно, но федерални прокурори казват, че се води разследване срещу неуточнени \"други\". Съдебни документи показват, че поведението на Тръмп и висши служители в \"Тръмп органайзейшън\", някои от които са получили имунитет, е внимателно проучвано. Не е ясно обаче към какви допълнителни обвинения се стремят прокурорите и какво от тези неща се отнася лично до президента. Федерални прокурори казват в съдебни документи, че делото е свързано с множество \"необвинени\" трети страни, и настояват да не се разкриват заповеди за претърсване и други документи, което може \"със сигурност да доведе до съвсем открита игра на догадки\" за тяхната самоличност. Всичко това е под надзора на бившия колежански играч по американски футбол и федерален прокурор от Айова Матю Уитакър, който беше доведен в правосъдното министерство миналата година, за да бъде началник на канцеларията на Сешънс. В месеците преди това Уитакър често се появяваше по Си Ен Ен, където поставяше под въпрос обхвата на правомощията на Мълър. При една от своите изяви той защити състояла се през юни 2016 г. среща в \"Тръмп тауър\" между Тръмп младши и свързана с кремъл руска адвокатка, като каза: \"Все се занимавате с тази среща.\" Веднъж той също така публикува в Туитър прокурорско мнение, в което екипът на Мълър се описваше като \"линчуваща тълпа\", и написа своя коментарна статия, в която каза, че Мълър би излязъл извън правомощията си, ако разследва семейните финанси на Тръмп. Тръмп се радваше на телевизионните изяви на Уитакър, включително една по Си Ен Ен, при която той предложи разследването на Мълър да бъде лишено от ресурси, и между двамата бързо се изгради връзка. Тръмп заяви на сътрудници, че усеща, че Уитакър щял да бъде \"верен\" и не би си направил отвод от разследването за Русия, както направи Сешънс, казаха двама републиканци, близки до Белия дом, които не бяха упълномощени открито да обсъждат лични разговори. Демократи и етични институции настояха Уитакър да си направи отвод заради своите предишни изказвания, но вчера той не показа признаци, че възнамерява да направи това. А и не всички са убедени, че то е необходимо. \"Ако съдя по моя опит с Мат, мисля, че той ще действа в съответствие с най-добрите традиции на министерството и ще нарича нещата, както ги вижда\", каза бившият федерален прокурор в Оклахома Джон Риктър, заемал висш пост в правосъдното министерство при президентството на Буш. /БТА/", "date": "2018.11.09", "title": "Белият дом се готви за следващите стъпки на Мълър"}
{"url": "https://www.24chasa.bg/novini/article/7145638", "text": "Окръжна прокуратура – Велико Търново внесе в съда обвинителен акт срещу мъж за държане с цел разпространение на наркотични вещества, съобщи държавното обвинение. Обвинението срещу А. Х. е за това, че на 22 юни т.г., в гр. Горна Оряховица, без надлежно разрешително съгласно Закона за контрол върху наркотичните вещества и прекурсорите, държал с цел разпространение високорискови наркотични вещества – растителен материал и части от цветни и плодни връхчета на конопено растение с общо нетно тегло 9,348 грама на обща стойност 56 лева - престъпление по чл. 354а от НК. Обвиняемият не работел официално, а се занимавал с продажба на марихуана на приятели и познати. Държал наркотика в апартамента си и в избени помещения на жилищния блок, който обитава. На 22.06.2018 г. двама мъже решили да си закупят наркотични вещества от обвиняемия, като му се обадили и се уговорили да отидат до жилището му, за да им продаде марихуана. Тази информация била получена в сектор „Криминална полиция“ при РУ Горна Оряховица, като при извършената проверка полицейските служители намерили държания наркотик. Предстои насрочване на делото за разглеждане от съда.", "date": "2018.11.09", "title": "Изправят на съд наркодилър, пласирал\nмарихуана в Горна Оряховица"}
{"url": "https://www.24chasa.bg/novini/article/7145706", "text": "Петя Минкова представи 4-годишното си международно разследване в книгата \"Истината за Ким Филби\" на 8 ноември в Националната библиотека. В него са цитирани над 500 стр. разсекретени документи от Британския национален архив и интервюта с учениците на Филби и съпругата му. Интересно съвпадение е, че докато течеше премиерата, съобщиха, че в Москва са кръстили площад на името на Шпионина на ХХ век. \"За нас бе чест, че издадохме 4-годишния труд на Петя Минкова, а книгата е един от бестселърите на 2018 г.\", съобщиха от книгоиздателска къща \"Труд\". На премиерата присъстваха издателят на вестниците \"24 часа\" и \"168 часа\" Венелина Гочева, главният редактор на в. \"168 часа\" Слави Ангелов, депутатът от ГЕРБ Диана Саватева, ген. Тодор Бояджиев, военни, генерали, полковници от разузнаването, журналисти и почитатели на Ким Филби. \"Когато човек положи много усилия, очевидно му сработва и късметът - обясни пред многобройните гости ген. Тодор Бояджиев. - Така стана и с автора Петя Минкова, която извади уникален късмет, че тогава бяха разсекретени документите за Шпионина на ХХ век Ким Филби в Британския национален архив. Съветвам я още отсега да мисли за превод на книгата на поне два езика - английски и руски. Убеден съм, че това разследване ще продължи да предизвиква дебати не само у нас, а и ще се пренесе далеч извън границите ни.\" На премиерата Людмила Еленкова обясни защо книгата седмици наред е била в Топ 10 на най-продаваните книги. Бестселърът на издателство \"Труд\" е сред малкото разследвания, по които още преди премиерата им, бяха създадени два мини филма от Ирена Григорова и екипът на тв предаването \"Преди обед\". Според журналиста Симеон Василев една от причините е, че книгата разкрива, че при Филби нищо не е така, както изглежда. Каква е истината, читателите ще разберат, когато прочетат книгата, която могат да открият онлайн на http://trud.cc/ или в големите книжарници в страната.", "date": "2018.11.09", "title": "Петя Минкова разкрива тайните около Шпионина на ХХ век Ким Филби"}
{"url": "https://www.24chasa.bg/novini/article/7145666", "text": "Граничният полицай Михаил Цонков очаква турската страна да прекрати делото срещу него и да бъде оправдан. Това сподели той днес в Районния съд в Бургас. Местните магистрати заседават във връзка с изпълнение на съдебна поръчка от I-ви Тежък наказателен съд - гр. Къркларели, Република Турция, спрямо българските граждани Михаил Цонков и неговите колеги Николай К., Живко П. и Николай П. Т Те са привлечени като обвиняеми от турските съдебни власти за съучастие в престъпление за причиняване на смърт поради небрежност, причиняване на леко нараняване и увреждане на имущество, според действащото законодателство в Република Турция. Заседанието в турския съд по същество на делото е насрочено за 12-ти март. Дотогава Цонков и колегите му смятат да намерят и наемат турски адвокат и да участват в делото задочно. По делото има влязло в сила решение на българския съд, както и на Европейския съд за правата на човека в Страсбург. Граничните полицаи са признати за невинни. Въпреки това през 2017 година Тежкия наказателен съд в Къркларели възобнови процеса.", "date": "2018.11.09", "title": "Граничарят Михаил Цонков очаква Турция да прекрати делото за убития бракониер"}
{"url": "https://www.24chasa.bg/novini/article/7145665", "text": "Край на представянето на кандидати върху екранчето на мобифона. Апликации за запознанства използват изкуствен интелект, за да ви насочат къде да отидете и какво да кажете на първата си среща, или да ви помогнат да намерите партньор, който прилича на любимия ви актьор, предаде Франс прес. Доскоро предназначените за смартфони апликации за запознанства, като например Tinder, която позволява в реално време да бъдат показани снимки на потенциални партньори, ни караха да направим своя избор. Но за да се избегне дългото безплодно търсене, секторът се е обърнал към изкуствения интелект. За това свидетелстват представените на технологичната конференция \"Уеб съмит\" в Лисабон най-нови апликации за запознанства, предава БТА. Сайтът за запознанства eHarmony оповести, че благодарения на изкуствения интелект ще може скоро ползватели да бъдат окуражени да поканят на среща, след като известно време са чатили. \"Има много разговори посредством апликациите за запознанства, но срещите са малко\", заяви на конференцията изпълнителният директор на компанията eHarmony Грант Лангстън. ", "date": "2018.11.09", "title": "Изкуствен интелект ще ни помага да открием сродната си душа"}
{"url": "https://www.24chasa.bg/novini/article/7145687", "text": "Близо 600 000 лева си разпределили за бонуси малко над 600 човека в Агенцията по вписванията за три месеца през лятото. Сред неполучилите бонуси са работещите в IT сектора заради срива на Търговския регистър - трима души. Това са отговорните за случилото се, каза изпълнителният директор на Агенцията Габриела Козарева на пресконференция в Министерството на правосъдието, цитирана от БТА. Заплатите за три месеца са около 800 000 лева. Така излиза, че бонусите за тримесечието от юли до септември са около 70 на сто върху заплатата. Козарева също е получила бонус. Тя отказа да отговори колко пари е взела и поиска от журналистите да изпратят писмено въпросите си за размера на бонусите. Максималният размер на бонусите е до 80 процента от заплатата. Най-високият бонус е над 3000 хиляди, а най-ниският 700 лева, поясни тя и отказа да отговори и близо до коя сума е нейният бонус. Правосъдният министър Цецка Цачева припомни, че съгласно наредба, всеки ръководител определя дали да има бонуси и в какъв размер. В повечето случаи тези икономисани пари идват от болнични. А целта на тези средства е да стимулират администрацията. Въпреки това Цачева е разпоредила проверка за начина, по който парите са дадени. МП все още няма конкретни данни кой колко е получил като бонуси. Отговорните за срива на Търговския регистър продължават да работят в агенцията. Те не успели да убедят Козарева, че са си свършили работата, за да няма срив. Докато тече разследване, не може да се каже кой е виновен, каза Козарева и не изключи възможността да има уволнени.", "date": "2018.11.09", "title": "Бонусите в Агенцията по вписванията за тримесечие стигали до 3000 лева"}
{"url": "https://www.24chasa.bg/novini/article/7145624", "text": "Една година и седем месеца  ще лежи в затвора изпечен престъпник, извършил поредна кражба във Велико Търново. Присъдата е след внесен обвинителен акт от Районната прокуратура и постигнато споразумение между страните. Г. А. се признал за виновен за това, че в периода 19- 25 април т. г. в гр. Велико Търново, отнел 8 800 лева, чайник, две скари, две сок машини и две тенджери под налягане – всички вещи на обща стойност 9 135 лв. като кражбата представлява опасен рецидив – престъпление по чл. 196, вр. чл. 194, вр. чл. 29 от НК. Обвиняемият е осъждан с двадесет и осем влезли в сила присъди, уточняват от прокуратурата. Решил да извърши кражба от дома на възрастен мъж, за който знаел, че е спестовен и има пари. Успял да проникне в имота и да вземе различни вещи и спестените от пострадалия 8 800 лв. Споразумението има последици на влязла в сила присъда.", "date": "2018.11.09", "title": "Рецидивист с 28 присъди се споразумя за\n19 месеца затвор след поредна кражба"}
{"url": "https://www.24chasa.bg/novini/article/7145691", "text": "Тъй като над две трети от нас ще живеят в градовете до 2050 година, учени и технологични компании търсят нови начини за използване на възобновяемата енергия в застроена среда. На каква цена обаче? Един ден вашият прозорец в офиса ще събира енергия от слънцето, а стълбът на уличната лампа долу ще я съхранява в цимента си. Вертикални вятърни турбини ще се въртят, докато автомобилите преминават покрай тях, а тротоарите и пътищата ще произвеждат малки количества енергия от хората, преминаващи пеш, и от тежките автобуси и камиони. Флотилии безпилотни таксита ще връщат излишната им енергия в мрежата, а градовете като цяло ще използват много по-ефективно енергията, която консумират. Такава поне е представата на много представители на технологичния сектор и специалисти по околната среда, както и на хората, планиращи градовете. Колко реалистично е това? Новите материали със сигурност са обещаващи. Циментова смес, направена от отпадъци от електроцентрали, може да превърне сградите в батерии, например. Тези калиеви геополимeрни композити (KGP) са по-евтини, отколкото обикновения цимент и могат да съхраняват електричество. Шестметров стълб на лампа, направен от KGP и оборудван с малък слънчев панел може да запазва достатъчно енергия да се захранва вечер, твърдят изследователи. Показахме, че KGP циментовите смеси могат да бъдат използвани да съхраняват и доставят електрическа енергия, без да има нужда от скъпи и опасни добавки, каза преподавателят от Ланкастърския университет Мохамед Саафи, който ръководи изследването. Голям брой сгради, направени от KGP, могат също така да бъдат използвани за съхранение и освобождаване на излишната енергия, уравновесявайки търсенето в градските електрически мрежи. Новите материали помагат също така слънчевите панели да бъдат по-евтини и производството им да е по-евтино. Слънчевата енергия е най-често използваният възобновяем енергиен източник в градовете, като цените продължават да спадат - от около 3 британски лири за ват преди десетилетие до 40 пенса за ват сега. Във Великобритания над една трета от фирмите вече произвеждат сами част от енергията, която ползват, предимно чрез разположени на покрива слънчеви панели. Производството на слънчеви панели, изградени от силициеви клетки, е много енергоемко, като се изискват температури от 1400 градуса и повече. Силицият трябва да бъде с чистота 99,999 %. Панели, направени от вид материали, наречени перовскити, могат да бъдат много по-тънки, по-евтини и произведени при много по-ниски температури, каза Нитин Падтуре, преподавател по инженерни науки в американския университет \"Браун\". И тъй като са частично прозрачни, могат също така да бъдат използвани за прозорци. Основната пречка е, че повечето съдържат олово, което е токсичен материал. Една възможност, която проучват сега Падтуре и екипът му, е заместването на оловото с титан. Титанът е доста често срещан, но никой не беше се сещал досега да го използва за заместител на оловото в слънчеви панели с перовскит, каза той. Не се стремим все още да заменим съществуващата силициева технология, а да я подобрим, допълни той. Вятърът е другия най-често срещан източник на възобновяема енергия, но конвенционалните турбини не работят добре в застроени пространства, тъй като посоките на вятъра се променят често. Затова изследователите Николас Ореляна и Ясин Норани са измислили сферична вятърна турбина, която да преодолее проблема с променливите ветрове. Тяхната турбина O-Wind, която спечели британската награда James Dyson Award, е сферично устройство, което се върти, когато го удари вятърът от която и да е посока. Друго решение на турската компания Devici Tech е да се използват вертикални вятърни турбини покрай пътищата, които да бъдат захранвани от въздушния поток, създаван от преминаващите автомобили. Компанията посочва, че турбините й Enlil, които в момента се тестват в Истанбул, могат да покрият нуждите от енергия на две домакинства. В турбините могат да бъдат поставени слънчеви панели и земетръсни сензори, допълва компанията. Не всички проекти за градско производство на енергия обаче изглежда са финансово изгодни. Във Франция например инженеринговата компания Colas полага основите на фотоволтаичните пътища на различни места в страната, както и в САЩ и Япония. Първият обект на Colas е еднолентов път от 0,6 мили в Нормандия на стойност 4,3 милиона британски лири. За сравнение, една миля (1,609 км) двулентов път в САЩ струва до 3,8 милиона британски лири. Възниква и въпросът колко добри са те в производството на енергия. Слънчевите панели са поставени хоризонтално на земята, а не са насочени под ъгъл към слънцето, могат да бъдат блокирани от тежък трафик, снеговалеж, кал и вода. През 2014 година в Амстердам е изградена малка 70-метрова слънчева велоалея за 2,6 милиона британски лири. Тя произвежда 3000 киловатчаса електроенергия през първата година от съществуването си. За тези пари обаче градът можеше просто да купи 65 милиона киловатчаса електроенергия на свободния пазар. Още една технология, която се бори да докаже икономическата си ефективност, е пиезоенергията. Ако притиснете определени вещества като кварца, може да накарате през него да протече електричество. Така че колите и камионите, които минават по специално пътно покритие, оборудвано с пиезоелектрически устройства, могат да произвеждат енергия. През 2009 година израелската компания Innowattech експериментира с енергопоемащи пътища, а сега американската Pyro-E демонстрира подобна технология на малка отсечка във Фресно, Калифорния. Макар да е технически обосновано, в момента е ужасно скъпо. Според някои изчисления в САЩ километър двупосочна улица ще се нуждае от 13 000 пиезоелектрически устройства, което ще добави към разходите за изграждане още 400 000 долара. Дори да не сметнем производствените и инсталационните разходи, изплащането на инвестицията ще отнеме около 12 години. Британската компания Pavegen разработи произвеждащ електричество паваж, който може да произвежда два до четири джаула енергия при всяка ваша стъпка. Паважът, които струват около 2350 британски лири на квадратен метър, сега е поставен на над 200 места по света, като транспортни средища и търговски центрове, отбелязва компанията. Това може да звучи скъпо, но така е било и със слънчевите панели, когато са се появили на пазара за първи път. \"На мнение сме, че хората, а не само технологията, ще трансформират градовете ни към по-добро,\" каза Лорънс Кембъл-Кук, основател и главен изпълнителен директор на Pavegen. Най-главното, награждаваме хората за съдействието чрез мобилни приложения. Така чрез поемането по по-здравословния, създаден от Pavegen, маршрут през търговски обекти или улица, вие помагате градът ви да стане по-устойчив и сте възнаградени за помощта, допълни той.  (От БТА)", "date": "2018.11.09", "title": "Как обикновеният стълб на уличната лампа може да помогне на градовете ни\nда се захранват с енергия"}
{"url": "https://www.24chasa.bg/novini/article/7145858", "text": "Управляващото мнозинство в СОС манипулира гражданите на София по отношение на проблема със силно завишеното ниво на фини прахови частици в града, категоричен е председателят на групата на БСП \"Лява България\", съобщиха от пресцентъра. На Европейския съюз ли да вярваме за чистотата на въздуха или на ГЕРБ в Столична община. Това попита председателят на групата на БСП в СОС и на столичинте социалисти Калоян Паргов, след като стана ясно, че има сериозна опасност на България да бъдат наложени санкции от Европейския съюз, тъй като все още не е изпълнила изцяло решението на Съда на ЕС от 5-и април 2017 г. Тогава същият този Съд установи, че България е нарушила задълженията си по директивата за качеството на въздуха и не спазва изискванията за пределно допустимите концентрации на фини прахови частици. \"Това решение на Съда на ЕС през 2017-а изненада управляващите от ГЕРБ в София, които до този момент упорито отказваха да признаят, че има проблем, припомни Калоян Паргов. - После набързо предприеха мерки, започнаха да измерват чистотата на въздуха, установиха, че наистина нивото на фини прахови частици е чувствително над нормите и се наложи да преработват стратегията. Сега твърдят, че въздухът в София вече е чист и изграждането на инсталация за горене на преработени в RDF гориво отпадъци няма да го замърсява допълнително. Това е манипулация. Управляващите от ГЕРБ в София манипулират гражданите. И доказателство за това е именно призивът на Европейската комисия към България да изпълни изцяло решението на Съда на ЕС от 5-и априв 2017 г., защото в противен случай ще бъдат наложени санкции. При това положение на кого да вярваме - на ЕС или на ГЕРБ в София? Очевидно, че управляващото мнозинство в столицата чете данните за чистотата на въздуха като Дявола - Евангелието\". Според Калоян Паргов решението на СОС да отхвърли Доклада с предложение за провеждане на референдум с три въпроса, свързани с изграждането на инсталация за горене на RDF, не означава, че идеята се е провалила окончателно. \"Сега предстои областният управител да потвърди или да отхвърли това решение, обясни той в Сутрешния блок на БНТ1. - Ако го потвърди, ще обжалваме в Съда. Ако и Съдът не се произнесе в наша полза, ще съберем подписи от гражданите, за да върнем темата за разглеждане отново в СОС\". Председателят на БСП - София е категоричен, че подобна инсталация за горене на RDF е необходима. \"Спорът ни с управляващите от ГЕРБ е за мястото на което, трябва да бъде изградена тя - ние настояваме да е в местността \"Садината\", където е построен заводът, а те искат да е в ТЕЦ \"София\". когато Столичният общински съвет взима решения за десетки години напред, какъвто е случаят, пряката демокрация е много важна. Когато беше гласуван първият доклад, той беше приет със съвсем крехко мнозинство. Това показва, че липсва нужния консенсус по въпроса и е важно да се допитаме до мнението на гражданите. Не бива разговорът по тази тема да бъде профанизиран, както се случи по време на сесията в четвъртък. Управляващите в СО трябва да знаят, че няма нищо страшно в това да питат хората\".", "date": "2018.11.09", "title": "Калоян Паргов: На ЕС ли да вярваме за чистотата на въздуха или на ГЕРБ в Столична община?"}
{"url": "https://www.24chasa.bg/novini/article/7145860", "text": "Турция подписа днес споразумение за масово производство на местния танк Алтай с турския производител на военна техника Бе Ме Дже (BMC), предаде Ройтерс, цитирана от БТА.  Договорът е част от усилията на страната да разшири отбранителната си промишленост. Турция работи по разработването на собствени танкове, бойни хеликоптери и друго военно оборудване. По силата на договора с Бе Ме Дже компанията ще произведе първоначално 40 танка \"Алтай\", като първият ще бъде доставен на армията след 18 месеца. След предаването на първоначалната пратка се предвижда да бъдат построени още 210 танка. В проекта са включени и други турски фирми - Рокетсан, Аселсан, Ме Ке Е и Хавелсан.", "date": "2018.11.09", "title": "Турция подписа споразумение за масово производство на местния танк \"Алтай\""}
{"url": "https://www.24chasa.bg/novini/article/7145884", "text": "Германският канцлер Ангела Меркел предупреди, че в Германия се засилва антисемитизмът и отново заяви, че трябва да се предприемат решителни действия срещу расизма, ксенофобията и социалното изключване. Това стана на церемония, организира днес по повод 80-годишнината от Кристалната нощ, предаде ДПА. \"В Германия отново има процъфтяващ еврейски живот\", каза Меркел на церемонията в най-голямата синагога в Берлин. \"Но същевременно сме свидетели на тревожен антисемитизъм, който заплашва еврейския живот в нашата страна и други места по света, които се смятаха за сигурни\", заяви тя. \"За жалост, почти свикнахме с факта, че всяка еврейска институция . . . трябва да бъде охранявана или специално пазена от полицията\", каза Меркел. \"Но ние изпитваме страх от нападенията срещу хора с еврейски шапчици и сме шокирани от нападението през август срещу еврейския ресторант в Кемниц, извършено с десни подбуди\", заяви тя. Подобни криминални деяния на антисемитска основа навяват \"лоши спомени за началото на преследванията срещу евреите през 30-те години\", каза канцлерът. \"Държавата трябва да действа решително и последователно срещу езика на омразата, социалното изключване, антисемитизма, расизма и десния екстремизъм\", каза Меркел. \"По същия начин държавата трябва да действа последователно, когато омразата срещу евреите и Израел, било то вербална или невербална, се проявява от живеещи в нашата страна хора с различен религиозен и културен произход\", заяви тя. Председателят на Централния съвет на евреите в Германия Йозеф Шустер каза, че през 1938 г. сградата на синагогата е била подпалена и пожарът е бил потушен сравнително бързо само за да не засегне околните домове, предаде БТА. Шустер заяви, че макар и отговорни за погрома да са били нацистките организации СА и СС, това вече е означавало, че хиляди германци са участвали, а реакцията на населението е дала на нацистите \"ценната информация\", че почти никой не е протестирал. Макар съвременните нападения срещу евреи, мигранти и мюсюлмани да не може да се приравнят с престъпленията от нацистката ера, срамно е, че \"подобни неща се случват в Германия през 2018 г.\", каза той. Шустер упрекна крайнодясната партия \"Алтернатива за Германия\", затова че \"не изпитва уважение към нищо\". Партията, която миналата година влезе в германския парламент, не бе поканена на днешната церемония. В синагогата присъстваше и германският президент Франк-Валтер Щайнмайер. По-рано в реч в Бундестага той каза, че катастрофите през двете световни войни и Холокоста, са неделима част от германската идентичност. Но в същото време корените на демокрацията и на борбата за свобода трябва да се помнят такива, каквито са били в зората на демокрацията през 1918 г., каза той. На 9 ноември освен от Кристалната нощ се навършва и годишнина от провъзгласяването на тази дата през 1918 г. на края на монархията в Германия и началото на Ваймарска република. \"Можем да се гордеем с традициите си за свобода и демокрация, без да губим от поглед пропастта на Шоа\", каза Щайнмайер, използвайки названието на иврит на Холокоста. Днес се отбелязва и падането на Берлинската стена през 1989 г. Щайнмайер определи това събитие като \"най-щастливия 9 ноември в историята (на Германия)\". Но остава \"най-тежкият и най-болезненият въпрос в германската история\" - как само за няколко години след демократизацията през 1918 г., през 1933 г. нейните врагове, нацистите, успяват да спечелят изборите и германският народ залива съседите си в Европа с война и изтребление, заяви той.", "date": "2018.11.09", "title": "Меркел предупреди за засилване на антисемитизма"}
{"url": "https://www.24chasa.bg/novini/article/7145878", "text": "Всяко построено нещо особено ако е голям обект с европейски пари се проверява по сто пъти. От едитори, от служби на Европейската комисия, дори се проверява и след години. ГЕРБ няма проблем с това да се проверява асфалта. Не бива да бъркаме ролите, народен представител не е контролен орган. Последните месеци наблюдавам подобни опити. Това отговори пред bTV вицепремиерът Томислав Дончев на призива на БСП да се проверят пътищата и магистралите.  Качеството на строителството е тема, това зависи от строителя, от проектанта. Аз също имам много често критики към някои построени обекти. Проектантът е този, който поръчва музиката, каза Дончев.  Съвестта не е толкова популярна категория в последно време. Вярвам в силата на убеждението, заяви той.  Една от причините пътната безопастност да не е на това ниво е, че много ведомства отговарят за това. Няма един орган в който да се състои проблема. Трябва да има орган, който да анализира, да събира информацията, да пише норми, правилници, дори закони, за да може пътната безопасност да е номер 1. Ако мислим само за пътя, а не, например, за качеството на гумите, качеството на шофиране, ще сме много по-напреднали. Така вицепремиерът коментира създаването на нова агенция.  Причината за създаването на \"бонус малус\" е да се възпрепятстват измами. Стойността на застраховката зависи от типа превозно средствто. Ме е редно греховете да се пренасят върху автомобила и да остават при следващ собственик, заяви още Дончев. ", "date": "2018.11.09", "title": "Дончев: Системата \"бонус-малус\" е за да се възпрепятстват измами"}
{"url": "https://www.24chasa.bg/novini/article/7145921", "text": "На 84-годишна възраст почина в съня си писателят, историк, фолклорист и създател на телевизионната поредица по БНТ „Потомците разказват“ Христофор Тзавелла. Това съобщи във фейсбук художникът Христо Христов като се позова на роднини на Тзавелла.   Тзавелла е роден в Егейска Македония през 1934 г. в един от най-значимите родове на Балканите с многовековна историческа памет от Северен Епир, Гърция, обединили съпротивата срещу Али паша Янински в края на XVIII и началото на XIX век, и написали с кръвта си някои от най-храбрите страници на Гръцкото освободително въстание. По майчина линия Тзавелла принадлежи към рода на костурския и преспански войвода Илия Дигала, един от най-активните дейци на ВМРО в Западна Македония. Едва на 14-годишна възраст той изживява една от големите трагедии на Гражданската война в Гърция, след като е депортиран през 1948 г с още стотици други деца-бежанци в тогавашна социалистическа Чехословакия. Следва в Бърно, а по-късно се установява в Торонто, Канада, където основава вестник и радиопрограма, посветени на Национално-освободителните борби в Македония и дейността на македонската емиграция. Завършва още английски език и литература и режисура в Ню Йорк. През 60-те години се установява в България, където продължава своята патриотична и всеотдайна литературна, историческа и фолклорна дейност. Тзавелла изследва, събира и систематизира колосален фолклорен труд от десетки хиляди народни песни, приказки и поговорки от Македония. Издава исторически трудове, работи и твори на английски, гръцки, чешки и български език до деня на смъртта си, доказвайки с нечовешката си творческа издръжливост записаната от него крилата фраза: \"Живите затварят очите на мъртвите, мъртвите отварят очите на живите!“ Поклон пред паметта му!", "date": "2018.11.09", "title": "Почина писателят Христофор Тзавелла"}
{"url": "https://www.24chasa.bg/novini/article/7145938", "text": "Френският премиер Едуар Филип изрази днес сериозно безпокойство от факта, че инцидентите, свързани с антисемитизъм в страната, са нараснали тази година с 69 процента, предаде ДПА. \"Всяка атака срещу някой от нашите граждани заради това, че е евреин, отново отеква като звук от чупене на стъкла\", заяви Филип по повод 80-ата годишнина от Кристалната нощ, антиеврейския погром в нацистка Германия. Френското правителство е твърдо решено \"да не остава безразлично\" към антисемитизма, написа Филип в пост във Фейсбук, цитиран от БТА. В министерството на образованието ще бъде създаден нов екип, който да реагира на проявите на антисемитизъм в училищата, каза премиерът. Правителството възнамерява също да прокара законодателство, което да гарантира, че езикът на омразата ще бъде бързо премахван от уебсайтове и социални медии. Коментарите на премиера бяха направени, след като в последните седмици бе съобщено за няколко случая на антисемитски графити във френски университети. Две убийства на възрастни еврейки в Париж, извършени тази и миналата година, се разследват като престъпления от омраза. Официалните данни за 2017 г. показват, че еврейската общност във Франция е станала жертва на близо една трета от регистрираните престъпления от омраза, макар че вероятно обхваща под 1 процент от населението. Близо 311 от общо 950 регистрирани инциденти са били определени като антисемитски. Представители на еврейската общност казват, че много от незначителните инциденти не се регистрират. Смята се, че във Франция живее третата по големина еврейска общност в света, след Израел и САЩ, въпреки че не се води официална статистика за религиозния и етнически състав на населението.", "date": "2018.11.09", "title": "Френският премиер разтревожен от честите инциденти, свързани с антисемитизъм"}
{"url": "https://www.24chasa.bg/novini/article/7145936", "text": "Пожар е горял в Центъра за психично здраве в Търговище. Няма пострадали. Сигналът за дим от покрива на една от постройките е подаден следобед, съобщиха от РД \"Пожарна безопасност и защита на населението\". На мястото са пристигнали дежурни екипи на пожарната с два автомобила. Пожарът своевременно е бил локализиран и изгасен. По първоначални данни той е възникнал при извършване на ремонтни дейности. Листа в пролука между ламаринени сегменти на покрива на сградата са се запалили от газова горелка при полагане на покривна изолация. По време на гасенето на пламъците пациентите от отделението към областната болница са били временно евакуирани.", "date": "2018.11.09", "title": "Пожар е горял в Центъра за психично здраве \nв Търговище"}
{"url": "https://www.24chasa.bg/novini/article/7146004", "text": "Талибаните не са готови за преки преговори с правителството в Кабул и предпочитат вместо това да преговарят със Съединените щати. Това заяви днес официален представител на движението на състоялата се в Москва среща за Афганистан, предаде Ройтерс. Делегация на талибаните за първи път посети дипломатическа конференция в Русия, но афганистанското правителство не изпрати на нея свои официални представители, предава БТА. \"Не сме имали никакви преки контакти с правителството в Кабул\", заяви представителят на талибаните Шер Мохамад Станакзаи, цитиран от ТАСС. Официалният представител на талибаните в катарската столица Доха Мохамад Сухайл Шахин посочи, че Русия не им доставя оръжие, както твърди Вашингтон. \"Това е лъжа\", каза Шахин, отговаряйки на въпрос дали талибаните получават оръжие от Русия. В интервю за Би Би Си от 23 март тогавашният главнокомандващ на американските войски в Афганистан Джон Никълсън каза, че Русия в \"известна степен поддържа\" талибаните, припомня ТАСС. Руският външен министър Сергей Лавров изрази днес надежда, че конференцията в Москва ще допринесе за започване на мирни преговори между талибаните и правителството. Лавров подчерта, че форматът от Москва има за цел да спомогне за диалога вътре в Афганистан и да доведе до национално помирение. Афганистанските власти съобщиха, че при нападения на талибаните днес са загинали най-малко десет войници и седем полицаи, предаде Асошиейтед прес. Едно от нападенията е извършено в провинция Тахар в Северен Афганистан, където талибаните са атакували военен пост и са убили най-малко 10 войници, а 12 са били ранени.. Друга атака е извършена в провинция Фарах, Западен Афганистан, заявиха местните власти. При нея са убити седем полицаи, а други трима са ранени. Талибаните извършват почти всекидневно нападения срещу афганистанските сили за сигурност и в момента контролират близо половината от територията на Афганистан.", "date": "2018.11.09", "title": "Талибаните не са готови за преговори с правителството, Русия им доставяла оръжие"}
