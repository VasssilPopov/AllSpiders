{"url": "https://www.24chasa.bg/novini/article/7850165", "text": "Шестима цивилни бяха убити и 20 - ранени, при руски въздушни удари в Северозападна Сирия, предаде Франс прес, като се позова на неправителствена мониторингова организация. Сирийският център за наблюдение на правата на човека съобщи за атаката в село Ас Сахара, в западната част на северната провинция Алепо. Районът е под контрола на джихадисти, информира БТА. Руски военни самолети извършват бомбардировка в Северозападна Сирия за втори път за по-малко от една седмица, отбелязва Франс прес. В събота шестима цивилни бяха убити при въздушни удари в южната част на провинция Идлиб. Джихадистката групировка Хаят Тахрир аш Шам, която включва бившия сирийски клон на Ал Каида, контролира район в Северозападна Сирия, който включва по-голямата част от Идлиб, както и съседни зони в провинциите Алепо, Хама и Латакия. На 22 октомври сирийският президент Башар ал Асад посети Идлиб за първи път от началото на гражданската война в страната през 2011 г. Той каза, че битката за провинцията е от ключово значение за слагане на край на конфликта. Над 370 000 души бяха убити, а милиони - принудени да напуснат дома си, от началото на войната в Сирия.", "date": "2019.11.06", "title": "Русия нанесе въздушни удари в Сирия, шестима са убити"}
{"url": "https://www.24chasa.bg/novini/article/7850118", "text": "Всички току-що избрани кметове на ГЕРБ ще излязат на една сцена утре. Лидерът на партията и премиер Бойко Борисов събира новия отбор в местната власт в столичното кино “Люмиер”, където всеки от градоначалниците ще бъде представен на сцената. Очаква се да се съберат над 140 кметове от цялата страна - областни и общински, както и районните кметове от София, Варна и Пловдив. След тържествената част обаче следва сериозната - управляващите ще направят своя вече по-подробен анализ на изборните резултати, на успехите и пропуските в кампанията. Борисов вече каза тежката си дума - ще има основно прочистване от такива местни лидери, които са се превърнали в деребеи и заради които ГЕРБ загуби в Благоевград, Сандански и др. Местните лидери там подадоха оставки, както и екипът в Русе, където организацията се цепна преди вота. В отворено писмо до Изпълнителната комисия на ГЕРБ пък вчера учредители на партията в Пазарджик поискаха смяната на областния председател Найден Шопов. Причината отново е лошото представяне на изборите в региона, за което винят него. Напомня се и че ГЕРБ е претърпял поредния провал в кметската надпревара за областния център - кандидатът на паритята остана 3-и. От 22 областни центъра през 2015 г. тази есен ГЕРБ спечели 17. Ръст с 10 има при общинските кметове - сега са 140. Партията спечели най-много общински съветници в страната общо - 1807-ма.", "date": "2019.11.06", "title": "Борисов събира кметовете на ГЕРБ на национална среща утре"}
{"url": "https://www.24chasa.bg/novini/article/7850179", "text": "Журналисти в ЕС биват заплашвани, включително с убийство, увеличава се употребата на езика на омразата. Това посочи евродепутатът Емил Радев при откриването на днешното заседание на комисията на Европейския парламент по граждански свободи, правосъдие и вътрешни работи. В качеството си на зам.-председател на парламентарната комисия той добави, че свободата и независимостта на медиите имат ключово значение за свободата на изразяване и са жизненоважни за демократичното функциониране на ЕС. Трябва да признаем, че в последните години Европа става свидетел на значително увеличаване на ползването на езика на омразата, журналисти и други медийни участници са заплашени от натиск и дори убийства. Трябва да направим конкретни препоръки как да се борим с това явление, посочи Радев, съобщава БТА. В последвалите изказвания по темата за свободата на словото, на медиите и за защитата на разследващите журналисти, представителят на Съвета на Европа Патрик Пенинкс заяви, че свободата на европейските медии е под все по-голяма заплаха. По неговите думи законодателството за работата на медиите става все по-строго, медии биват затваряни, журналисти биват подлагани на наказателно преследване. Той добави, че правилата за предпазване от дезинформация вредят на журналистиката и предложи при необходимост да бъде предприемано съдебно преследване на онези, които заплашват журналистите. Броят на подвеждащите политически информации расте, журналистите нямат вяра в своите професионални организации, че при нужда ще ги защитят. Онези, които препятстват работата на журналистите, трябва да бъдат преследвани. Европейските институции трябва да имат лостове да търсят отговорност от правителствата, посочи той. Представителят на Европейската комисия Андрюс Перскалскас отбеляза, че често се съобщава за наказателни преследвания на разследващи журналисти. Той съобщи, че ЕК осигурява правна защита за журналисти. Ръководителят на представителството в Брюксел на организацията \"Репортери без граници\" Жюли Мажерзак коментира, че днес медиите преминават през криза на доверието и това е заплаха за демокрацията. По нейните думи за оказването на натиск срещу журналистите възможности има много, включително по съдебен път. Тя отбеляза, че само в Италия 20 журналисти са под денонощна полицейска охрана. По думите на Мажерзак в България журналистите са притиснати между организираната престъпност и властта, която не ги защитава. В Румъния и Полша разследващи журналисти са заплашени със затвор. Действия за обезсърчаване на журналистите се наблюдават в Малта, Франция, Словакия, Хърватия, добави Мажерзак. Тя допълни, че политици насърчават омразата към журналистите и това е особено видимо в Унгария и Чехия. Мажерзак призова ЕП да изготвя годишна оценка за свободата на медиите за всяка държава от ЕС и да бъдат спирани еврофондовете при установяване на нарушения. В последвалите изказвания на евродепутатите от парламентарната комисия Роберта Мецола (Европейска народна партия, Малта) посочи, че все още извършителите на убийството на журналистката Дафне Галиция остават неразкрити и \"под правителствена защита\". Свободата на медиите и независимото правосъдие са еднакво важни, добави тя. Биргит Зипел (Германия, социалисти) призова за по-широк дебат с гражданите за това какво е позволено и допустимо в общественото пространство. Елена Йончева (БСП) заяви, че българските журналисти са цел на организираната престъпност и властите. По нейните думи повечето смели български журналисти са лишени от работа. Изглежда сякаш ЕС е оставил журналистите да се борят сами с мафията, коментира Йончева. Константинос Арванитис (Европейска обединена левица, Гърция) отбеляза, че освен фалшиви, има и \"невидими новини\" - събития, които никой не отразява. Нормални журналисти не могат да си намерят работа, независимите издания останаха без реклама, описа той обстановката в своята страна. Клер Фокс (независима, Великобритания) посочи, че много хора не вярват, че медиите им служат. При журналистите има групово мислене - те се изненадаха от победата на Доналд Тръмп и на привържениците на Брекзит. Нямаше да бъдат изненадани, ако излизаха от своя \"балон\". Медиите не разследват достатъчно, а се занимават прекалено много с разпространяването на мненията на малки обществени групи, допълни тя. ", "date": "2019.11.06", "title": "Свободата на медиите е застрашена, плашат журналисти с убийства"}
{"url": "https://www.24chasa.bg/novini/article/7850173", "text": "Бракът на българите издържа средно 15 години и 9 месеца и се разтрогва най-често по “взаимно съгласие”. 10 596 семейства са сложили точка на своята любов през 2018 г. Над 80% от тях са в градовете. Това показва отчетът на Актуализираната национална стратегия за демографско развитие на населението (2012-2030), писан от социалното министерство. Близо 66% от браковете приключват по “взаимно съгласие”, а заради “несходство в характерите” - 26%. Втори и трети развод има за 10% от двойките. Българите обаче все пак напират да се женят - 28 961 са сватбите през миналата година, близо 3 пъти повече от разводите през същия период. И при новите семейства има ръст, като те са с 368 повече. Все по-зрели стават младоженците у нас - и при двата пола възрастта им се е вдигнала с 3 месеца. Най-често се женят в Добрич и Разград, а все по-малко в Перник и Ловеч. Българките обаче раждат първото си дете на средна възраст 27 г. и 2 месеца, което е с повече от година преди възрастта за сключване на брак. Като възрастта се е вдигнала с месец. Софиянките раждат първото си дете на 30 г. и 2 м., докато жените от Сливен - още на 23 г. 3073 деца пък са родени от непълнолетни майки през миналата година. Запазва се тенденцията за увеличаване на броя на децата, родени от жени на възраст 40 и повече години. Миналата година те са били 2154. През 2018-а са родени 62 576 деца, а момчетата са с 2000 повече от момичетата. Най-висока е била раждаемостта в Сливен, София и Ямбол. Най-ниска - в Смолян, Габрово и Видин. - такива са 36 656, или 58,6% от всички раждания. Най-много са във Видин и Ловеч. Най-малко деца без брак се раждат в Кърджали. Интересно е, че повече деца извън брак се раждат в селата - 65%. За над 78% от извънбрачните раждания има данни за бащата, което означава, че тези деца се отглеждат в семейна среда от родители, живеещи в съжителство без брак. От 1991 г. се наблюдава трайна тенденция на увеличаване на извънбрачните раждания. Техният относителен дял нараства от 18,5% през 1992 г. на 56,2% през 2011 г. Броят на българките във фертилна възраст (15 - 49 г.) е 1 491 000, като спрямо предходната година намалява с близо 26 хил., а спрямо 2011 г. - със 159 хиляди. Очакванията за раждаемостта в следващите десетилетия са тя да продължава да намалява основно поради свиване на родилните контингенти, обясняват експертите. Факторите, които оказват въздействие върху вземането на решение за раждане и отглеждане на дете, са комплексни и се отнасят до създаване на по-спокойна, предвидима и сигурна семейна, обществена и социално-икономическа среда. В края на миналата година населението на България е било 7 000 039 души. Стопило се е с близо 46 хил. главно заради високата смъртност и ниската раждаемост, се казва в документа. Нивото на смъртност у нас продължава да е едно от най-високите в ЕС, като м.г. са починали 108 526 души. Болести на органите на кръвообращението като от тях. Заради онкозаболявания са умрели около 17 хил. българи, а болести на дихателната система са довели до смъртта на 4866-има. Средната продължителност на предстоящия живот общо за населението на страната, изчислена за периода 2016-2018 г., е 74,8 години. Спрямо предходния период (2015 - 2017) тя остава непроменена. Средната продължителност на живота при мъжете е 71 г. и 4 м., докато при жените е със 7 години по-висока. В градовете доживяват средно до 75 г. и 7 м., а в селата - с 3 години по-малко. през миналата година. Всеки трети от тях е бил между 20 и 39 г. Най-често те се местят от град в град - 42,7%, като почти двойно по-малка е миграцията от селото към града - 24,7%. 21,5% пък са се преместили от града към село. Най-много са новодошлите софиянци - 18 574. Те са предимно от областите около столицата, Благоевград и Пловдив. Най-малко са новите столичани от Разград и Търговище. В чужбина са заминали 33 225 души миналана година. Всеки втори емигрант е на възраст между 20 и 39 г. Най-младите са 15,8%, а тези на 60 г. - 9,2%. Най-предпочитани от емигрантите дестинации са Германия, Обединеното кралство и Италия. 29 559 души пък са дошли от чужбина, за да живеят у нас. 35,5% са под 39-годишни, а 27,6% са на 40-59 г. Най-младите имигранти (под 20 години) са 19%, а най-възрастните (60 и повече години) - 17,9%. Всеки трети имигрант е бил от Турция, от Руската федерация са дошли 11%, а от Германия 7,2%. Средните разходи на един човек в България достигат до 5772 лв. през миналата година. От тази сума 1714 лв. отиват за храна и безалкохолни напитки, което е с 9% повече спрямо предходната. Разходите за вода, електроенергия, горива, жилищно обзавеждане и поддържане на дома пък са 1017 лв. За транспорт и съобщения през 2018 г. са похарчени 667 лв. През последната година разходите за данъци и социални осигуровки средно на лице от домакинство са в размер на 738 лв. и се увеличават с 13,9% в сравнение с 2017 г. През 2018 г. относителният дял на разходите за храна от общия разход е 29,7%. Ядем с 1,8 кг по-малко хляб и тестени изделия, като почти с толкова намалява и консумацията на плодовете. На масата присъстват с 2,7 кг повече зеленчуци, кисело мляко, месо и безалкохолни напитки. Средно на година българинът изпива 31 л алкохол, което е с литър повече спрямо 2017 г. През 2018 г. в собствено жилище живеят 90,7% от домакинствата, а 6,6% ползват жилище, без да плащат наем. Под наем живеят 2,7% от наблюдаваните домакинства. Второ жилище притежават 9,4%. В сгради, вдигнати преди 1990 г., живеят 93,2% от домакинствата. Преди 1961 г. са построени 20,5% от жилищата, а изградените след 1990 г. са 6,8%. Две трети от домакинствата в страната живеят в дву- и тристайни жилища. Гаражи имат 20,9% от тях. ", "date": "2019.11.06", "title": "Бракът издържа 16 години, гърми по-често в градовете и е по “взаимно съгласие”"}
{"url": "https://www.24chasa.bg/novini/article/7812685", "text": "Невиждано страдание очаква хората на Земята заради кризата с климата, ако не настъпи голяма промяна в глобалното общество. Това предупреждават над 11 000 учени от 153 държави, цитирани от в. “Гардиан”. “За да осигурим устойчиво бъдеще, трябва да променим начина, по който живеем. Това изисква голяма трансформация на начина, по който нашето глобално общество функционира и взаимодейства с природните екосистеми”, отбелязват учените и подчертават, че няма време за губене. Според тях климатичната криза е тясно свързана с прекомерната консумация и охолството. В резултат на човешката дейност има особено обезпокоителни тенденции за увеличаване на температурата, вдигане на морското равнище и екстремни метеорологични явления, смятат учените. Предупреждението им е публикувано в журнала “Био Сайънс” по повод 40 г. от първата световна конференция за климата, проведена в Женева през 1979 г. Заключенията се основават на събирана оттогава информация за консумацията на енергия, повърхностната температура, прираста на населението, обезлесяването, изследване на полярния лед, БВП и въглеродните емисии. на повечето учени. Много по-сериозна е от предвижданото, заплашва природните екосистеми и съдбата на човечеството”, предупреждават учените. Според експертите са необходими изоставяне на изкопаемите горива, прекратяване на обезлесяването и намаляване на консумацията на месо. Проф. Уилям Рипъл от Държавния университет в Орегон, водещ автор на декларацията, казва, че е бил принуден да инициира предупреждението заради засилващото се екстремно време, което самият той наблюдава. Ключовата цел на доклада е да се вземат под внимание “съществените признаци” за причините и последиците от екологичната катастрофа, а не само въглеродните емисии и покачването на температурата. Статистиката сочи, че тазгодишният месец октомври е най-топлият в света, откакто европейската служба “Коперник” е започнала наблюденията си през 1981 г. Изминалият месец е 5-ият последователен, който подобрява или се доближава до рекордните стойности. Октомври е с 0,69° по-топъл в сравнение със средните температури за периода 1981-2000 г., като надвишава с 0,01° температурата през октомври 2015 г. и с 1,2° тази от прединдустриалната епоха. Според данните регистрирани някога в света. Малко преди предупреждението на учените Италия обяви, че става първата държава в света, която въвежда задължителни часове за климатичните промени в училищата. От септември всяка седмица учениците ще отделят по 1 час за изучаване на глобалното затопляне и възможностите за устойчиво развитие, съобщи италианският министър на образованието Лоренцо Фиорамонти. Предметите, включително география, математика и физика, ще се изучават от гледна точка на устойчивото развитие.  Британската кралица вече няма да носи дрехи от естествена кожа, съобщи личната стилистка на Елизабет II Анджела Кели. Организацията за защита на животните PETA приветства промяната и заяви, че е време тя да направи следващата стъпка - шапките на кралските гвардейци вече да не са от мечешка кожа, а от луксозни синтетични заместители. Решението е ясен сигнал от монарха, че естествената кожа вече е демоде. Торнадо отвя складовете на цяла фабрика за зехтин в градчето Каламата, Южна Гърция. Вятърът отнесе и автомобили, паркирани в близост до завода. По чудо след стихията, ударила в понеделник, няма пострадали хора. Същевременно бурята Амели, която вилнее в Западна Европа, уби две жени и разруши стотици домове във Франция, Испания и Италия. В Южна Франция, близо до Ница, 71-годишна жена загина в градината си, погълната от кално свлачище. Бурята удари също северното крайбрежие на Испания и района на остров Майорка, където живеят над 9000 българи. Там е и втората жертва. Жена беше убита от дърво, паднало върху нея, докато се разхожда. Природната стихия Амели донесе проливни дъждове, които отнесоха мостове и подкопаха планински пътища. В големи райони по средиземноморското крайбрежие на Франция, Италия и Испания бурята нанесе големи материални щети. Има отнесени покриви и леки постройки. 16 хиляди домакинства в Южна Франция останаха без ток. На места скоростта на вятъра надхвърли 160 км/ч, което образува огромни вълни. Тежко е положението и в Италия. Там реки излязоха от коритата си. Наводнени са множество улици.", "date": "2019.11.06", "title": "11 000 учени: Невиждано страдание чака Земята (Обзор)"}
{"url": "https://www.24chasa.bg/novini/article/7850212", "text": "Главният прокурор Сотир Цацаров, депутатът от ГЕРБ и бивш зам.-министър на вътрешните работи Красимир Ципов и правосъдният министър Данаил Кирилов са само част от юристите, които отговарят на условията и могат да бъдат предложени от народните представители за председател на антикорупционната комисия. Процедурата вече е в ход и се чакат кандидати. Шефът на КПКОНПИ трябва да е практикувал право 10 г., да не е бил доносник на Държавна сигурност, да има високи професионални и нравствени качества. Партиите имат 2 седмици да предложат кандидати, след което да започне изслушването преди избора им. Ако няма избран с поне половината от гласовете в пленарна зала, се открива нова процедура. Същото е, ако няма и номинирани до 20 ноември. Твърде вероятно е обаче народните представители да не излъчат кандидати за поста, научи “24 часа” от депутати. Остава голямата загадка кой ще оглави мегаструктурата, която се занимава с превенция и разследване на корупционни престъпления, конфликти на интереси, отнемане на незаконно придобито имущество и проверка на декларациите на над 15 хил. души от властта, много от които са хванати с разминавания и са предадени на данъчните. КПКОНПИ води и стотици дела за разкриване на банкови тайни. От 2012 г., когато комисията бе известна като “Кушлев”, до началото на ноември т.г. антикорупционната комисия е внесла в съда искове за запори за близо 4 млрд. лв., научи “24 часа”. Сега КПКОНПИ се ръководи от Антон Славчев, който е неин зам.-председател. Титулярят Пламен Георгиев подаде оставка на 31 юли, последния ден преди лятната ваканция на парламента. Преди това президентът Румен Радев обяви, че сваля доверието си от него заради скандала с терасата на жилището му, която не е декларирана, но е ипотекирана за кредит от банка. Антикорупционната комисия е създадена през 2005 г. Първият ѝ председател бе проф. Стоян Кушлев. През 2013 г. за поста е избран прокурорът Пламен Георгиев. В този си състав комисията работи от април 2018 г. Мандатът ѝ е 6 г. - 2 г. повече от този на парламента и 1 г. по-малко от тези на главния прокурор и председателите на Върховния касационен и административен съд. Създаването на мегаагенцията е отбелязано широко и положително и в последния мониторингов доклад на Европейската комисия. “Прехвърлянето на редица отделни организационни единици в една-единствена институция е приключило без сериозни инциденти или прекъсвания на работата. Сключена е широка гама споразумения със съответните партньори, за да се гарантират непрекъснатото сътрудничество с различните институции и достъпът до съответната информация”, отбелязаха от Брюксел. Като основно предизвикателство се сочи гарантирането на прозрачност и доверие при поверителност за източниците и конкретните разследвания. За противодействието на корупцията КПКОНПИ проведе няколко знакови акции под ръководството на Специализираната прокуратура. През февруари 2018 г. беше арестуван кметът на Септември и са му повдигнати обвинения за ощетяване на бюджета на общината по договори за обществени поръчки. Наскоро от антикорупционната комисия внесоха граждански иск в съда за отнемане на имущество за 9,3 млн. лв. срещу него. Отделно е наказателното производство на прокуратурата. Последваха арести на бивш кмет на Перник и на настоящ - Десислава Иванчева, задържана на 17 април м.г. с 56 хил. евро подкуп, което няма аналог сред акциите срещу корупцията. Иванчева и заместничката ѝ Биляна Петрова бяха осъдени на първа инстанция в Специализирания наказателен съд на 20 г. и на 15 г. затвор. Последваха още арести на общински съветници, а през октомври от КПКОНПИ стигнаха и до високите етажи на властта Арестуваха председателя на Държавната агенция за българите в чужбина Петър Харалампиев заради търговия с българско гражданство. Отстраниха го от длъжност. След 8 месеца в ареста той беше освободен, а разследването продължава. Наскоро бяха задържани и кметовете на Костенец и Божурище, срещу които също се водят разследвания. През юли антикорупционната комисия и спецпрокуратурата направиха акция срещу корупцията и в Държавен фонд “Земеделие” по разследване срещу висши чиновници, участвали в престъпната група за злоупотреби с милиони от субсидии, ръководена от Миню Стайков. Преди две седмици съдът запорира 134 млн. лв. на бизнесмена по искане на КПКОНПИ, а бъдещият иск в съда ще е с 5 млн. лв. повече. За него е получено уведомление от Специализираната прокуратура още през септември м.г., когато е обвинен за данъчни престъпления след акцията по разбиването на нелегалната фабрика за цигари в Карнобат. По същия начин инспекторите на КПКОНПИ са работили повече от година по казуса с Ветко и Маринела Арабаджиеви, които също са в ареста за данъчни престъпления. В средата на октомври съдът запорира 310 млн. лв. авоари на олигарсите, за да се обезпечи бъдещият иск за конфискация на имуществото им. Абсолютният рекорд обаче е запорът за 2,2 млрд. лв. на Цветан Василев и семейството му, срещу когото тече дело за източването на КТБ. Преди седмица генералният адвокат на съда на ЕС излезе със заключение, че може да се отнема незаконно придобито имущество и без влязла в сила присъда. Казусът се повдигна, след като това на Цветан Василев беше спряно и беше поискано от ЕС тълкуване по случая. Окончателно решение още няма. Един от последните клиенти на КПКОНПИ е вече бившият зам.-министър на икономиката Александър Манолев, който си е построил къща за гости, докато е контролирал работата на Държавен фонд “Земеделие”, който отпуска парите. Само през 2018 г. НАП е продала конфискувани от КПКОНПИ имоти за 6,6 млн. лв., показва докладът за дейността на антикорупционната комисия за миналата година. ", "date": "2019.11.06", "title": "Търси се шеф на комисията, запорирала за 7 години  имущество за 4 млрд.  лева"}
{"url": "https://www.24chasa.bg/novini/article/7852292", "text": "Почти 26 години е продължило в софийските съдилища дело между брат и сестра за наследството на баща им. От Инспектората към Висшия съдебен съвет (ИВСС) съобщиха днес, че това е най-дълго продължилото производство от проверените в последните 4 месеца 131 заявления за забавени дела. Процесът е започнал в Софийския районен съд (СРС) през 1993 г. и е продължил точно 25 години, 11 месеца и 26 дни. На 1 септември 1992 г. бащата починал и завещал всичко на сина си, а дъщеря му след това завела дело за възстановяване на запазена част от наследството. В продължителността на делото е включен и период от над 14 години, през който то е било спряно поради водено пък от 1992 г. преюдициално дело в СРС, което също е забавено и е приключило едва през 2002 г. От Инспектората посочват, че основната причина за продължителността на преюдициалното дело е свързана с действията на съда по организация на съдебните заседания. След това пък са минали още 7 години, докато районният съд възобнови спряното дело за наследство, като това е станало чак през март 2009 г. Обяснението на това забавяне е липсата на извършвани периодични справки за движението и приключването на делото по преюдициалния спор. Съдът е допуснал пропуски и при организацията на 14-те съдебни заседания. След повече от 19 години районният съд отхвърлил иска на дъщерята на починалия за възстановяване на запазената част от наследството. Тя е обжалвала решението на СРС и делото е поело към градския съд, който го е разглеждал още 5 години и 9 месеца. Инспекторатът към ВСС констатира забавяния и там. „В това производство са проведени 10 съдебни заседания, като те са насрочвани в интервали от 4 до 8 месеца. Освен това, решението по делото е постановено 1 година и 7 месеца след изтичане на законоустановения 30-дневен срок“, пише в отчета на инспектората, цитиран от lex.bg. Все пак в края на 2017 г. градските магистрати отменят решението на СРС и постановяват ново, с което възстановяват на дъщерята на починалия 1/6 идеална част от наследството. Синът пък е обжалвал решението на втората инстанция и делото е стигнало до Върховния касационен съд (ВКС). В началото на тази година върховните съдии са отменили и решението на СГС, тъй като въззивният съд не е взел предвид направените дарения от починалия баща, когато е изчислявал дължимото наследство на дъщерята. „В този случай не може да се приеме, че накърнението е равно на запазената част, без да се извърши остойностяване на притежаваните имущества към момента на откриване на наследството с изваждане на задълженията и прибавяне на даренията“, посочват върховните съдии, за да стигнат до окончателния извод, че дъщерята трябва да получи точно 228 839 лева от наследството.", "date": "2019.11.06", "title": "26 години продължило дело за наследство в столични съдилища"}
{"url": "https://www.24chasa.bg/novini/article/7852277", "text": "Русия възнамерява да увеличава отбранителния си потенциал, като поставя на бойно дежурство най-съвременните си оръжия. Това заяви руският президент Владимир Путин на тържествена церемония в Кремъл, на която се срещна с новоназначени на висши командни длъжности офицери и прокурори, предава  В словото си Владимир Путин посочи, че главното задължение на хората с пагони е да защитят Русия и нейните граждани от външните и вътрешните заплахи, ясно да прогнозират потенциалните предизвикателства и рискове и последователно да усъвършенстват работата си: \"Става дума преди всичко за развитието на въоръжените сили. Нашата армия и флот доказаха готовността си да поставят на бойно дежурство системи на хиперзвуково, лазерно и друго съвременно оръжие, което засега другите страни не притежават\", заяви Путин, като същевременно уточни, че това не е повод за заплахи към когото и да било: \"Напротив. Готови сме да направим всичко, което зависи от нас, за да подтикнем процеса на разоръжаване с оглед на нашите най-нови оръжейни системи, чиято единствена задача е гарантирането на безопасността с оглед на растящите заплахи спрямо нас\".", "date": "2019.11.06", "title": "Русия иска да увеличава военния си понетциал (Снимки)"}
{"url": "https://www.24chasa.bg/novini/article/7781526", "text": "Това може да прозвучи като научна фантастика, но след няколко години на семейната трапеза вероятно ще се появят стек, създаден от принтер, и други протеинови храни, произведени от въздух, метан или микроби от вулканични изригвания, предаде Ройтерс. След бързия успех на производителите на месни продукти на растителна основа \"Бийонд мийт\" и \"Импосибъл фуудс\", секторът на протеиновите алтернативи на месото се разраства, предава БТА. Разработваното ново поколение продукти смесва авангардни технологии с продължителни процеси на ферментация, за да превърне вредни елементи в основни хранителни съставки с цел да се намали големият въглероден отпечатък на земеделието. Според данни на ООН, земеделието, лесовъдството и други дейности на сушата са виновни за 23 процента от дължащите се на човешката дейност парникови емисии от 2007 г. до 2016 г. Животновъдството е виновно за около 14,5 процента от глобалните парникови емисии, показват данни на Организацията по прехрана и земеделие на ООН (FAO). Финландската компания \"Солар фуудс\" работи над създаването на ядивен протеинов прах, наречен \"Солейн\", използвайки вода, въздух и възобновяема електроенергия като способ за отделяне на производството на храни от земеделието. \"Избягваме изсичането на гори с цел превръщането им в земеделски земи, използването на пестициди и торове, които увеличават парниковите емисии - заяви изпълнителният директор на компанията Паси Вайника. - \"Солейн\" се произвежда чрез поставяне на микроби в течност и храненето им с мехурчета водород и въглероден диоксид. Става въпрос за процес, сходен с производството на бира или вино, но без зърнени култури и грозде.\" След като се сгъсти, течността се изпарява и остава фин прах с около 65-процентно съдържание на протеини и с мирис на пшенично брашно. \"Има голямо безпокойство във връзка с климата - отбеляза Вайника. - Хората търсят решения и са радостни, когато виждат компании като нашата, а това е окуражаващо.\"", "date": "2019.11.06", "title": "Протеини скоро ще може да се набавят от микроби от вулканични изригвания"}
{"url": "https://www.24chasa.bg/novini/article/7781525", "text": "Британският премиер Борис Джонсън даде начало на кампанията на консерваторите за предсрочните парламентарни избори на 12 декември и обвини политическата опозиция, че блокира Брекзита, предаде Асошиейтед прес, цитирана от БТА. \"Не искам предсрочни избори и никой не иска избори през декември, но стигнахме до етапа, в който нямаме избор\", каза Джонсън, застанал пред резиденцията си на улица \"Даунинг стрийт\" 10. Джонсън заяви, че депутатите в парламента \"отказваха отново и отново да осъществят Брекзита и да уважат резултата от референдума\". Той разкритикува лидера на лявата Лейбъристка партия Джереми Корбин и неточно заяви, че Корбин \"е заел страната на (руския президент Владимир) Путин\" след атаката с нервнопаралитичен газ срещу бившия руски шпионин Сергей Скрипал и дъщеря му в английския град Солсбъри. Стартът на предизборната кампания бе даден с аудиенцията на Джонсън при кралица Елизабет Втора, на която той уведоми британския монарх за разпускането на парламента, който прекрати работата си в полунощ местно време през изминалата нощ, отбелязва ТАСС.", "date": "2019.11.06", "title": "Борис Джонсън даде начало на кампанията на консерваторите за изборите"}
{"url": "https://www.24chasa.bg/novini/article/7781547", "text": "Евродепутатът Цветелина Пенкова повдигна темата за двойния стандарт при храните на  заседание на Комисията по вътрешен пазар и защита на потребителите. Съвместният  изследователски център (JRC) представи доклада си относно разработената и хармонизирана методология за подбор и анализ на храните. Отбелязах, че това е крачка напред за премахването на двойните стандарти, но наблегнах и на факта, че акцентът в законодателните инициативи трябва да е върху качеството на предлаганите продукти, а не върху вкусовите предпочитания на потребителите”, отбеляза Пенкова. Комисията ще отпусне бюджет от 1,26 милиона евро на потребителски организации, за да подпомогне тестването на продукти и идентифицирането на лоши практики. “Продължавам активно да следя и работя по темата.” заяви представителят на Групата на социалистите и демократите в ЕП.", "date": "2019.11.06", "title": "Цветелина Пенкова: Крайно време е въпросът с двойния стандарт на храните да бъде решен"}
{"url": "https://www.24chasa.bg/novini/article/7781545", "text": "Общият размер на разчетените разходи за образованието за 2020 г. е 4,813 милиарда лева, което е 3,8 процента от БВП. За предучилищното и училищното образование средствата за 2020 г. се увеличават с 500,4 милиона лева, като общият им размер достига 3,804 милиарда лева, каза министърът на образованието и науката Красимир Вълчев на заседанието на парламентарната образователна комисия, на което беше обсъден и гласуван проектобюджетът за образованието за 2020 година, цитиран от БТА. Министър Вълчев отбеляза, че с предвидените 360 милиона лева ще се гарантира ръст на възнагражденията на учителите не по-малко със 17 на сто през 2020 г. Като началната учителска заплата се очаква да стане 1085 лева /сега е 920 лева/, а средната работна учителска заплата да достигне 1540 лева. За непедагогическите специалисти в училищата са предвидени 54,5 милиона лева за 10-процентното им увеличение на заплатите през 2020 година. За издръжката на дейностите по възпитанието и обучението на децата и учениците в детските градини и училищата са предвидени 2,684 милиарда лева. С тези средства ще се обучават 123 192 деца в детските градини, 108 164 деца - в задължителната предучилищна подготовка, 665 173 ученици - в неспециализираните училища, включително 113 237 ученици в професионалните училища, както и 14 887 ученици - в училищата по културата и спорта, 2042 ученици - в специалните училища, и 25 000 ученици - във вечерна, задочна и самостоятелна форма на обучение. За подпомагане на равния достъп на децата и учениците са предвидени общо 560,1 милиона лева, от които най-много са средствата за целодневното обучение на учениците от първи до седми клас - 220,8 милиона лева. 28,8 милиона лева са за ученическите стипендии, 30,2 милиона лева са за издръжката на ученическите общежития, 40 милиона лева са за безплатните учебници от първи до седми клас, 33,7 милиона лева са за храненето на децата от подготвителните групи и на учениците от първи до четвърти клас, 47,3 милиона лева са за транспорта на учениците и децата от населени места без училища и детски градини, а 76,4 милиона лева са за приобщаващото образование на деца и ученици със специални образователни потребности. За националните програми за развитието на образованието през 2020 г. са предвидени 76 милиона лева. 12,5 милиона лева са за българските неделни училища в чужбина, в които се изучава български език и литература, история и география. За 2020 г. с близо 51 милиона лева е увеличението на средствата във висшето образование, като 41 милиона лева са за издръжката на студентите и докторантите в държавните висши училища, а 10 милиона лева се отделят за първи път за национални програми във висшето образование, информира министър Вълчев. За социално-битови дейности на студентите и докторантите за 2020 г. са предвидени 65,2 милиона лева. От тях за стипендии са 49,3 милиона лева, а за студентските столове и общежития са 15,9 милиона лева. За капиталови разходи във висшето образование са отделени 6,7 милиона лева, одобрена е и държавната гаранция за кредитирането на студентите и докторантите, която ще е до 50 милиона лева. За науката в бюджета за 2020 г. са отделени 571,5 милиона лева, като увеличението е с 42,7 милиона лева. Бюджетът на БАН за 2020 г. се предвижда да е 105,6 милиона лева, за Софийския университет ще е 73,5 милиона лева, за Техническия университет в София бюджетът ще е 54,5 милиона лева. От всичките 34 държавни висши училища, само на УНСС бюджетът за 2020 г. е намален на 23,9 милиона лева, а през 2019 г. е 24,6 милиона лева.", "date": "2019.11.06", "title": "Общият размер на разходите за образование за 2020 г. е 4,813 млрд. лева"}
{"url": "https://www.24chasa.bg/novini/article/7781678", "text": "Русия ще достави модерна противовъздушна ракетна система на Сърбия независимо от това, че САЩ предупредиха за възможни санкции страната в случай на такава покупка, съобщи Асошиейтед прес, цитирана от БТА. Руската държавна агенция ТАСС съобщи в сряда, че системата Панцир-С ще бъде доставена на Сърбия в следващите няколко месеца в съответствие с подписания договор. Американският специален пратеник за Западните Балкани Матю Палмър предупреди Сърбия миналата седмица, че купуването на руско оръжие представлява риск на страната да бъдат наложени американски санкции. Ние се надяваме, че нашите сръбски партньори ще внимават за каквито и да било трансакции от този род, заяви Палмър в интервю за македонската телевизия Алсат М. Сърбия остава основен съюзник на Русия незаисимо от това, че иска да се присъедини към ЕС. Белград обеща, че ще остане извън НАТО и отказа да се присъедини към санкциите на Запада срещу Русия заради конфликта в Източна Украйна. Русия помага на Сърбия да укрепи армията си с изтребители, бойни хеликоптери и танкове, повишавайки загрижеността в белязания от войни балкански регион. По време на кървавото разпадане на бивша Югославия Сърбия бе във война с Хърватия, Босна и Косово. Сръбският президент Александър Вучич заяви в интервю за държавната телевизия във вторник, че Сърбия купува оръжия за отбрана от руснаците и иска да избегне каквито и да било американски санкции или конфронтация с Америка. Сърбия се въоръжава, защото е свободна страна, обградена от членки на НАТО, с които ние искаме да бъдем приятели, каза Вучич, добавяйки, че няма да позволи Сърбия бъде толкова слаба колкото бе през деветдесетте години. Сърбия бе бомбардирана от НАТО през 1999 г. за да спре кървавата саморазправа с косовските албанци, което остави сърбите с дълбоко недоверие към западния военен съюз. Косово обяви независимост от Сърбия през 2008 г., която Белград и Москва не признават.", "date": "2019.11.06", "title": "Русия ще достави на Сърбия ракетна система Панцир-С въпреки заплахите на САЩ"}
{"url": "https://www.24chasa.bg/novini/article/7785090", "text": "Парижкото споразумение за климата влезе в сила за Русия от днес, предаде ТАСС, като се позова на съобщение на официалния руски интернет портал за правна информация. Съгласно текста на споразумението то влиза в сила за всяка държава на 30-ия ден, след като тя е депозирала при генералния секретар на ООН документите за ратификация, приемане, одобряване или присъединяване към споразумението. Министър-председателят на Русия Дмитрий Медведев подписа на 21 септември постановление за приемането на Парижкото споразумение за климата, съобщава БТА. Приетото на 12 декември 2015 г. споразумение предвижда държавите да не допуснат повишаване на средната годишна температура на планетата до края на века с повече от два градуса по Целзий. В частност документът постановява намаляване на емисиите на парникови газове, предаде ТАСС.", "date": "2019.11.06", "title": "Парижкото споразумение за климата влезе в сила за Русия"}
{"url": "https://www.24chasa.bg/novini/article/7790386", "text": "Българско бебе трябва да бъде осиновено в Англия, въпреки че в резултат сигурно ще изгуби културната си идентичност, реши английски съдия, пише днес издаваният в Брадфорд в. „Телеграф&Аргъс“, цитирана от  Съдия Сара Линч е трябвало да вземе решение за бъдещето на момичето, чието име не се съобщава, по искане на социални работници, които твърдят, че българските ѝ родители не могат да оказват сигурна грижа за нея. Съдията заяви, че осиновяването „най-вероятно“ ще доведе до загуба на идентичността на момичето като българско дете. Но тя добави, че няма реалистична перспектива бебето да бъде оставено на родителите и е решила, че единствено осиновяване ще донесе сигурността, от която се нуждае. Сара Линч посочи в писменото си становище, че момичето на може да бъде идентифицирано в медиите, но в случая е въвлечен общинският съвет на Брадфорд, графство Западен Йоркшир. Тя допълва, че момичето, което скоро ще навърши 1 година, трябва да бъде осиновени след анализ на доказателства от скорошно съдебно слушане в Лийдс. Родителите искали да остане с тях и не се съгласили и „с намек“ за осиновяване. Но социалните работници заявяват, че бебето няма да е на сигурно място у дома, а подходящи за осиновяване роднини няма на разположение. Случаят се следи от българското посолство в Лондон. Съдията е уведомена, че момичето има брат, който живее с дядо си в България.", "date": "2019.11.06", "title": "Вземат българско бебе от родителите му в Англия"}
{"url": "https://www.24chasa.bg/novini/article/7792614", "text": "Катрин Деньов получи инсулт, заяви семейството й в комюнике, разгласено от говорителката й Клер Бондел, предаде Франс прес. За щастие 76-годишната актриса не е получила парализа, но ще трябва известно време да се възстановява. Тя е хоспитализирана в парижка клиника, оповести семейството й, без да даде повече подробности, съобщава БТА. По-рано днес в. \"Паризиен\" съобщи, че Деньов се е почувствала зле през нощта във вторник срещу сряда. От няколко седмици актрисата се снима във филма \"Приживе\" на Еманюел Берко. В него тя играе майка, чийто син (Беноа Мажимел) е болен от рак. Катрин Деньов е един от символите на френското кино. Наричат я \"Ледената кралица\" заради деликатната красота и хладните маниери. Тя става световна звезда през 60-те години на миналия век.", "date": "2019.11.06", "title": "Катрин Деньов е получила инсулт"}
{"url": "https://www.24chasa.bg/novini/article/7787600", "text": "Антиправителствените протести в Ирак, които разтърсват страната от началото на октомври, са причинили загуби за над 6 милиарда долара, заяви висш военен представител, цитиран от ДПА и БТА. \"Истински мирните демонстрации не би трябвало да причиняват разрушения и щети на иракската икономика\", заяви говорителят на армията Абдел-Карим Халаф в телевизионно изявление в Багдад. Стотици камиони не успяха да стигнат до голямо пристанище в южната провинция Басра, блокирано пети пореден ден от протестиращите. Това причинява тежки загуби на страната\", каза Халаф.", "date": "2019.11.06", "title": "Протестите в Ирак са причинили загуби за 6 млрд. долара"}
{"url": "https://www.24chasa.bg/novini/article/7812466", "text": "Националното антикорупционно бюро на Украйна (НАБУ) е започнало наказателно разследване за държавна измяна срещу кмета на Киев Виталий Кличко и двама негови заместници, предаде ТАСС, като се позова на изданието \"Украинские новости\", съобщава БТА. \"НАБУ е изпълнило определението на Върховния антикорупционен съд и е внесло сведения в Единния регистър за досъдебни производства\", цитира изданието съобщение на бюрото. Решението на съда било от 18 октомври. Но не е известно какво е нарушението на закона от страна на Кличко. В съда били получени жалби, че той и двама негови заместници са извършили множество престъпления, попадащи под членове за държавна измяна, злоупотреба със служебно положение, получаване на неправомерни облаги, разхищение на държавни средства и други, отбелязва ТАСС. Агенцията припомня, че на 1 ноември е станало известно, че от 2 октомври НАБУ разследва по разпореждане на съда Виталий Кличко за злоупотреба с власт при ремонта на мост в централната част на Киев.", "date": "2019.11.06", "title": "Разследват киевския кмет Виталий Кличко за държавна измяна"}
{"url": "https://www.24chasa.bg/novini/article/7827775", "text": "Фабиола Джаноти, първата жена генерален директор на Европейската организация за ядрени изследвания (ЦЕРН), беше повторно назначена на поста от Съвета на ЦЕРН, предадоха световните агенции, цитирани от БТА. \"За първия срок от нейната работа Фабиола се превърна в жив пример за всички жени-учени. Много се радвам, че тя ще продължи своята работа и ще помогне на ЦЕРН в реализирането на следващите свръхважни проекти, като усъвършенстването на Големия адронен колайдер и в изпълнението на Европейската стратегия по изучаването на елементарните частици\", заяви председателката на Съвета на ЦЕРН Урсула Баслер. Фабиола Джаноти е специалист по физика на елементарните частици. Тя получи степен доктор по философия в университета в Милано, а през 1987 година започва работа в ЦЕРН. През 1990 година Джаноти специализира в областта на течноаргонните калориметри - прибори за измерване на енергията на елементарните частици, които преминават през слой инертен газ. През 1992 година тя влиза в състава на новата група \"Атлас\", точно когато учените започват да проектират голям детектор за още непостроения Голям адронен колайдер. Преди седем години тя и нейните колеги направиха главното откритие на последните години, като идентифицираха и измериха свойствата на Божията частица - Хигс бозона.", "date": "2019.11.06", "title": "Фабиола Джаноти повторно назначена за директор на ЦЕРН"}
{"url": "https://www.24chasa.bg/novini/article/7820626", "text": "Холандската полиция съобщи днес, че е открила 16 мигранти, включително четирима непълнолетни, в ремарке на камион, който се готвел да се качи на ферибот за Великобритания, предаде Франс прес. Кралската жандармерия съобщи в комюнике, че е намерила 16 чужденци в камион в пристанищния град Еймойден, в западната част на страната. Камионът превозвал автомобилни части, сред които се били скрили мигрантите. Шофьорът на камиона - 45-годишен турски гражданин - сам отишъл при служителите по сигурността, преди камиона да се качи на ферибота, и казал, че е чул шумове от ремаркето, съобщава БТА. Силите на реда открили в камиона 4 малолетни момчета, една жена и 11 мъже от различни националности. Случаят се разследва от полицията. Шофьорът е арестуван за трафик на хора.", "date": "2019.11.06", "title": "Холандските власти откриха 16 мигранти, скрити в ремарке на камион"}
{"url": "https://www.24chasa.bg/novini/article/7835185", "text": "Болните от диабет в България са 442 хиляди души, или 8.3 на сто от населението на възраст между 20 и 79 години. Тези данни са оповестени на кръгла маса в Народното събрание \"Заедно можем да победим диабета\", съобщават от пресцентъра на парламента, цитирани от БТА. Форумът е под патронажа на Комисията по здравеопазването към 44-ото Народно събрание и по инициатива на Асоциацията на научноизследователските фармацевтични производители в България. Кръглата маса е посветена на 14 ноември - Световен ден на борбата с диабета. Проф. Цветалина Танкова, началник на Клиниката по диабетология в УСБАЛЕ \"Академик Иван Пенчев\", е заявила, че диабетът е глобален проблем, пред който са изправени всички държави в света. Близо 463 млн. са хората с това заболяване в момента, или 9.3 на сто от населението, като се очаква броят им да се удвои през следващите 20 години. В България болните с тази диагноза през тази година са 442 хил. души, или 8.3 на сто от населението на възраст 20-79 години. Според проф. Танкова всеки втори човек с диабет по света е недиагностициран, а един от всеки 13 души има предиабет. Това налага подобряване на скрининга за предиабет, програми за превенция на болестта, защото половината от случаите на захарен диабет, тип 2, могат да бъдат предотвратени, смята тя. Доц. Зорница Миткова от Катедрата по организация и икономика на фармацията във Фармацевтичния факултет на МУ - София, е обяснила, че ситуацията в България не се различава от световните тенденции. Обществените средства на година за лечение на диабета в страната ни са около 550 млн. лв. по данни на Международната диабетна федерация. Близо 20 на сто са за извънболнично проследяване, 20 процента са и разходите за медикаменти, като се реимбурсират всички съвременни терапии. Останалите 60 на сто, което се явява основната част от средствата, дадени за лечение на диабет, отиват за хоспитализации и лечение на усложненията. В същото време навлизането на съвременните здравни технологии допринася за подобрение на контрола на заболяването и намаляването на средствата за лечение на свързаните с него усложнения. Според анализите в България делът на пациентите с добър контрол на болестта нараства и достига 40 процента от засегнатото население. Това води до намаляване на риска и броя на усложненията, което спестява разходи за тяхното лечение в размер на 20 млн. лв. за периода 2012-2016 г., е уточнила доц. Миткова. Според проф. Сабина Захариева, главен координатор на Експертния съвет по ендокринология към МЗ и изпълнителен директор УСБАЛЕ \"Акад. Иван Пенчев\", на дневен ред стои въпросът за Национална диабетна програма, която да повиши информираността на населението за рисковите фактори и начините за повлияването им. Превенцията, навременната диагностика и подобряването на грижите за пациентите и тяхното обучение могат да подобрят контрола над заболяването, продължителността и качеството на живот, както и да намалят разходите на здравната система. Според проф. Сена Карадениз, председател на Международната диабетна федерация за Европа, на Стария континент един от всеки трима възрастни с диабет е недиагностициран. Прогнозите са, че до 2045 г. заболеваемостта ще се увеличи с 45 на сто в световен мащаб. В същото време усложнения като сърдечно-съдовите и бъбречните заболявания, които са основната причина за смърт при тези болни, могат бъдат избегнати чрез подходящо лечение. Проф. Джон Нолан, директор на Европейския диабетен форум, е посочил, че е необходимо да се направи общоевропейска система с данни за заболяването, която да предоставя реални доклади за качеството на грижите и клиничните резултати при тези пациенти. Според него трябва да се създаде \"клиника на бъдещето\", където може да се получи цялостно обслужване на едно гише - от скрининг до лечение на усложнения. Според него решението на тези проблеми е в обединяването на усилията на всички - пациенти, лекари, бизнес, институции, и приемане на национален план за действие. Той е дал пример със създаването на  в края на миналата година в ЕС. Председателят на здравната комисия д-р Даниела Дариткова е изразила надежда, че обединените усилия ще доведат до успех в битката с това социално значимо заболяване. Участниците във форума са се обединили около заключението, че в последните години България е постигнала добри резултати в тази област и са подчертали необходимостта от целенасочена национална политика за превенция, ранна диагностика и контрол на заболяването.", "date": "2019.11.06", "title": "Болните от диабет в България са 442 000"}
{"url": "https://www.24chasa.bg/novini/article/7831305", "text": "Китайски експерти ще участват в реновацията на \"Нотр Дам\" в Париж, предаде Франс прес като цитирира китайски медии. Това стана ясно след подписването на споразумение от правителствата на двете страни по време на визитата на френския президент Еманюел Макрон в Китай. На 15 април пожар опустоши катедралата, която е сред най-посещаваните в Европа. Кулата-стрела рухна, а част от покрива изгоря, информира БТА. \"Китай и Франция ще посочат през 2020 г. условията и китайските експерти за това сътрудничество\", съобщи Синхуа. \"Китайски експерти ще бъдат изпратени възможно най-бързо, за да участват заедно с френските екипи в реновацията на място.\" Не се уточнява какъв ще е приносът на китайските експерти за реновацията на катедралата.", "date": "2019.11.06", "title": "Китайски експерти ще участват в реновацията на \"Нотр Дам\""}
{"url": "https://www.24chasa.bg/novini/article/7842538", "text": "Първите публични изслушвания в американския Конгрес на свидетели по разследването за импийчмънт на президента Тръмп ще започнат следващата седмица. Първите изслушани ще са дипломати, съобщиха днес демократите, които подозират президента в злоупотреба с власт по т.нар. украински случай, предаде Франс прес. С тези изслушвания, които ще се предават по телевизията, разследването за повдигане на обвинения (\"импийчмънт\") срещу Доналд Тръмп в Конгреса навлиза в нова фаза. Първи на 13 ноември ще бъдат изслушани американският шарже д'афер в Киев Уилям Тейлър и Джордж Кент - висш служител в Държавния департамент, специалист по Украйна, съобщава БТА. На 15 ноември пред парламентаристите ще се яви бившата посланичка на САЩ в Киев Мари Йованович, която Тръмп критикувал в телефонния си разговор с украинския си колега Володимир Зеленски.", "date": "2019.11.06", "title": "Първите публични изслушвания в Конгреса срещу Тръмп - на 13 ноември"}
{"url": "https://www.24chasa.bg/novini/article/7850099", "text": "Маскирани откраднаха оборота от столичен магазин за техника, съобщи  Обирът се случва в нощта на 1 ноември и се развива за 30 секунди. Крадците нахлуват, откриват касата с парите и взимат близо 5000 лв. Собственикът на магазина Стамен Атанасов обясни, че крайната цел на крадците е била касата. „За техен късмет бяхме забравили вътре въпросната сума. На практика всеки един посетител в магазина може да види къде оставяме парите”, допълни още той. Атанасов няма подозрения кои са извършителите. Според него охранителните камери не са притеснили обирджиите, защото не се налага за първи път да крадат. Той смята, че знаят за колко време идва СОТ, имат качулки, маски, ръкавици и действат бързо. Продължава разследването на полицията и издирването на крадците.", "date": "2019.11.06", "title": "Маскирани задигнаха 5000 лв. от магазин за техника в София за 30 секунди"}
{"url": "https://www.24chasa.bg/novini/article/7749913", "text": "20-годишен младеж е задържан за 24 часа за блудство с 13-годишно момиче. Сигналът за непристойните действия на момчето е подаден от майката на малолетната, която живее в ромския квартал в Дупница “Пич махала”. 20-годишният Алберто М. и момичето се срещали често. За пореден път в понеделник вечерта той я взел от махалата с личния си автомобил и я закарал до стадиона, който е в близост до “Пич махала”. По време на любовни ласки момичето е дефлорирано, но без полов акт, съобщават от Спешен център-Дупница за struma.bg. Като се прибрала вкъщи, тя съобщила на майка си какво се е случило и жената подала сигнал на тел 112. Алберто М. е задържан в дома си в кв. “Ценеви”. След като дал показания пред дознател е освободен. Повдигнато му е обвинение за блудство. Пред разследващия полицай Алберто заявил, че е лудо влюбен в момичето, но майка й не била съгласна да се оженят и той направил това, за да принуди майката да се съгласи да създадат семейство. Близки роднини на обвинения в блудство Алберто съобщиха: „Алберто много обича момичето. Не може да диша без нея. Говорихме му да не прави глупости, но той не ни послуша”.", "date": "2019.11.06", "title": "Лудо влюбен младеж блудства с 13-годишна в Пич махала"}
{"url": "https://www.24chasa.bg/novini/article/7749923", "text": "Турция няма проблеми с кюрдите в Сирия и единствената й цел е свързана с ПКК терористична групировка там, заяви президентът на Иракски Кюрдистан Нечирван Барзани, цитиран от в. \"Дейли сабах\". Барзани говори на панел на Центъра за близкоизточни изследвания в Ербил, Северен Ирак. Президентът на Иракски Кюрдистан посочи, че е съгласен с възгледа на Анкара, че сирийската кюрдска милиция Сили за защита на народа /СЗН/ представлява заплаха и за местните кюрди, които живеят в Сирия. По думите му СЗН се опитва да се легитимизира, като използва сирийските кюрди, информира БТА. Турция предприе на 9 октомври военна операция в Североизточна Сирия срещу Силите за защита на народа, разглеждани от Анкара като терористична организация и сирийско разклонение на нелегалната Кюрдска работническа партия /ПКК/.", "date": "2019.11.06", "title": "Иракски Кюрдистан: Турция няма проблем с кюрдите в Сирия"}
{"url": "https://www.24chasa.bg/novini/article/7749934", "text": "Избирателната активност към 20.00 часа на втория тур на местните избори, е била 42,10 процента, съобщи пред журналисти днес Александър Андреев, член и говорител на Централната избирателна комисия. Избирателната активност е изчислена на базата гласували 1 674 147 избиратели, уточни той. Говорим за избиратели, а не за гласове, уточни той. Най-високата избирателна активност е отчетена в Белене 83,03 на сто - и община Георги Дамяново - 83.33 на сто. Най-ниската активност е била в Пловдив - 28.91 на сто и във Варна - 28.97 процента. Общият брой на жалбите и сигналите извън тези, получени в двата изборни дни - 27 октомври и 3 ноември, са били 348. Това са жалбите и сигналите от насрочването на изборите до днес, каза Андреев, цитиран БТА. От тях 78 са срещу решения на общинските избирателни комисии /ОИК/, 137 срещу решения за регистрация на партии, коалиции и независими кандидати, 18 за повторно преброяване и които са отнесени до ОИК и до административните съдилища 98 за предизборната кампания. На 3 ноември в ЦИК са подадени общо 129 жалби и сигнали. От тях 62 във връзка с нарушения на организацията на изборния ден; 16 са жалбите и сигналите за нарушения на избирателните права - най-вече заради липсата на уседналост; 44 сигнали за предизборна агитация като 20 от тях са за публикуване на резултатите от социологическите проучвания - по тях ЦИК е установила нарушения на девет медии. Има и 7 жалби и сигнали за купуване на гласове - по тях ЦИК и ОИК нямат компетентност и те са препратени на прокуратурата и на МВР, каза Андреев. С преференции в изборите за общински съветници на първия тур са гласували 1 363 183 души или 44 на сто от общо гласувалите. Най-много преференции има в протоколите за общинските съветници в Симитли - 92 процента и Челопеч - 86 процента. Най-малко преференции има в протоколите на Черноочене - 3 процента, Якоруда - 4 процента и Хитрино - 8 процента. В София град с преференции са гласували 21 процента от избирателите, в Пловдив - 36 процента и във Варна - 45 процента.В големите градове с преференции са гласували между 40 и 50 процента от хората. В 16 от листите има пренареждане на основата на преференции, но нито една от тях не е за голям град, каза Андреев. Повторното въвеждане на данните от Шумен не открива такива грешки, които да променят решенията на ОИК, каза Андреев. Този въпрос може да бъде поставен пред административния съд и да се установи законосъобразността на избора на кмет на Шумен, каза още Андреев. ЦИК вече е разгледала казуса с кмета на Несебър, който е задържан и се е произнесла, че не може да се меси в тълкуването и прилагането на Закона за местното самоуправление и местната администрация, каза Александър Андреев. Показаните по една телевизия днес протоколи от един от кандидатите в София / Мая Манолова по бТВ/ могат да бъдат използване при обжалване на резултатите пред административен съд, каза още говорителят на ЦИК. Централната избирателна комисия не може да се произнесе по случая, защото ОИК отчита резултатите и го обявява с решение. Това решение подлежи на съдебен контрол според Изборния кодекс, каза Андреев.", "date": "2019.11.06", "title": "ЦИК: 44% от гласувалите на местния вот са използвали преференция"}
{"url": "https://www.24chasa.bg/novini/article/7749941", "text": "Анализ на НПО на 100-те най-фалшиви новинарски статии, касаещи политиката в САЩ, залели фейсбук през 10-те месеца и приключващи на 31 октомври, показва, че политически насочените фалшиви новини получават повече от 158 милиона гледания. Този брой гледания е достатъчен, за да достигне всеки един избирател в САЩ поне веднъж, ако се разпредели равномерно сред електората, според Avaaz, чиито области на активизъм включват човешките права и климатичните промени. „Тези констатации могат да се разглеждат като „върхът на айсберга“ от дезинформация преди изборите през 2020 г. в САЩ“, казва мрежата в доклада. Avaaz разглежда само истории, които са проверени и развенчани от реномирани организации за проверка на фактите. НПО призова за допълнителен анализ на разпространението на дезинформация във Facebook, YouTube, Twitter, Instagram и WhatsApp, за да разкрие „това, което се намира под повърхността на тази приливна вълна преди изборите в САЩ 2020“. Avaaz призова Facebook и всички други платформи за социални медии да приложат процес „Поправете информацията“, при който проверяващите фактите независими органи уверяват, че потребителите, изложени на невярна информация, са уведомени и предлагат корекции. „Изборите през 2020 г. са изложени на риск“, каза директорът на кампанията Avaaz Фади Куран. „Най-ефективното решение на тази заплаха, която не подкопава свободната ни реч, е да уведомяваме потребителите, когато са били подложени на разпространени лъжи и да работим с независими проверки на факти за коригиране на информацията.“ Демократите и либералите са два пъти по-изложени от републиканците или консерваторите като обект на фалшиви новинарски съобщения, според открития на Avaaz. Фейсбук инвестира сериозно, за да попречи на платформата си да се използва за лъжливо манипулиране на избори или разпространение на невярна информация, след като социалната мрежа беше използвана за ядка на раздор сред американските избиратели през 2016 г. Facebook заяви, че в момента има 40 екипа, които се фокусират върху изборите, за да увеличат прозрачността, да намалят дезинформацията и вредното съдържание, както и да премахнат неточна информация за гласуване или каквото и да е съдържание, което нарушава стандартите на общността, като например реч на омраза. Фейсбук е под силен натиск, за да подобри начина, по който се открива дезинформация, както и за проверка на политическите реклами. В глобална инициатива, която трябва да започне в средата на ноември, социалната мрежа ще инвестира в система, която ще открива, когато информацията идва от контролирани от държавата медии. “Нашето разследване показва, че мерките на фейсбук до голяма степен не са успели да намалят разпространението на дезинформация в платформата”, каза Avaaz. “Без незабавни и решителни действия очакваме изборите през 2020 г. в САЩ отново да бъдат силно засегнати от дезинформация.” ", "date": "2019.11.06", "title": "\"Цунами\" от фалшиви политически новини залива фейсбук"}
{"url": "https://www.24chasa.bg/novini/article/7749947", "text": "\"Луфтханза\" (Lufthansa) заяви в сряда, че отменя 1300 полета поради предстоящата двудневна стачка на германските пилотни екипажи, което се очаква да доведе до пътнически хаос сред пасажерите на фона на ескалиращите разногласия с управлението на компанията по отношение на заплащането и на условията на труд, предаде АФП. От въздухоплавателната компания обявиха, че пилотите и стюардесите ще прекратят работа в 23:00 ч. по Гринуич в сряда за период от 48 часа до 23:00 ч. в петък. \"В резултат на стачката около 180 000 пътници ще бъдат засегнати от анулирането на 1300 полети\", посочват от \"Луфтханза\". Авиокомпанията загуби в последната минута съдебната битка за спиране на стачката, след като Франкфуртският съд по трудови спорове реши, че стачката е законна, съобщава  Според профсъюзът на самолетните екипажи спирането на полетите ще засегне всички пътувания на самолети на \"Луфтханза\" в Германия през този 48-часов срок. Най-голямата германска авиокомпания заяви, че \"съжалява за неудобството за пътниците\". Превозвачът изготвя алтернативен полетен график, където това е възможно, добавяйки, че засегнатите пътници могат да презаверят планираните си пътувания безплатно или да заменят техните вътрешни полети с билети за влакове. Съобщава се, че за четвъртък са анулирани 700 полети, а за петък - около 600 полета.", "date": "2019.11.06", "title": "\"Луфтханза\" отмени 1300 полета заради предстоящата двудневна стачка"}
{"url": "https://www.24chasa.bg/novini/article/7749994", "text": "Българският бизнес е с оптимистични очаквания за 2020 г. на фона на предпазливите прогнози за глобалната икономика. Това показват резултатите от проучване на Търговско-промишлената палата, проведено през септември. Анкетата е част от мащабно европейско изследване на бизнес климата в Европа, сред повече от 53 000 компании в 28 европейски държави.  Повлияни от позитивните сигнали на американската икономика, представители на бизнеса в България очакват подобряване на бизнессредата през следващата година. Близо 63% от анкетираните представители на компаниите в страната са оптимисти за очакванията за условията за правене на бизнес. Ръстът на позитивните нагласи е с 10% по-висок в сравнение с миналата година. Расте и делът на оптимистичните очаквания в областта на инвестициите и заетостта за разлика от Европа, където преценките са много по-въздържани. Обяснението според председателя на Палатата Цветан Симеонов: \"В търсенето на международните пазари - за българския бизнес не е толкова затруднено, колкото за чуждестрания. Вътрешното търсене също е по-малко заплашително, отколкото е било миналата година, тоест българските фирми се чувстват добре на вътрешния пазар\", цитиран от  „2019 г. беше добра за макроикономическите показатели на България, но не беше добра за прогрес в направленията, които се очакват от бизнеса, за да бъдат подобрени позициите на страната. Това са липсата на електронно правителство, липсата въобще на сериозни стъпки за неговото реализиране, свързаната с това корупция и застой във върховенството за закона“, подчерта Цветан Симеонов. По думите му българският бизнес е оптимистично настроен за средата през 2020 г.: Според Цветан Симеонов не е редно да се увеличават с 10% заплатите на всички в публичния сектор, а това трябва да става след проверка на качеството на работа. Това е ясен сигнал, че въобще няма намерение да се въвежда електронно правителство, предположи той. Другият негативен ефект според него е, че това ще продължи да изтегля работна сила от частния сектор: „Не във всички сектори могат да си позволят 10% увеличение. Средно и четирите членки на Асоциацията на българските работодатели оценяват, че е възможно през следващата година двуцифрено, близо до 10-те процента, увеличение на заплатите в частния сектор, но това става под натиск“. Симеонов подчерта още, че няма добро движение в процедурите по внос на работници. Според него много мудно вървят нещата в тази посока. БТПП ще иска ускоряване на тази процедура и ще даде своите препоръки за това.", "date": "2019.11.06", "title": "БТПП: Бизнесът е оптимистично настроен за 2020-а"}
{"url": "https://www.24chasa.bg/novini/article/7749963", "text": "Президентът Румен Радев ще се срещне утре на \"Дондуков\" 2 с министъра на външните работи на Люксембург Жан Аселборн, съобщиха от прессекретариата на държавния глава. По-късно президентът Радев ще приеме заместник министър-председателя и министър на отбраната на Република Северна Македония Радмила Шекеринска. Държавният глава ще се срещне утре и с делегация на Венецианската комисия, която е на посещение у нас.", "date": "2019.11.06", "title": "Радев ще приеме военния министър на Северна Македония Шекеринска"}
{"url": "https://www.24chasa.bg/novini/article/7749969", "text": "Не искаме пари, нито да обвиняваме мама и татко, заявиха в съда две от внучките на убития през февруари м.г. в столичния кв. \"Люлин\" пенсионер Стефан Янев. След отказа им да участват в делото като граждански ищци и частни обвинители съдът освободи от залата двама адвокати, назначени като особени представители по делото. Децата - на 15 и 19 г., са дъщери на Свилен и Мария Велеви, подсъдими за смъртта на 87-годишния мъж, бивш военен. Той изчезна на 11 февруари 2018 г., а дни по-късно трупът му бе намерен на етажна площадка в блока, в който живее. Впоследствие се разбра, че малко преди трагедията Янев се оплакал в предаването \"Съдебен спор\", че дъщеря му и зет му го тормозят и не пускат децата си на училище. По делото имало данни, че родителите държат момичетата вкъщи, за да \"не им навредят другите деца\". Мария обаче отричала. Свилен днес бе докаран с белезници в Софийския градски съд от централния затвор, а Мария - от клиниката към затвора в Ловеч. Тя постоянно плачеше и гледаше към децата си. Според съдебно-психиатрична и психологична експертиза, назначена на 25 септември т.г. и приета на днешното заседание, Мария има психично заболяване, което експертите определят като смесено личностно разстройство. Според тях обаче задържаната е вменяема и може да носи отговорност за действията си. Делото ще започне по същество с разпити на свидетели през декември, ако дотогава прокуратурата коригира обвинителния акт. Според съда в него има фактически грешки, които водят до разминавания между съдържанието на акта и цифровото изписване на текстовете от Наказателния кодекс, по които се води делото. Адвокат Стойко Бърборски поиска Мария Велева да бъда пусната с по-лека мярка за неотклонение. \"Нямам намерение да се укривам, не съм извършила това, което е описано в обвинителния акт\", проплака Мария. Съдът отказа да я изведе от килията с мотива, че има опасност на свобода жената да извърши друго престъпление. Мария постоянно питаше дали децата й, които са под закрила на държавата, се хранят редовно. Придружител на дъщерите й я успокои, че всичко е наред.", "date": "2019.11.06", "title": "Внучки на убит в \"Люлин\": Не искаме\nпари от обвинените мама и тате"}
{"url": "https://www.24chasa.bg/novini/article/7750034", "text": "Британската кралица Елизабет II подписа съгласие за предсрочни парламентарни избори, съобщава БГНЕС. Депутатите решиха да разпуснат парламента, като официално го обявиха в полунощ. И правителството, и опозицията настояха за нови избори, за да избегнат безизходицата по предстоящия процес на развод с Европейския съюз. Кабинетът многократно призова за предсрочно гласуване, тъй като парламентът не успя да приеме споразумението, договорено от премиера Джонсън. Опозиционната Лейбъристка партия обаче поиска друго удължаване и отказа да подкрепи непосредствени избори, преди това да бъде направено. След поредица от разговори Лондон поиска ново забавяне, отлагайки срока за Brexit до януари 2020 г. През следващите 25 дни депутатите ще проведат кампания за преизбиране, за да останат в парламента. Според последните проучвания, управляващата Консервативна партия може да спечели около 38% от гласовете, докато кандидатите лейбъристи се очаква да заемат второ място с 31%. Либералдемократите са на трето място с 15%, докато партия Brexit остава с 10%.", "date": "2019.11.06", "title": "Елизабет II подписа съгласие за предсрочни избори"}
{"url": "https://www.24chasa.bg/novini/article/7750049", "text": "\"БМВ комби\" падна в двор на къща в кърджалийския квартал \"Веселчане\" преди минути. Трима пострадаха, а инцидентът е станал на прав участък. Най-вероятната причина е несъобразена скорост. Лъскавото возило се движило по улица \"8 март\", когато водачът е загубил управление, напуснал пътното платно, блъснал се в дърво, което съборил, след което се приземил в двора на къща. Двама от пострадалите са били откарани след инцидента в кърджалийската болница от минаващ в района автомобил. Третият пострадал е бил качен в линейка, пристигнала след подадения сигнал на телефон 112. Все още не е ясно какво е състоянието на пострадалите. В района на \"Веселчане\" движението е затруднено, защото участъкът на катастрофата е отцепен. Автомобилите се пренасочват по околните улички, които обаче са тесни и преминаването по тях става трудно.", "date": "2019.11.06", "title": "Кола падна в двор в кърджалийски квартал, трима пострадаха"}
{"url": "https://www.24chasa.bg/novini/article/7750064", "text": "Русия ще продължи да увеличава потенциала си в сферата на отбраната, но е готова да направи всичко, за да стимулира процес на разоръжаване. Това заяви днес руският президент Владимир Путин на среща с висши офицери и прокурори, които получиха нови назначения и звания, съобщиха медиите в Москва. „Нашата армия и флот са доказали високата си готовност и ние възнамеряваме да засилваме отбранителния си потенциал, да сложим на бойно дежурство системи с свръхзвуково, лазерно и други съвременно въоръжение, което другите страни все още нямат“, каза Путин, цитиран от  И отбеляза, че за Русия това не е повод да заплашва някого. Той подчерта, че Москва е готова да направи всичко по силите си, за да развива процес на разоръжаване, а задачатана най-новите оръжейни системи е „изключително да гарантират безопасността на Русия на фона на растящите пред нея заплахи“.", "date": "2019.11.06", "title": "Путин: Русия има уникални оръжия, но няма да заплашва никого с тях"}
{"url": "https://www.24chasa.bg/novini/article/7750063", "text": "Държавата планира да разшири услугите на „Български пощи“ в малките населени места. Целта е да се привличат повече приходи. Това заяви по време на изслушване пред депутати транспортният министър Росен Желязков. Състоянието на „Български пощи“ не е добро от доста време. След либерализацията на пазара, компанията не е конкурентоспособна на частните оператори. От две години обаче се наблюдава тенденция за стабилизиране. В тази връзка очаква се в края на годината дефицитът в бюджета на компанията да е около 2 млн. лева, съобщи министърът, цитиран от  . Най-големи са разходите за персонал. Сумата ще набъбне още през следващата година след увеличението на минималната работна заплата. Желязков съобщи, че с мениджмънта на пощите се разработват и други услуги, които ще залегнат в портфолиото на компанията. „Така, че вместо да се свиваме, трябва да се увеличаваме приходите“, отговори Желязков и по този начин отговори на депутатите дали се планира закриване на малки пощенски клонове. През втората половина на януари догодина “Български пощи” влизат в разпространението на вестници и други печатни издания, стана ясно в началото на този месец. Пресата ще бъде разпространявана по 18 национални маршрута, 115 регионални и 110 нощни. Това са 3500 доставки на 400 пакета на ден Наред с политиката за пощите министърът информира депутатите, че за следващата година в централния бюджет са предвидени 70 млн. лева за вътрешноградски и селски превози – друга важна услуга за малките селища и труднодостъпни райони. Сумата се увеличава спрямо тазгодишния бюджет.", "date": "2019.11.06", "title": "Държавата разширява услугите на „Български пощи“ в малките населени места"}
{"url": "https://www.24chasa.bg/novini/article/7749626", "text": "11 дни след смъртта на 9-годишния Стефан от Кардам институциите все още не могат да установят от какво точно е починал. Хипотезите са различни - от хранително отравяне през самоубийство до инфекция или тежки метали. Нито една от тях обаче не се оказа вярна, тъй като прокуратурата ги отхвърли. По-странното в случая е, че магистратите все още не дават конкретна информация по въпроса. Според районния прокурор на Генерал Тошево Йорданка Чанева при аутопсията на детето не са установени видими причини или увреждания на вътрешните органи, довели до смъртта. За \"168 часа\" тя заяви, че на този етап са предоставени резултати от изследванията на храните от Агенцията по безопасност на храните. \"От тях става ясно, че - аргументира се Чанева. - До предоставяне на заключенията по назначените експертизи не може да се твърди, че е ясна причината за смъртта на детето, нито че има връзка между случаите с пострадалите деца в семейството. Очакват се резултати в най-скоро време. Както беше съобщено и по-рано, напълно е отхвърлена първоначалната работна версия на разследването за склоняване към самоубийство.\" В хода на следствието са извършени два огледа на дома на семейството с 6-те деца и са иззети храни и напитки, които малчуганите последно са консумирали. Стана ясно, че не са намерени лекарства, опаковки или някакви отровни вещества. Запечатан за проверка бе и магазинът, от който са пазарували бабата и дядото. При него вероятно не е открито нищо нередно, тъй като обектът отново отвори врати. Столът в училището, в което учат пострадалите, също е изследван от Областната дирекция по безопасност на храните в Добрич. За \"168 часа\" от БАБХ заявиха, че са извършени всички проверки, а резултатите са изпратени до прокуратурата в Генерал Тошево. \"При наличие на смъртен случай всички данни отиват при магистратите и ние нямаме право да коментираме взетите проби\", допълниха оттам. Детски лекари също отхвърлят хранителното натравяне като причина за смъртта. Те на базата на вирус или бактерия. Според тях той не протича по такъв начин, а е придружен с повишена температура. На детето обаче не са му направени изследвания, за да се докаже подобно състояние. Пред \"168 часа\" специалист отхвърли и версията за тежките метали. \"Няма как да е глътнало живак например и това да е довело до смъртта - обяснява запознат със случая лекар, решил да запази анонимност. - Този метал действа бавно и минава време, докато настъпи фатален край. Затова Тази теза напълно подкрепя и думите на семейството, според които Стефан не е приемал нищо токсично. \"Токсикологичният анализ на внука ми не показа нищо - споделя пред \"168 часа\" баба му Стоянка. - Чакаме другите изследвания да дойдат от София. От прокуратурата се опитаха да ни обвиняват, че сме си отровили детето. Как е възможно, при положение че аз го отглеждах, откакто бе навършил годинка. Бяха задържали съпруга ми в полицията, но го пуснаха. Казвали му, че е убиец, и много са го тормозели. Не знам откъде ни сполетя тази беля. Ако беше от храната, както казваха, всичките трябваше да сме в това състояние, а не само три от децата.\" Както стана ясно от майката на 6-те малчугани Росица Маринова, ден преди да почине Стефан (26 октомври), те са обядвали боб, хапнали по една вафла и пили по чаша безалкохолно \"Ябълка\". Вечеряли пържен салам с млечна салата и пак яли вафла и пили газираната напитка. \"През целия ден в събота Стефчо беше весел и си играеше с батко си - допълва бабата Стоянка. - В петък беше на училище и също бе с приповдигнато настроение. Закачаше ме постоянно и ми повтаряше, че ме обича. Обясняваше, че иска да стане полицай. Питах брат му дали нещо се е оплаквал от болки, но той каза, че не е.\" На 26 октомври през нощта обаче в 0,45 часа дядото на децата се буди и вижда, че Стефан и две от сестрите му повръщат. Помислил, че е някакъв вирус, и решил да изчака до сутринта, за да види дали състоянието им ще се подобри. На следващия ден обаче децата били със същото неразположение и дядото повикал Спешна помощ. Съпругата и дъщеря му били в комисията за избор на кмет на селото и той трябвало да се справя сам с критичната ситуация. тъй като симптомите показвали хранително неразположение, дал наставления и си тръгнал. Вместо препаратът да подобри състоянието на пациентите обаче, те се влошили още повече, като най-зле изглеждал 9-годишният Стефан. \"Тогава малкият казал на съпруга ми: \"Дядо, изведи ме навън, за да видя дали баба си идва, защото ще умра\" - разказва през сълзи Стоянка. - Чакал ме е да се прибера. Аз малко след това се върнах у дома. Когато видях Стефчо, той лежеше, завит с одеяло. Беше облечен с червена блузка с къс ръкав и ми каза, че му е топло. Посъветвах го да си отвие крачетата. След това погледна към стената, обърна се към мен, даде си ръчичките в моите и почина.\" Семейството не може да си обясни причината за кончината на детето, но бабата се съмнява в дежурния лекар. \"Сега си мисля дали Стефчо не е вдигнал висока температура, да е направил вътрешна инфекция и - обяснява Стоянка. - Въпреки че той не боледуваше често. Последно леко настина в началото на годината през март. Говорих с доктори, които смятат, че това лекарство, което му е бито, е силно и може да убие дори голям човек. Може да е грях да мисля, че е лекарска грешка, но не знам каква друга е причината.\" Според детския анестезиолог реаниматор д-р Благомир Здравков от \"Пирогов\" инжекцията, поставена на Стефан, е препарат, който има нежелани лекарствени реакции върху нервната сиситема, но само когато е в токсични дози. \"А тук би трябвало инжекцията да е съобразена с килограмите на детето и е малко вероятно тя да е довела до смъртта\", сподели пред Би Ти Ви той. В каквато и доза да е било лекарството обаче, то не е помогнало на Стефан. След като той издъхва, ужасът не спира. Семейството отново позвънява на Бърза помощ, защото 11-годишната му сестра също била в тежко състояние. \"Когато видях лекаря, който им постави инжекции, започнах да му се карам - спомня си Стоянка. - Защо не ги е отвел в болницата след като и трите са повръщали. Той ми каза, че от 40 г. е лекар и това е първата му грешка. Досега не бил имал такъв случай и затова така преценил. От едно повръщане не се умирало, но ето че се.\" Въпреки свадата момичето в най-тежко състояние е транспортирано и прието по спешност в Многопрофилната болница за активно лечение в Добрич. Установено е, че имала учестена сърдечна дейност и хипотония (ниско кръвно налягане - бел. ред.). След това е преместена в УМБАЛ \"Св. Марина\" във Варна, където малко по-късно приемат и една от сестрите й, на 7 години. И двете били със симптоми на повръщане, коремна болка и неразположение. Доскоро лекарите в болницата се бореха за живота на 11-годишното момиче, но вече е вън от опасност и се възстановява. На 1 ноември то бе изведено от реанимация. \"И при двете момичета, настанени в болницата във Варна, всичко е наред - обяснява бабата. - В понеделник на 7-годишната, която беше по-добре, й махнаха абоката, а на тази, която беше с опасност за живота, едното лекарство са й го спрели. Все още има маркучи по себе си, но е добре. Водим видеоразговори с тях по месинджър и ги виждам всеки ден. Възстановяват се, но ще останат за наблюдение до следващата седмица. И другите 3 деца - на 4 г., на 6 г. и баткото, на 13 г., са в добро състояние, въпреки че на погребението на Стефан с разпореждане от прокуратурата ги взеха и ги откараха в болницата в Добрич. Изписахме ги на 4 ноември.\" От вторник по-малките тръгнали на детска градина, а най-голямото дете решило да види сестрите си във Варна. Междувременно хората от Кардам започнаха да даряват мебели, дрехи и всичко, което е необходимо на многодетното семейство. \"Те живеят бедно, но майката, бабата и дядото се грижат за децата - сподели пред \"168 часа\" кметът на Кардам Георги Николов. - Малките винаги са чистички, изпрани и нахранени. Ходят редовно на училище и детска градина. Говорих със служителите в магазина, откъдето те пазаруват, и ми казаха, че винаги са вземали количества храна, тоест децата не са държани гладни. Не са ги оставяли на един хляб, а са им купували кашкавал, салам и други продукти. Домът им наистина не изглежда добре, но тук е така всяка втора къща. Беднотия, това е България. Нямат пари да си позволят някакъв ремонт, но поне дограмата им е сменена. Хората им помагат с каквото могат. За жалост, с 6 деца у нас бедстваш. Чудиш се как да ги отгледаш, изхраниш, изучиш.\" Положението на семейството става наистина трудно, когато миналата година задържат бащата на 6-те деца за убийство след побой, а малко по-късно го обвиняват и в изнасилване. Лепват му първо 4, а след това още 8 години затвор. - казва Стоянка. - Вижте, може да сме бедни, но тези деца са ни дар от Бога. Родени са през 2 години. Това е щастие. Много се засегнах, когато видях, че са написали, че внучетата ми са бъркали в контейнери. Може аз и съпругът ми да не ядем, но те ще бъдат нахранени. Научила съм ги, че като нямаме възможност, постни манджи ще ядем, но гладни няма да останем. Затова заявявам, че моите деца не бъркат в кофите за боклук. Каквото изкарам го давам на тях, за да не крадат. Стефчо например обичаше тетрадки и му купувах, когато мога. Обичаше и кебапчета. По 3-4 торби вземах от магазина, за да ги нахраня. Никога не съм ги оставяла мръсни да ходят на училище. Всичко им пера. Нямаме условия за бяня и ги къпех в корито. Хората ми се смееха, но важното е, че децата ходят чисти на училище и детска градина. Защо ни сполетя тази беля, не знам. Дадоха ми еднократна помощ от 375 лв., но аз продължавам да работя, за да не ни ги вземат от социалните.\" Въпреки цялата помощ от хората и от държавата семейството иска да разбере какво точно е убило 9-годишния Стефан и очаква констатациите на прокуратурата в Генерал Тошево.", "date": "2019.11.06", "title": "\"168 часа\": Последните думи на починалото дете от Кардам: Дядо, изведи ме навън да видя баба, защото ще умра"}
{"url": "https://www.24chasa.bg/novini/article/7750029", "text": "Заподозрян за жестоко убийство, извършено в Бургас преди броени дни, най-вероятно е успял да напусне страната, довериха източници на \"24 часа\". Ставало дума за руснак, който полицията е обявила за общодържавно издирване, но е възможно до дни да бъде издадена и европейска заповед за арест. Беглецът е заподозрян в   Случаят е докладван на прокуратурата, където е образувано досъдебно производство за убийство срещу неизвестен извършител, назначени са няколко важни експертизи, казаха разследващи. Тялото на убития бе открито от група затворници, които работели като озеленители в рибарското селище и от тяхна надзорничка. По трупа имало видими следи от насилие. По-късно стана ясно, че убитият е 30-годишен строителен работник без постоянен адрес. Той е бил пребит до смърт в апартамент в Бургас, след което транспортиран и изхвърлен край Рибарското селище, което се намира на петнайсетина километра от града. Основната версия за тежкото престъпление е пиянски запой между извършителя и жертвата, прераснал в лют скандал.", "date": "2019.11.06", "title": "Заподозрян за жестоко убийство в Бургас избягал зад граница?"}
{"url": "https://www.24chasa.bg/novini/article/7750059", "text": "Два пъти седмично в продължение на 1 г. ще се среща с пробационен служител 22-годишен младеж, който подлуди туристи и жители на Банско, като им увреди автомобилите. Сред пострадалите собственици бяха както българи, така и чужденци, дошли на почивка в Банско. Наказанието на Иван П. бе наложено от районния съд в Разлог, като делото бе гледано по реда на съкратеното съдебно следствие и младежът изцло призна вината си. В периода от 25 декември 2016 г. до 31 януари 2017 г. той увредил 26 автомобила, паркирани пред хотели и къщи за гости в зимния ни курорт в разгара на сезона. Вандалствал нощем, като първо за няколко дни счупил с удар с крак страничните огледала на обратно виждане на 4 леки коли. След това се въоръжил с нож с острие около 15 см и започнал да срязва гумите на автомобилите. На някои от тях нарязвал само по една гума, на други - всичките четири. Обща стойност на увредените гуми е 3841,33 лв. Съдът му наложи малко наказание заради смекчаващи обстоятелства. Имал чисто съдебно минало, бил млад, заплатил в голямата си част причинени имуществени щети продължавал да плаща на пострадалите собственици на автомобили.", "date": "2019.11.06", "title": "Пробация за младеж, срязал гумите на 24 коли и счупил огледалата на още 4 в Банско"}
{"url": "https://www.24chasa.bg/novini/article/7750099", "text": "Френският президент Еманюел Макрон заяви днес, че е изтъкнал пред китайския си колега Си Цзинпин необходимостта от диалог в Хонконг след пет месеца на протести в бившата британска колония, предаде Франс прес. Няколко пъти повдигнах въпроса в разговорите си с президента Си Цзинпин, каза Макрон на пресконференция в края на посещението си в Китай във връзка със ситуацията във Хонконг. \"По всички теми разговаряхме изключително свободно\", увери той. Преди посещението на Макрон Пекин предупреди, че Хонконг е вътрешнополитически въпрос и няма да бъде предмет на дипломатическите дискусии с Франция. Френското президентство обаче съобщи, че Макрон ще засегне всички теми \"без табута\", включително Хонконг и правата на човека в Китай, по-специално в района Синцзян с преобладаващо мюсюлманско население. \"Първото, което искам да направя, е да изразя подкрепа за всички наши сънародници, които живеят в Хонконг, и които преживяват лично събитията там. Поради това най-напред засегнах именно тази тема в разговорите с китайския ми колега. Изразих нашите тревоги, които споделя и Европа. Многократно сме призовавали за диалог, сдържаност, деескалация\", припомни Макрон. Френският президент определи като сериозни  . За първи път Иран решава съвсем очевидно и недвусмислено да излезе от ядреното споразумение (от 2015 г.), което е съществена промяна спрямо досегашната му позиция, заяви Макрон на пресконференцията в Пекин. Предстоящите седмици за нас ще бъдат посветени на засилен натиск от всички Иран да се върне в рамките на споразумението, което трябва да бъде придружено също с облекчаване на някои санкции, допълни френският президент.", "date": "2019.11.06", "title": "Еманюел Макрон призова за диалог между Пекин и Хонконг"}
{"url": "https://www.24chasa.bg/novini/article/7749488", "text": "Престъпен убиец, душевноболен, дребен буржоа - такъв, без мистичен воал и далеч от съветските клишета, е представен Ленин по екраните в Русия близо 30 години след разпадането на Съветския съюз. Документалният сериал \"Ленин\", който ще бъде показан скоро по Първи канал на националната телевизия, цели \"да сложи край на мита за Владимир Улянов\" - истинското име на основателя на СССР, казва авторът на сценария Игор Липин, предава БТА. За да бъдат заснети 18-те епизода, десетина офицери, ръководени от бившия завеждащ архивите на Федералната служба за сигурност (ФСС, някогашният КГБ) - генерал Василий Христофоров, четири години ровят в документите на тайните служби. \"Оказва се, че легендата за добрия Ленин, изправен срещу лошия Сталин, е лъжа, защото именно Ленин започва червения терор\", разказва пред АФП Игор Липин няколко дни преди в четвъртък да се навършат 102 години от болшевишката революция. В документалния филм е включено и писмо от август 1918 г., в което Ленин призовава да бъдат убити два милиона селяни, обявени за богаташи - т.нар. кулаци, подложени впоследствие на страшни репресии. Месец по-късно той дава указание да се \"изолират\" в концлагери хора от враждебните класи. Други документи доказват според авторите на сериала, че Ленин е страдал от психически разстройства и че майка му е писала до полицията през април 1898 г., споменавайки \"обезпокоителното психично състояние\" на младия революционер и \"душевното заболяване в семейството\". Категоричният тон на документалния филм е в разрез с култа към личността, насаждан 70 години в СССР. Песни, филми, стихотворения, портрети, цитати, заучавани наизуст, и лозунги, окачени на обществени места - Ленин бе навсякъде. Дотам, че известен виц от съветско време гласеше: пускат по магазините тройно легло, защото \"Ленин е с нас\". Комунистическата пропаганда му бе създала имидж на аскет, алтруист и най-вече хуманист - за разлика от тиранина Сталин. Макар да изчезна от публичния дискурс след края на СССР, Ленин все още се ползва с известна популярност. По данни от последното голямо допитване, осъществено през 2017 г. от центъра \"Левада\" по случай стогодишнината на болшевишката революция, 41 на сто от хората в Русия имат положителна представа за бившия държавен ръководител. Четирима от всеки пет жители на страната са \"против\" събарянето на все още многобройните му паметници. А мавзолеят с балсамираното му тяло все така си стои в центъра на Червения площад. Новите руски власти са склонни да пренебрегват Ленин и предпочитат да изтъкват централната роля на Сталин в победата над нацистите. В известен смисъл \"Ленин бе забравен и засенчен от Сталин\", споделя пред АФП режисьорът Владимир Хотиненко, чийто пълнометражен филм \"Ленин. Неизбежността\" излезе в Русия в края на октомври. Творбата никак не пресъздава живота на един пролетарий - Владимир Илич Улянов е показан като дребен буржоа, който ходи с бомбе, папийонка и бастун или се наслаждава на Вагнер в операта. Тази суперпродукция с виртуозен кастинг и операторска работа разказва за един будещ противоречиви коментари епизод - завръщането в Русия през 1917 г. на човека, оглавявал по онова време малка революционна партия като изгнаник в Швейцария. Това пътуване с влак - през цяла Германия в разгара на Първата световна война, би било невъзможно без одобрението на кайзера, твърдят авторите на филма. Малко след това Октомврийската революция сваля царя, а после, през март 1918 г., болшевишкият вожд подписва мир с Райха, изоставяйки съюзниците на Русия. Изпълнителят на ролята му Евгений Миронов не се изказва много ласкаво за него, имайки предвид подозренията, че вождът на революцията е финансирал делото си с пари от германския враг. Ленин изобщо не е обичал Русия, нито руснаците - тези \"мързеливи мужици\". Русия е била за него само начало на проекта му за световна революция, заявява актьорът, цитиран във вторник от \"Известия\". Говорителят на руската комунистическа партия (КПРФ) Александър Юшченко съжалява, че се търси начин за дискредитиране на Ленин чрез някакви пари от Германия в момент, когато икономическите и социалните неравенства подбуждат масите да излизат на протест \"в Русия и по света\". Това \"показва, че идеите на Ленин все още разпалват тълпите и те се надигат срещу собствениците на капитала\", заяви той пред АФП.", "date": "2019.11.06", "title": "Ленин - убиец и душевно болен в сериал по руския Първи канал, развенчават митовете"}
{"url": "https://www.24chasa.bg/novini/article/7749512", "text": "Поетът Николай Атанасов е починал на 41-годишна възраст в САЩ, съобщиха издателите му от Black Flamingo вчера на страницата си във Фейсбук, позовавайки се на информация от неговите близки. Поетът живееше в САЩ през последните 20 години. \"Отишъл си е Николай Атанасов, радикален и талантлив, радикално талантлив български поет\", написа в профила си във Фейсбук Георги Господинов. \"Публикуваше често в ЛВ, направи през 2000 г. първият ЛГТБ брой. Непоносимо (за тогавашното, а трябва да признаем, и за сегашното българско общество) писане, лично и политическо, откровено и оголващо. Лек път, Ники... Потърсете го, прочетете...\", изтъкна още той. Роден на 8 януари 1978 г. в град Плевен, Николай Атанасов следва българска филология в Софийския университет \"Св. Климент Охридски\" и английска литература в \"Брауърд колидж\", САЩ. Носител е на няколко национални награди, между които престижният \"Бронзов пегас\" за най-добра дебютна книга на 1999 г. - \"Ябълка\" (\"Свободно поетическо общество\") и \"Златното яйце\" от конкурса на името на Веселин Ханчев. Автор и на стихосбирките \"Органични форми\" (\"Алтера\", 2007 г.), \"Манифестация\" (\"Алтера\", 2011 г.) и \"Евангелие от Евнух\" (Black Flamingo, 2017 г.).", "date": "2019.11.06", "title": "Почина поетът  Николай Атанасов"}
{"url": "https://www.24chasa.bg/novini/article/7749513", "text": "Древен кораб, заседнал до Ниагарския водопад от столетие, се приближава все по-близо до водата. Корабът е стоял край водопада от 101 години, докато буря не го е освободила и го е тласнала на 50 метра към ръба на бързея. 24-метровият кораб заседнал край водопада през 1918 г., след като се откъснал от теглещия го плавателен съд, предаде  . На 1 ноември се е виждала само едната страна на кораба. Вчера той се е преобърнал и приближил към водопада. Канадските власти наблюдават бъдещото движение на плавателния съд, а падане във водопада според тях може да се случи след дни или след месеци.", "date": "2019.11.06", "title": "Кораб, заседнал 100 г. до Ниагарския водопад, тръгна по течението (Видео)"}
{"url": "https://www.24chasa.bg/novini/article/7749522", "text": "Русия не смята за необходимо и възможно да ограничава някак дейността на западни медии, включително на германската телевизионна и радиокомпания \"Дойче веле\", предава БТА. Това заяви руският външен министър Сергей Лавров в отговор на журналистически въпроси по време на конференция в Москва за медийната свобода, предаде ТАСС. Руският парламент обвини през септември \"Дойче веле\", че нарушава изборното законодателство, и поиска външното министерство да обмисли дали да се отнеме правото на германската медия да работи в Русия, припомня Ройтерс. Лавров нарече ограниченията, налагани на руски медии в други държави, опити за \"въвеждане на политическа цензура\". По думите му това фрагментира глобалното информационно пространство и сериозно подкопава доверието и взаимното разбирателство в междудържавните отношения, допълва ТАСС.", "date": "2019.11.06", "title": "Русия не смята за необходимо да ограничава дейността на западни медии"}
{"url": "https://www.24chasa.bg/novini/article/7749538", "text": "Новоизбраният председател на Европейската комисия Урсула фон дер Лайен е изпратила днес писмо до британския премиер Борис Джонсън, в което настоява бързо да бъде направено предложение за британски еврокомисар. Това съобщи говорител на ЕК, цитирана от БТА. Говорителят уточни, че Джонсън може да предложи няколко кандидати, от които Фон дер Лайен да избере най-подходящия. Фон дер Лайен очаква отговор възможно най-бързо, за да може да бъде постигната целта новата комисия да встъпи в длъжност от 1 декември, добави той. По думите на говорителя все още не е получено писмото на румънските власти с предложение за бъдещ румънски еврокомисар. Според говорителя в това няма нищо необичайно, след като новото правителство в Букурещ започна работа едва в началото на седмицата. Насърчаваме Лондон и Букурещ да предложат жени за еврокомисари, добави говорителят.", "date": "2019.11.06", "title": "Урсула фон дер Лайен иска от Лондон бързо да предложи еврокомисар"}
{"url": "https://www.24chasa.bg/novini/article/7749568", "text": "Правителството реши днес Станислав Дечев да бъде освободен от длъжността областен управител на област Хасково. На поста се назначава Стефка Стефанова, която към момента е заместник областен управител на областта, съобщи правителствената пресслужба. Станислав Дечев от ГЕРБ спечели Хасково на първи тур на местните избори с 51,75%. На днешното си заседание правителството прие още решение за освобождаване на Здравко Димитров от длъжността областен управител на област Пловдив, считано от 11 ноември 2019 година. ", "date": "2019.11.06", "title": "Стефка Стефанова е новият областен управител Хасково"}
{"url": "https://www.24chasa.bg/novini/article/7749592", "text": "В Монтана вчера и днес са отчетени температурни рекорди за 5 и 6 ноември от началото на историята на измерванията, съобщиха от Метеорологичната станция в Монтана, цитирани от БТА. Вчера в града е достигната температура от 25,5 градуса. По този начин е подобрен рекорда от 2012 година, когато на 5 ноември е било 20 градуса. В 13 часа днес са измерени 26,2 градуса, което също е рекорд за 6 ноември. В различните години на тази дата най-високата температура е била 19 градуса, а най-ниската минус 4 градуса, уточниха от метеорологичната станция в Монтана. Заради топлото време улици и паркове в Монтана са пълни с хора, масите на заведенията са изнесени на открито и дори пчели са излезли от кошерите, макар да няма цвят и да не могат да събират мед.", "date": "2019.11.06", "title": "Два дни в Монтана отчитат температурни рекорди"}
{"url": "https://www.24chasa.bg/novini/article/7749594", "text": "Продължава ремонтът на моста на Автомагистрала Струма край Дупница, увреден от пожара в депото за вторични суровини от 13 август, предаде  . Днес се наливаше бетон в една от двете ремонтирани дилатационни фуги на моста. Усилени са 13 колони, остава да бъде завършена още една. След пожара 14-те засегнати от огъня колони бяха обелени до здраво, а след това усилени. Пътната агенция съобщи, че от пожара са засегнати 13 колони, от които 5 сериозно, няколко стоманено-бетонни греди, отводнители и лагерът на моста, който обира амплитудите при разширяване и свиване. Констатацията на експертите след пожара бе, че части от моста и двете платна са силно засегнати, поради което платното за Благоевград е затворено вече трети месец. Движението към Благоевград и София се осъществява двупосочно в платното към столицата.", "date": "2019.11.06", "title": "Усилени са 13 от повредените от пожара колони на моста край Дупница"}
{"url": "https://www.24chasa.bg/novini/article/7749535", "text": "Католическата църква е разтърсена: почти по едно и също време станаха известни два случая с бременни монахини. И двете са били активни в сицилианските ордени, и двете са от Африка - и очевидно и двете са се върнали в родината си на мисионерски пътешествия, където са забременели. Според агенция ANSA едната жена е в напреднала възраст, идва от Мадагаскар, грижила се е за стари хора в Италия и е от един месец бременна. Втората жена е на 34 години и е била преглеждана в болница заради силни коремни болки. Там е установено, че тя е бременна. След това тя е изведена от своя манастир в района на Неброди и пратена в Палермо. С кого са забременявали двете монахини, не се знае, коментира Bild.de. \"Вероятно и двете за забременели в родините си, където са имали секс\", коментира неназован източник от Рим, цитира от The Sun. Новината предизвика истинско учудване, вероятно и двете жени ще трябва да сложат край на монашеския си живот. \"Започна разследване. И двете жени са нарушили закона на целомъдрието, добруването на децата им се оказва обаче основен приоритет.\" Винаги има съобщения за монахини, които очакват деца. Не всички обаче забременяват след доброволен секс. През февруари \"Donne Chiesa Mondo\" (месечната плитурка за жени към ватиканския вестник L'Osservatore Romano - бел.ред.) докладва нашироко за сексуалното насилие от страна на духовниците. Родиха се и няколко деца от тези \"връзки\". В някои случаи религиозните монахини са били принуждавани да правят аборти. Тогава още папа Франциск призна, че слуховете се оправдали: „Истина е, проблем е. Знам, че свещеници и епископи извършиха това “. Злоупотребата засяга някои култури или религиозни общности повече от други: „Това не е нещо, което всеки прави“.", "date": "2019.11.06", "title": "Монахини се връщат бременни от мисионерски пътешествия"}
{"url": "https://www.24chasa.bg/novini/article/7749624", "text": "Високопоставен представител на ЕС заяви, че евросъюзът е готов да плати на Турция десетки милиони евро за засилване на бреговата й охрана, след като още мигранти напускат страната и се опитват да влязат в Европа през гръцките острови, предаде Асошиейтед прес, цитирана от БТА.  Мачей Поповски, заместник-генерален директор в Европейската комисия по въпросите за разширяването на ЕС, каза днес, че ЕК е \"подготвила пакет от мерки на стойност 50 милиона евро\". Поповски посочи, че част от парите са предназначени да \"подобрят възможностите на турската брегова охрана да извършва издирване и спасителни операции\". Останалата част ще се използва за подобряване на условията в центровете за задържане на мигранти и за подпомагане на хората, на които е разрешено да останат, да се интегрират в турското общество. Парите ще бъдат отпуснати от фонд, предназначен за подготовка на Турция за присъединяване към ЕС. /Милена Маркова/", "date": "2019.11.06", "title": "ЕС е готов да плати на Турция десетки милиони евро за засилване на бреговата й охрана"}
{"url": "https://www.24chasa.bg/novini/article/7749637", "text": "Джок Полфрийман се превърна в пастор, съобщи   Той е изнесъл дълга лекция в църква \"Мисията\". Близо едночасовата беседа е водена от австралиеца на фона на приглушена музика и светлина. В нея той споделя преживявания от годините зад решетките, както и за отношението си към Бог. За провеждането на беседата става ясно от почти едночасово клипче, качено от църквата в канала за видеосподеляне Ютуб. От клипа не става ясно къде е проведена проповедта, но вероятно това е в столичния квартал \"Младост 1\", където е офисът на църквата.", "date": "2019.11.06", "title": "Джок Полфрийман стана пастор"}
{"url": "https://www.24chasa.bg/novini/article/7749556", "text": "Участник в организирана престъпна група за трафик на хероин от Турция към България бе освободен предсрочно от затвора в Бобов дол. 56-годишният Сашко Петров от петричко село има присъда от 3 г. и 6 месеца затвор и глоба от 50 хил. лв., наложена от Специализирания наказателен съд. Остават му да изтърпи още 4 месеца и той подал молба за условно предсрочно освобождаване до съда в Кюстендил. Според доклада на затворническата администрация Петров се е поправил и от близо 2 г. е в затворническото общежитие в Самораново. Бил е отговорник на столовата и работник в кухнята. Участвал в различни спортни и културни мероприятия, пускан е в отпуск и се е връщал, без да бяга. Заради това съдът прие, че Петров може да излезе предсрочно на свобода. Петров бе осъден от специализирания наказателен съд през 2017 г. Той призна вината си, че е участвал от 2014 до 13 юни 2015 г. в организирана престъпна група за пренасяне на наркотици. Групат бе разбита на 12 юни 2015 г., когато на ГКПП Капитан Андреево на влизане от Турция в автобус бяха намерени пет пакета хероин с общо тегло 56,7 кг на стойност 2,7 млн. лв. Тогава бяха арестувани пет жени, в чиито багаж бе намерена дрогата. Оказа се, че санданчанката Йорданка Х. е дала пакетите на другите 4 жени, за да ги сложат в своя батаж. Те бяха освободени, а Йорданка осъдена, заедно със Сашко Петров и Васил Косев като организатори и изпълнители на поръчката за трафик на хероин. Йорданка наскоро бе освободена предсрочно от затвора. Сега килиите напуска и Петров.", "date": "2019.11.06", "title": "Пуснаха предсрочно от затвора участник в група за трафик на хероин от Турция"}
{"url": "https://www.24chasa.bg/novini/article/7749670", "text": "Заместник министър-председателят по икономическата и демографската политика Марияна Николова посети българските павилиони на второто издание на Международното изложение за вносни стоки в Китай, съобщиха от правителствената информационна служба. Българското участие във форума, провеждащ се в град Шанхай, представя богата селекция от родни вина и автентична козметика с розово масло, които се радват на голям интерес. Вицепремиерът Марияна Николова днес беше гост и на елитния Институт по туризъм и кулинария, който от 2015 г. е партньор на френския институт Le Cordon Bleu, смятан за една от най-престижните кулинарни институции в света. Директорът на Института по туризъм и кулинария Ли Сияохуа запозна българския вицепремиер с методите на обучение и техническата база. Двамата обсъдиха възможностите за обмяна на опит и се обединиха около идеята за съвместно сътрудничество с български професионални учебни заведения в сферата на туризма и готварството.", "date": "2019.11.06", "title": "Вицепремиерът Николова посети българските павилиони в Международното изложение за вносни стоки в Китай"}
{"url": "https://www.24chasa.bg/novini/article/7749676", "text": "Австрийският Конституционен съд постанови, че внукът на последния хабсбургски император трябва да се откаже от последното свидетелство за миналия благороднически статут на семейството - частицата \"Фон\" в името, съобщи ДПА, цитирана от БТА. Карл Хабсбург-Лотринген се наричаше Карл фон Хабсбург на уебсайта си въпреки австрийския закон, премахнал аристокрацията и благородническите титли след падането на монархията през 1918 г. Случаят стигна до Конституционния съд, след като внука на император Карл Първи обжалва малка глоба, наложена му за използването на частицата \"фон\". Хабсбург-Лотринген заяви, че е нарушено правото му на свобода на словото, семеен живот и равенство пред закона. Съдът отхвърли жалбата с аргумента, че \"Конституционният съд гледа на премахването на благородничеството като мярка за създаване на равенство\". Съдът обаче призна, че Хабсбург-Лотринген не трябва да плаща глоба, защото законът, забраняващ аристокрацията, не е актуализиран и санкцията в него е в крони, а не в евро.", "date": "2019.11.06", "title": "Наследникът на Хабсбургите трябва да се откаже от частицата за благородство\nв името си"}
{"url": "https://www.24chasa.bg/novini/article/7749667", "text": "Едва ли има човек, който да не е чувал поне веднъж за легендарната Зона 51, намираща се в американския щат Невада. От дълги години се водят ожесточени спорове какво точно представлява военната база. Дали в нея се тестват свръхсекретни оръжия? Или там са скрити останките от извънземен космически кораб и неговия екипаж, катастрофирали в района на Розуел през 1947 година? Едва ли някога ще получим категорични отговори на тези въпроси. \"Зона 51\" е един от най-стриктно охраняваните обекти в света, а дори транспортът на хората, работещи в базата, е обвит в мистерия, предава  . Всяка сутрин няколко самолета „Боинг 737“ с необичаен външен вид излитат от международното летище „Маккарън“ в Лас Вегас, пише изданието „Бизнес инсайдър“. Те са чисто бели и нямат почти никакви отличителни знаци, освен регистрационен номер и една единствена червена ивица по продължение на фюзелажа. Известни са с името „Джанет-джетове“, а задачата им е да превозват хората, работещи в \"Зона 51\". Всъщност, „Джанет“ не е името нито на самолетите, нито на авиокомпанията, която ги притежава. Те са собственост на военновъздушните сили на САЩ. Това е прякор, с който машините са наричани, докато летят в гражданско въздушно пространство. Предполага се, че „Джанет“ е съкращение от Joint Air Network for Employee Transportation („Обща въздушна мрежа за транспортиране на служители“) или Just Another Non-Existent Terminal („Просто още един несъществуващ терминал“). Щом самолетите навлязат в специалното и строго охранявано въздушно пространство в района на \"Зона 51\", пилотите веднага сменят честотата, на която комуникират с наземните контролни органи и минават в т. нар. режим „инкогнито“.  За „Джанет-джетовете“ не се знае почти нищо. Миналата година американските власти публикуваха обява за работа за член на екипажа на един от тези самолети, отбелязва „Дейли мейл“. Изискванията бяха, меко казано, стриктни. От кандидата за позицията се изискваше да бъде хладнокръвен и да може да реагира адекватно при възникването на необичайни ситуации и инциденти като турбуленция, отвличане от терористи или бомбена заплаха. Имаше и още едно важно изискване: кандидатът да има издадено специално разрешително за достъп до секретна информация. През 2017 г. „Джанет-джетовете“ се оказаха в центъра на общественото внимание по един крайно неприятен повод. Оказа се, че при масовата стрелба в Лас Вегас, при която бяха убити близо 60 души, е имало реална опасност някои от машините да бъдат взривени. Извършителят на ужасяващото престъпление – 64-годишният Стивън Падок, е стрелял не само по хората, събрали се на концерт, но и по резервоари с гориво, намиращи се в непосредствена близост до самолетите, разкри в своя публикация вестник „Ню Йорк Поуст“. Експлозия така и не избухна, но експерти предупредиха, че инцидентът е показал необходимостта от засилването на мерките за сигурност. Привърженици на конспиративните теории на свой ред смятат, че в това няма нищо случайно. Те отбелязват, че Падок е бивш служител на компания, свързана с „Локхийд Мартин“, имал е разрешително за пилот и дори е притежавал два малки самолета. Според тях, масовият убиец е знаел отлично, че стреля по „Джанет-джетовете“ и по този начин е искал да нанесе тежък удар на американските военновъздушни сили.", "date": "2019.11.06", "title": "\"Джанет-джетовете\" - секретните авиолинии на \"Зона 51\" (Видео)"}
{"url": "https://www.24chasa.bg/novini/article/7749474", "text": "След обвинение на Районна прокуратура – Велико Търново, осъдиха на три години лишаване от свобода при строг режим, мъж за продажба и държане на цигари без бандерол за над 86 000 лв., предадоха от държавното обвинение. Търновецът е признат за виновен за това, че в периода от 3 до 6 октомври 2017 г., продавал и държал акцизни стоки без бандерол, какъвто се изисква съгласно Закона за акцизите и данъчните складове и Закона за тютюна, тютюневите и свързаните с тях изделия, като: - на 03.10.2017 г. продал 50 кутии цигари марка „EVA Slims“ на стойност 220 лв. и 50 кутии „ROYAL Slims“ на стойност 375 лв.; - на 06.10.2017 г. продал на друг клиент 500 кутии цигари марка „Roseman“ на стойност 3 750 лв.; На същата дата в гараж държал 4 500 броя кутии цигари марка „Roseman“ на стойност 33 750 лв., 2 500 броя кутии цигари марка „ROYAL Slims“ на стойност 18 750 лв. и 3 500 броя кутии цигари марка „EVA Slims“ на стойност 15 400 лв. В друго помещение на контрабандиста били открити още 1 000 кутии от марката „Roseman“ на стойност 7 500 лв., 590 кутии цигари марка „ROYAL Slims“ на стойност 4 425 лв.; 540 кутии цигари марка „EVA Slims“ на стойност 2 376 лв. Всички цигари са на обща стойност 86 546 лв., като предметът на престъплението е в големи размери – престъпление по чл. 234, ал. 2, вр. ал. 1, вр. чл. 26, вр. чл. 28 от НК. Присъдата подлежи на обжалване пред Окръжен съд – Велико Търново.", "date": "2019.11.06", "title": "Дадоха 3 години строг затвор на търговец\nна контрабандни цигари във Велико Търново"}
{"url": "https://www.24chasa.bg/novini/article/7749125", "text": "Камион на строителна фирма от Гоцеделчевско е бил откраднат, а после намерен изоставен, съобщиха от полицията. Сигналът бил за това, че за времето от 2 ноември до 15,2 ч на 5 ноември противозаконно е отнет товарен автомобил \"Камаз\". Той е бил паркиран в гърменското село Осиково. След издирване, полицаите открили камиона в гориста местност над с. Осеново, общ.Банско. За случая е уведомена РП-Гоце Делчев. Образувано е досъдебно производство. Товарният автомобил е на строителна фирма, която в последните години бе изпълнител на доста обществени поръчки в община Гърмен и се смяташе за близка до предишната власт в общината.", "date": "2019.11.06", "title": "Откраднаха камион на строителна фирма, намериха го изоставен"}
{"url": "https://www.24chasa.bg/novini/article/7749179", "text": "Вотът за встъпване в длъжност на правителството на (Лудовик) Орбан беше даден на ръба, с решителния принос на някои парламентаристи от Про Румъния и Социалдемократическата партия (СДП), които нарушиха заповедите, дадени от шефовете им. СДП напуска властта предсрочно, Национално-либералната партия (НЛП) заема креслата в Двореца \"Виктория\" в изключително сложен период. Всички си мислят сега за епизода с (Дачиан) Чолош. И тогава СДП мина в опозиция една година преди изборите и се възползва напълно от ситуацията. Ще има ли друга съдба кабинетът на Орбан? За Лудовик Орбан е важно да не се смята вече за победител във войната - спечелил е само една битка, макар и наистина важна. Но следват серия от избори - президентски този месец, местни и парламентарни в следващите месеци. Икономическата ситуация е нестабилна, дефицитите са големи, очакванията - огромни. Нещо повече, премиерът се намира в позиция на малцинство. Мнозинството, гласувало вота на доверие, не гарантира нищо в бъдеще и всеки проект трябва да бъде договарян с всеки конкретен човек, някои може да минат, други - не. Либералното правителство може да оцелее, ако се ограничи до няколко приоритета и ако преценява всичко през призмата, че има на разположение - в най-добрия случай - мандат от една година. Бюджетната корекция е технически въпрос, който трябва спешно да се реши в рамките на няколко дни, иначе обществените институции ще влязат във финансов блокаж. Проектобюджетът за следващата година вече трябваше да се намира на масата в парламента. Очевидно не по вина на Лудовик Орбан това не се е случило, но закъсненията несъмнено ще бъдат записани на сметката на новия кабинет. Възстановяването на щетите в областта на правосъдието и връщането по пътя, препоръчан в доклада по Механизма за сътрудничество и проверка, за да бъде възобновена дискусията за премахването на този механизъм, също представляват приоритет. Не на последно място е и започването на процес на репрофесионализация на държавата, тежко засегната от политиката на СДП, чрез която меритокрацията беше премахната, а некомпетентността беше смятана за върховен критерий за служебно издигане. Възстановяването на доверието в румънската бизнес среда, премахването на вредните разпоредби на Постановление 114 (въвеждащо допълнително облагане на банките, енергийните и телекомуникационните компании и др.), възобновяването на дискусиите за стратегическите инвестиции в енергийната сфера са спешни въпроси. Компаниите не могат повече да чакат и Румъния е на път да загуби инвестиции от милиарди. Може би всичко това изглежда като само няколко скромни цели спрямо една управленска програма, в която обикновено се говори за всичко и не се прави нищо. От политическа гледна точка ще бъде изключително трудно да задържиш дори едно работно мнозинство, съставено от партиите, които гласуваха вота на недоверие (срещу правителството на СДП), плюс парламентаристи от Про Румъния, СДП и независими. Парламентът ще се превърне в сцена, на която всеки се опитва да извлече ползи в условия на пълен хаос. За СДП преминаването в опозиция не е само по себе си катастрофа. В последните метри поставиха на ключови постове свои верни хора и роднини. Администрацията остава в ръцете на тези хора, което ще се превърне в кошмар за новото управление. В тази действителност шансовете за адекватно управление са минимални. Има и няколко предимства, които могат да направят нещата по-различни спрямо кабинета на Чолош. На първо място СДП трябва да се справи с една вътрешна криза на лидерството. Виорика Дънчила ще се опита да задържи властта в партията, но в случай на тежък провал на президентските избори, в партията ще започне безмилостна война за наследяване. Лагерите чакат и нервността расте. СДП досега не е била в подобна ситуация - да загуби цялата власт в един миг - и в толкова тежка криза на политическото ръководство също не е била. Друг голям губещ, също внезапно, е Виктор Понта. Изглеждаше, че лидерът на Про Румъния е роден под щастлива звезда и всички комбинации му се получават. Ето че Понта се оплете в собствените си машинации и загуби една партия, която изгради, но не знаеше какво да прави след това с нея. Тази дисидентска група ще продължи да предоставя полезни гласове за новото управление. Не на последно място - Съюз за спасение на Румъния (ССР). След скъпоструващи колебания ССР даде гласа си за свалянето на правителството на Дънчила и издигането на кабинета на Орбан. Но за Дан Барна не управлението е приоритет, а това да успее да се заяви в дните до неделя като кандидат с шансове да влезе във финала на президентската надпревара. (БТА)", "date": "2019.11.06", "title": "Правителство на Орбан. Какво следва?"}
{"url": "https://www.24chasa.bg/novini/article/7749192", "text": "Започнаха същинските строителни дейности на участъка от над 6 км от Софийския околовръстен път в отсечката от пътен възел „Цариградско шосе“ до пътен възел „Младост“. С новото трасе ще се осигури връзка между автомагистралите „Струма” и „Тракия”, ще се улесни транзитният трафик от АМ „Европа“ и връзката с граничните пунктове с Турция и Гърция, предаде  . Съществуващият двулентов път ще бъде реконструиран в 6-лентов с две локални платна за движение. По договор участъкът трябва да е готов в края на 2021 г. Инвестицията е за 142,7 млн. лв. с ДДС и средствата са от републиканския бюджет. От 22 октомври досега се извършваше подготовка за същинските строителни работи. Началото на проектния участък е при 35-и км, което е малко след края на пътния възел при пресичането на бул. „Цариградско шосе“ и Софийския околовръстен път. Краят е при 41-и км, където отсечката ще се свързва с реконструирания през 2012 г. участък от Софийския околовръстен път. Отсечката ще бъде с две платна с по 3 ленти за движение в посока или общо 6 ленти, средна разделителна ивица, разделителни ивици между локалите и директното трасе, 2 локални платна и тротоари. Пресичането на Софийския околовръстен път с по-големите пътни артерии в района ще се осъществява чрез 4 пътни възела – п. в. „Стар Лозенски път“, п. в. Патриарх Герман“, п. в. „Самоковско шосе“, п. в. „Младост“. Ще бъдат изградени 3 пешеходни надлеза и мостове над р. Искър и р. Кална. Предвидена е реконструкция на водопроводи, канализация и газоразпределителна мрежа, както и изместване на инженерни съоръжения, телекомуникации и др.", "date": "2019.11.06", "title": "Започна строителството на връзката между \"Струма\" и \"Тракия\""}
{"url": "https://www.24chasa.bg/novini/article/7749206", "text": "Неваксинирани деца могат да ходят на детска градина, а забраната за това е дискриминация. Това реши Сливенският административен съд, като в мотивите на решението се изтъкват доводи, сходни с тези на организациите на антиваксърите. Според съдиите неваксинираните деца не можело да бъдат опасни за останалите и да им пренесат зарази. Решението на съда е взето по повод сина на сливенския свещеник Евгений Янакиев, един от най-активните антиваксъри и баща на 9 деца. Синът му бил изгонен от детската градина, защото не е ваксиниран, а детските помощи на отеца били спрени. Комисията за защита от дискриминация се произнесе, че детето на Янакиев не е дискриминирано от държавата, заради което пък той се обърна към съда. Според съдиите решението на комисията е необосновано и те го отменят, защото нямало разлика между децата, които умишлено са без ваксина, и тези, които имат противопоказания. “Съдът не намира логика в изразеното от РЗИ становище, че неимунизираните деца поставят в риск имунизираните. Целта на имунопрофилактиката е именно чрез въвеждане в организма на лекарствен продукт да се създаде активен или пасивен имунитет на определена възрастова група лица. Съобразно ЗЗ, Наредба № 15/2005 г. и Имунизационния календар наличието на поставена ваксина срещу определено заболяване (в случая посочените тези в детска възраст) предполага създаване на траен имунитет у детето, поради което и не следва да съществува риск от заразяване”, се казва в решението на Сливенския административен съд. Магистратите сравняват случая с детето на отец Янакиев с такива на деца, които не са имунизирани заради здравни противопоказания, но не им се забранява да ходят на детска градина. Според тях детето на свещеника е дискриминирано и освен това оставено без специални педагогически грижи и насоки. В решението си съдиите категорично отказват да обсъждат медицински проучвания дали неваксинираните деца са опасни за здравето на останалите. Решението на сливенските административни съдии може да бъде обжалвано пред Върховния административен съд в 14-дневен срок. От регионалната здравна инспекция в Сливен вече обявиха, че ще поискат преразглеждане на “антиваксърското” решение.", "date": "2019.11.06", "title": "Съд пусна деца без ваксини в градини – не били опасни"}
{"url": "https://www.24chasa.bg/novini/article/7749240", "text": "Юристката Дани Каназирева сяда в овакантения от Здравко Димитров стол на областен управител на Пловдив, потвърди пред \"24 часа\" тя. Назначена е с решение на Министерския съвет. За поста се спрягаше досегашният градоначалник Иван Тотев, но той изобщо не е бил предложен. На последните местни избори за кмет на Пловдив Каназирева се класира трета и вкара петима общински съветници в местния парламент, начело с нея. Очаква се те да подкрепят решенията на управляващото мнозинство, за което са нужни 26 гласа. Групата на ГЕРБ е от 17 съветници. На мястото на Каназирева в общинския съвет влиза следващия в листата Владимир Темелков, който от IT сектора, софтуерен инженер и преподавател в Пловдивския университет. Каназирева е бивш член на ГЕРБ, която беше отстранена преди години заради активната си позиция. Оттогава тя създаде своя местна партия \"Съюз за Пловдив\" и в два поредни мандата успя да вкара съветници. На предпоследните избори умножи групата си на шестима. Дали в замяна на поста съветниците от \"Съюз за Пловдив\" сега ще се влеят в групата на ГЕРБ, Каназирева обясни, че ще има официална среща с новия кмет Здравко Димитров. \"Назначението ми за областен управител на Пловдив е знак за нова политика на диалог и уважение и баланс във властта. Крайно време е да спре напрежението в града, да има спокойствие и да работим за Пловдив\", заяви тя пред \"24 часа\". Първите три неща, с които ще се заеме на новия пост, е да се запознае с екипа и с кметовете на 17-те общини в региона. \"Ще имат пълната ми подкрепа за всяко рационално предложение, което е в полза на техните общини\", увери Каназирева. Тя е категорична, че най-важните проекти за региона са разширението на Околовръстното шосе, стартирането на Водния цикъл, изграждането на Южния обходен колектор, пробивът \"Модър\"-\"Царевец\" и културно-историческото наследство като Източната порта на Филипопол и Небет тепе. \"Едно от първите ми действия ще е съживяването на летище \"Пловдив\", защото е важно не само за града, но и за региона. Тази година пътниците са намалели наполовина. През 2018 г. са били 83 000, а тази са около 42 000 при все, че Плодив е европейска столица на културата\", каза новата областна упранителка. Каназирева твърди, че познава проблемите и се надява с бързи темпове да започне работа по тях. \"И най-после да се види, че институциите работят заедно, а не в конфронтация. Ще водя политика на диалог и уважение, без интриги\", обобщи тя. Според новия кмет Здравко Димитров Каназирева има опит като общински съветник, доктор е по право и ще ръководи добре областната администрация. Трябва да има приемственост, коментира той.", "date": "2019.11.06", "title": "Дани Каназирева е новият областен управител на Пловдив"}
{"url": "https://www.24chasa.bg/novini/article/7749250", "text": "По време на посещението си в Берлин, председателят на Изпълнителния съвет на ЕАЦС Цветан Цветанов, изпълнителният директор София Петкова и адв. Борис Велев, член на ръководството на центъра се срещнаха с Йоханес Зеле, член на Бундестага, зам.-председател на Комисията за култура и медии, член на Комисията по икономическо сътрудничество и развитие и Под-комисията по граждански кризи, реакция при конфликти и мрежови действия. Това съобщиха от пресцентъра на Евро-атлантическия ценътр. Двамата обсъдиха новите предизвикателства пред сигурността, свързани с технологичния напредък и споделиха мнението, че Европа следва със собствени сили да развивие 5G технологии и да изгради 5G мрежата по най-сигурен начин. Цветанов и Зеле се съгласиха, че страните от Западните Балкани имат нужда от Европейска перспектива, за да продължават да бъдат надеждни партньори по въпросите на сигурността и да утвърждават своите демократични институции. Време е Европа също така да се съсредоточи върху големите въпроси от геополитическо значение, важни за нейнито бъдеще и да преодолее прекомерната ангажираност с вътрешните си проблеми, за да може да засили международните си позиции. Обсъдена бе и миграционната ситуация, като бе отбелязана важността на темата както за регионалната динамика на Балканите и обективния анализ на отношенията с Турция, така и за вътрешнополитическите процеси в редица страни членки на ЕС. Необходимостта от интензивна работа от страна на неправителствения сектор бе потвърдена, като се разгледа възможността за провеждане на форум по сигурност в една от страните от Западните Балкани с цел засилване на регионалното сътрудничество.", "date": "2019.11.06", "title": "Цветан Цветанов се срещна с Йоханес Зеле от немския Бундестаг"}
{"url": "https://www.24chasa.bg/novini/article/7748945", "text": "Във вторник в Париж китайското Министерство на финансите емитира държавни облигации деноминирани в евро, на стойност четири милиарда евро. Това се случва за първи път през последните 15 години и е най-голямото количество емитирани от Китай наведнъж държавни облигации досега. За първи път те се емитират и регистрират във Франция, предава  Падежът на облигациите е след 7, 12 и 20 години, а общата им стойност надхвърля 20 милиарда евро, което е около пет пъти повече от цената при емитирането, като 57% от средствата идват от Европа, а останалите 43% извън нея. След това облигациите ще бъдат котирани на Евронекст и Лондонската фондова борса. Това е важно действие, което подкрепя изграждането на международния финансов център в Париж и задълбочаването на сътрудничеството между Китай и Франция, заяви китайският председател Си Дзинпин в сряда.", "date": "2019.11.06", "title": "За първи път от 15 години Китай емитира държавни облигации в евро"}
{"url": "https://www.24chasa.bg/novini/article/7749261", "text": "240 опаковки контрабандни лекарства за ветеринарна употреба задържаха митническите служители от Главна дирекция \"Митническо разузнаване и разследване\" на Митнически пункт Малко Тъново. Това съобщиха от Агенция \"Митници\". Недекларираните лекарствени средства са открити при митническа проверка на влизащ в страната от Турция късно през нощта на 03.11.2019 г. микробус, управляван от български гражданин. Шофьорът и всички петима пътници в микробуса са заявили, че не внасят нищо за деклариране, но при последвалата митническа проверка, митническите служители откриват между багажа на пътниците четири кашона, съдържащи общо 240 фабрични опаковки с три различни вида лекарствени препарати за ветеринаринарномедицинска употреба. Върху всички опаковки има обозначения, че са предназначени за лечение на птици. Установено е, че лекарствените препарати са собственост на шофьора на микробуса - български гражданин. Срещу него е съставен акт за нарушение на Закона за митниците. Това е трети случай на задържани контрабандни лекарствени средства на МП Малко Търново през последните дни. Други 13 опаковки с инжекционни системи - писалки с хормон на растежа „Genotropin“ са открити в багажа на влизащи в страната двама пътници, при съвместни проверки на митническите и гранични служители на пункта през месец октомври. В първия случай, 7 опаковки „Genotropin“ са били укрити в найлонова торба, поставена вътре в кутия с прах за пране в багажа на турски гражданин, пътуващ с автобус. Други 6 опаковки „Genotropin“ са открити на дъното на чанта с хранителни продукти на полски гражданин, пътуващ с лек автомобил. Контрабандните лекарствени средства са иззети. Срещу нарушителите са съставени актове за установените административни нарушения.", "date": "2019.11.06", "title": "Митничари спряха 240 опаковки котрабандни лекарства за птици (Снимки)"}
{"url": "https://www.24chasa.bg/novini/article/7749266", "text": "Панихида за седем години от кончината на патриарх Максим се отслужва днес в столичната митрополитска катедрала \"Св. Неделя\", съобщиха от Българската патриаршия. Патриарх Максим почина на 98-годишна възраст, на 6 ноември 2012 г. Той е роден на 29 октомври 1914 г. в село Орешак, Троянско, в семейството на Пена Борджукова и Найден Минков Рачев. Кръстен е с името Марин Найденов Минков. Патриарх Максим беше начело на Българската православна църква от 4 юли 1971 г. до 6 ноември 2012 г. По решение на Светия Синод на Българската православна църква - Българска патриаршия, на Архангелова задушница, на 2 ноември,", "date": "2019.11.06", "title": "Отслужват панихида за годишнина от кончината на патриарх Максим"}
{"url": "https://www.24chasa.bg/novini/article/7749277", "text": "КНСБ настоява, независимо, че равнището на максималния осигурителен доход няма да расте (максималната пенсия е 40 процента от него), това да не е пречка за увеличение на максималната пенсия. Това се посочва в позиция на синдиката, изпратена от пресцентъра на КНСБ. За да се постигне ръст на максималната пенсия, КНСБ предлага през 2020 г. по изключение размерът й да се определи на база 45 на сто от максималния осигурителен доход от 3000 лева. Това означава от 1 юли следващата година най-високата пенсия в страната да се установи на ниво от 1350 лв. Предложението ще засегне 40 500 души, сред които около 28 000 човека, на които в момента действителният размер на пенсията е \"отрязан\" от тавана. Ако предложението на КНСБ се приеме, почти половината от тези 28 000 души ще получават занапред действителния размер на пенсиите си, се посочва в позицията. Допълнителният финансов ресурс, необходим за реализация на искането на КНСБ, е под 28 млн. лв. Експертите на Конфедерацията са убедени, че в планираните приходи има достатъчно резерви, така че синдикалните предложения за повишаване адекватността на пенсиите да се реализират. Последователната и устойчива позиция на КНСБ, относно максималния размер на пенсиите за осигурителен стаж и възраст е, че той също трябва плавно да се увеличава, така че все повече хора, чиито пенсии са ограничени от \"тавана\" да получат действителния размер на техните пенсии, заявяват от КНСБ.", "date": "2019.11.06", "title": "КНСБ иска максималната пенсия да стане 1350 лв. от 1 юли 2020 година"}
{"url": "https://www.24chasa.bg/novini/article/7749288", "text": "Американската корпорация \"Боинг\" представи пред НАСА проект за апарат за пилотирано кацане на повърхността на Луната, съобщи ТАСС, цитирана от БТА.  Модулът с работно име \"Human Lander System\" (HLS) - (\"Система за кацане на хора\"), се състои от две части, едната за кацането на Луната, а другата за издигане на орбита. По замисъла на \"Боинг\" и двата елемента ще бъдат изстрелвани с една тежка ракета-носител \"Space Launch System\" (SLS) - \"Спейс лонч систем\", за да се избягват усложнения заради допълнителни изстрелвания и наличие на няколко апарата едновременно на лунна орбита. Апаратът ще може да се скачва с разработваната по поръчка на НАСА окололунна станция \"Гейтуей\" и с космическия кораб \"Орион\" на компанията \"Локхийд Мартин\". Повечето ключови технологии в него са заети от разработвания от \"Боинг\" кораб \"Старлайнър\" (CST-100 Starliner). Според проекта на \"Боинг\" мисията за кацане на Луната ще бъде разделена на пет критично важни етапа, вместо на 11. НАСА обяви през пролетта, че новата лунна програма се нарича Артемида. Тя ще се състои от три етапа. Първият предвижда непилотиран полет с кораба \"Орион\" около Луната и връщането му на Земята. Той е планиран за втората половина на 2020 г. Вторият етап е обикаляне на Луната с екипаж на борда през 2022 г. През третия етап НАСА разчита да спусне астронавти на Луната през 2024 г.", "date": "2019.11.06", "title": "\"Боинг\" представи проект за апарат, с който астронавти да кацнат на Луната"}
{"url": "https://www.24chasa.bg/novini/article/7749303", "text": "По обвинителен акт за измама в размер на 29 800лв., на Районна прокуратура-Кърджали, са осъдени две жени - на 43г. и на 27г., съобщават от пресцентъра на Апелативна прокуратура - Пловдив. От там уточняват, че през периода март 2017г. - април 2018г., в съучастие като извършители, в Кърджали и Момчилград двете са заблудили двама мъже, с цел имотни облаги. Те посочвали, че на тях и техни близки са необходими пари за лечение, за лекарства, за операции, за заплащане на кръв за операции. Получените от двамата потърпевши средства, под формата на заем, щели да бъдат върнати. От единия са взети 26 500 лв., а от другия - 3 300 лв., уточняват от прокуратурата. От там допълват, че според събраните по делото доказателства, двете подсъдими се запознавали със самотни мъже, които търсели връзка с жена, като успявали под най-различни предлози да ги склонят да им дават пари. През повечето време общували с пострадалите в социалните мрежи. С определение на съда на 27-годишната Х.А. е наложено наказание от две години и шест месеца лишаване от свобода условно, с изпитателен срок от пет години. Наказанието на 43-годишната Ш.А. е три години лишаване от свобода условно, с изпитателен срок от пет години. Присъдата е окончателна и не подлежи на протест и обжалване, допълват от Апелативна прокуратура - Пловдив.", "date": "2019.11.06", "title": "Съдят две жени за измами за почти 30 000 лева в Кърджали"}
{"url": "https://www.24chasa.bg/novini/article/7749227", "text": "Секс робинята на Джефри Епстайн Вирджиния Робъртс \"удари\" принц Андрю в ново интервю този уикенд. Тя разказа за престоя си в имението на самоубилия се в затвора бизнесмен в Ню Йорк, където е отведена преди да навърши 18 години и е държана в плен от педофила. \"Като дете не бях наясно в какъв свят ме въвеждат\", казва Верджиния Робъртс. \"Тази къща беше затвор за мен\". Днес тя иска да види мъжете, които са я насилвали и малтретирали сексуално зад решетките, сред които, по нейни думи, е и принц Андрю. \"Принц Андрю трябва да влезе в затвора. Но дали изобщо някога ще се случи това? Едва ли\", коментира жената. Вторият син на британската кралица многократно и упорито отрича обвиненията. \"Дейли мейл\" потърси представители на двореца за коментар, но такъв бе отказан. По време на интервюто Робъртс показва снимка, на която е с принц Андрю и Гислейн Максуел, за която наследникът на Елизабет Втора твърди, че е фалшива. \"Това е истински кадър и това на него е Андрю\", коментира Вирджиния, която и публично, и в съдебните документи по делото, което е завела, твърди, че Епстайн многократно я е карал да прави секс с принца още когато била на 17 години. Тя пояснява, че снимката е направена от бизнесмена в дома на Максуел. \"Караха ме да спя и с други - милиардери, политици. Това беше елитът на света\", допълва Робъртс. \"Техните имена трябва да бъдат посочени и да се срамуват. Това, което правеха, е ужасяващо. Няма част от тялото ми, с която да не са злоупотребили\". Тя е предоставила снимки на ФБР, които доказват, че като момиче е обиколила целия свят с Джефри Епстайн. \"Епстайн също ме изнасилваше. Трябваше да спя и с него многократно. Бях обучена да съм всичко, което поиска един мъж\", споделя Вирджиния Робъртс. Жената разказва, че е била принуждавана да спи с мъже три пъти по-възрастни от нея. \"Епстайн ми беше обещал много и знаех, че ако си тръгна, ще имам големи проблеми. Бях свидетел на ужасни неща, които правеха той и приятелите му. Епстайн ежедневно правеше секс с непълнолетни момичета\". \"Епстайн познаваше изключително влиятелни хора и знаех, че ако избягам, той може да ме намери и да ме убие, или отвлече. Беше способен на това, ако не му се подчинявам. Бях много уплашена особено като тийнейджърка\".", "date": "2019.11.06", "title": "Секс робиня на Епстайн: Принц Андрю трябва да влезе в затвора. Няма част от тялото ми, с която да не са злоупотребили"}
{"url": "https://www.24chasa.bg/novini/article/7749362", "text": "Сегашната среща на равнище външни министри ще сложи началото на нов етап в развитието на отношенията между Русия и Гърция, заяви днес гръцкият външен министър Никос Дендиас преди началото на преговори в Москва с руския си колега Сергей Лавров, предаде ТАСС. Уверен съм, че нашата среща ще послужи за начало на нов етап в нашите двустранни тесни и сърдечни отношения, каза Дендиас. Той посочи, че Атина и Москва придават \"голямо значение на по-нататъшно развитие на взаимноизгодното сътрудничество\", предава БТА. Отношенията между Москва и Атина получиха допълнителна възможност за развитие с идването на власт на новото правителство в Гърция, заяви от своя страна руският външен министър Сергей Лавров, откривайки преговорите с гръцкия си колега. Отношенията днес са доста наситени и се развиват постъпателно във всички области - от икономика до хуманитарно сътрудничество. Идването на власт на Вашето правителство през май тази година създава допълнителни възможности да разгледаме целия комплекс от тези отношения и да се споразумеем за това как да ги придвижим напред, каза Лавров. По думите му днешните преговори ще позволят наред с двустранните отношения да се обменят мнения и за ситуацията в Европа, в района на Средиземно море и в глобалната политика като цяло.", "date": "2019.11.06", "title": "Гръцки министър: С Русия сме на прага на нов етап в\nдвустранните ни отношения"}
{"url": "https://www.24chasa.bg/novini/article/7749372", "text": "До края на седмицата БСП ще внесе в Административния съд жалба с искане за касиране на вота за кмет на община Шумен и ръчно броене на бюлетините. Това заяви общинският председател на партията Веселин Пенчев. „Освен това, че има вероятно купен вот, който опорочава в крайна сметка резултата, има и нарушения при отчитането на вота. Според нас, това, което пише в протоколите, не е това, което е в чувалите и ще искаме ръчно преброяване на бюлетините. Имаме съмнения дали това е действителният резултат, който е посочен в протоколите и който е в протокола на ОИК“, заяви Пенчев, цитиран от  Според него секционните избирателни комисии не са спазвали методическите указания на ЦИК за броене и отчитане на гласовете. \"Действителни бюлетини за нашия кандидат са били отчитани като недействителни и обратното - недействителни бюлетини са отчитани за действителни за другия кандидат\", каза той. По думите му е имало много протоколи, които са изпращани в Общинската избирателна комисия с подписи само на първите страници, но без подписи на членовете на страницата с резултата. Веселин Пенчев добави, че в деня на балотажа от БСП са подали сигнали в прокуратурата за купен вот. „Към настоящия момент от прокуратурата имаме откази по всички сигнали за образуване на досъдебни производства поради това, че не сме предоставили достатъчно доказателства. Не е наша работа да събираме доказателства, имаме съмнения, които трябва да се проверят“, заяви Пенчев.", "date": "2019.11.06", "title": "БСП настоява за касиране в община Шумен"}
{"url": "https://www.24chasa.bg/novini/article/7749398", "text": "Започва изграждането на кръгово кръстовище на пътя Хасково - Димитровград, информира АПИ, цитирана от БТА.  Предстои стартиране на същинските строителни работи. В момента се извършва изместване на оптични кабели и комуникации и на съществуващия водопровод. По време на строителните дейности движението ще се осъществява двупосочно в платното, в което не се работи. Необходимо е шофьорите да карат с повишено внимание, като спазват стриктно поставената сигнализация и указанията на \"Пътна полиция\". Новото кръстовище ще бъде с енергоефективно LED осветление, нови мантинели, пътни знаци и маркировка. С изграждането му ще се подобри безопасността на движението и ще се намалят до минимум предпоставките за пътнотранспортни произшествия. Изпълнител на проекта е \"АБ\" АД, Хасково. Стойността на договора е 568 788,48 лв. с ДДС, а срокът е 90 дни. Строителният надзор се осъществява от МТТ \"Инженеринг\".", "date": "2019.11.06", "title": "Започва изграждането на кръгово кръстовище на пътя Хасково - Димитровград"}
{"url": "https://www.24chasa.bg/novini/article/7749418", "text": "Правителството призна Сдружение „Българската асоциация за рекреация, интеграция и спорт“ (БАРИС) за национално представителна организация за срок от четири години. Основните цели на БАРИС са да защитава правата и интересите на своите членове, деятели и хора с увреждания като създава условия за тяхното пълноценно участие в обществото. Акцент в дейността на Сдружението е организиране и провеждане на мероприятия за социално включване чрез спорт на национално ниво, в съответствие с международните ангажименти на БАРИС като член на Международната асоциация за рекреация и спорт. Сдружението осъществява дейности в обществена полза и работи активно за социалното приобщаване на хората с увреждания в България. Правителството възлага на дирекция „Национален фонд“ в Министерството на финансите да извършва проверки за верификация на разходи по Приоритетна ос 5 „Техническа помощ“ на Оперативна програма „Иновации и конкурентоспособност“ 2014-2020. Дирекция „Национален фонд“ в Министерството на финансите ще извършва тези проверки съобразно подписано Оперативно споразумение между Министъра на финансите и Министъра на икономиката или оправомощени от тях лица. С Решението на Правителството и с последващото подписване на Оперативно споразумение ще се осигури адекватно разделение на отговорностите при проверката на разходите по приоритетна ос 5 „Техническа помощ“ на ОП „Иновации и конкурентоспособност” 2014-2020. Предложените изменения в процеса на верификация на разходите не засягат целите на програмата, финансовата рамка и размера на отпуснатото европейско и национално финансиране и ще осигурят запазване на темпа на изпълнение на програмата. Министерският съвет отпусна 4 561 692 лв. за изплащане на допълнително възнаграждение за постигнати резултати от директорите на общински детски градини, училища, центрове за подкрепа за личностно развитие и центрове за специална образователна подкрепа. От тях 2 056 800 лв. са за 1714 директори на детски градини, 2 356 378 лв. - за 1 941 директори на училища, 140 859 лв. са за 120 директори на центрове за подкрепа за личностно развитие и 7 655 лв. за 7 директори на центрове за специална образователна подкрепа. Средствата се осигуряват за сметка на намаление на утвърдените разходи бюджета на Министерството на образованието и науката за 2019 г. Правителството увеличи показателя по бюджета на Министерството на туризма за максимален размер на новите задължения за разходи, които могат да бъдат натрупани през 2019 г. със сума в размер до 2 427,8 хил. лв. Тази сума представлява плащания по две групи договори, извършени изцяло от бюджета на Министерството на туризма за 2018 г., които по силата на действащите към момента методологични изисквания, са предвидени за отразяване в отчета за 2019 г., тъй като тогава настъпва цялостното изпълнение на предмета на договорите. Промяната се налага, за да бъдат спазени новите методологични изисквания на Министерството на финансите в сила от 1 януари 2019 г., според които плащания по бюджета от предходната година вече не следва да бъдат част от отчета за текущата. Приетият нормативен акт не води до въздействие върху държавния бюджет и до допълнителни разходи по бюджета на Министерството на туризма за 2019 г. Министерският съвет обяви за публична общинска собственост пътен участък от републикански път III-488 п.к. Градец - Градец - Ичера - Сливен, с дължина 5,930 км на територията на гр. Сливен. Промяната се извършва по предложение на община Сливен. Изменя се и списъкът на републиканските пътища, като наименованието на републикански път III-488 се променя на „Градец - Ичера - Сливен - Сотиря - /о.п.Сливен - Лозенец/“. От списъка на републиканските пътища се заличава републикански път III-6007 (о.п. Сливен - Лозенец) - Сотиря - (Ичера - Сливен). Предложените промени ще осигурят на общинската администрация по-голяма самостоятелност при изпълнението на целенасочени промени в организацията на движение в гр. Сливен, да контролира и управлява движението по проблемните, с висока интензивност на движение и натоварени почти през цялото денонощие централни булеварди и улици в града. За нуждите на Гранично полицейско управление - Петрич при Регионална дирекция „Гранична полиция“ - гр. Смолян“ ще бъдат изградени ремонтна и складова база и техническа инфраструктура. Това ще стане възможно след като с решение на правителството е разрешено провеждане на процедура за промяна на предназначението на държавен имот с площ 21 282 кв.м. в гр. Петрич за „специален обект“. Към момента имотът е предвиден за озеленяване. Съгласно Закона за устройство на територията има възможност за промяна предназначението на територии или на части от тях, предвидени в общите или в подробните устройствени планове на урбанизираните територии за озеленени площи, които не са реализирани, с цел изграждане на елементи на техническата инфраструктура или на специални обекти, свързани с отбраната и сигурността на страната. На терена не е реализирано озеленяване вече години наред. „БДЖ-Товарни превози“ ЕООД ще продаде чрез пряко договаряне девет апартамента в страната. Осем от тях се намират в гр. Белослав, област Варна, и един е в гр. Велинград, област Пазарджик. Тяхната продажба ще се осъществи с настанените в апартаментите наематели. С продажбата на недвижимите имоти, „БДЖ-Товарни превози“ ЕООД ще се разпореди възмездно с активи, които не са необходими за дейността на дружеството и от управлението на които няма съществена икономическа полза. На община Пловдив се предоставя безвъзмездно правото на собственост върху част от имот - публична държавна собственост, ползван от Професионалната гимназия по хранителни технологии и техника - гр. Пловдив за образователни дейности. Досега гимназията е била публична държавна собственост, управлявана от Министерството на земеделието, храните и горите като неин принципал. Учебното заведение е с отпаднала за ведомството необходимост. Община Бургас получава правото на собственост върху четиридесет и девет имота - държавна собственост. Те се намират в местността „Рибарско пристанище“ (бивша местност „Ченгене скеле“), кв. Крайморие, град Бургас. Имотите ще бъдат използвани за изграждане на съоръжения на инженерната инфраструктура, улична мрежа, алеи и озеленяване, пречиствателна станция за отпадни води и др. Строителните дейности, които община Бургас ще реализира в тях, ще бъдат насочени към осигуряване на подкрепяща среда за развитие на рибарството и съхранение на местната културна идентичност, както и за отдих на населението и гостите на общината. Съгласно друго правителствено решение, Министерският съвет обяви имот-публична държавна собственост, за частна държавна собственост и даде съгласие за апортиране на имоти в капитала на „Автомагистрали“ ЕАД, гр. София. С решението се увеличава капиталът на дружеството чрез записване на нови акции от държавата при вписване на два имота, които са с отпаднала необходимост за Агенция „Пътна инфраструктура“. Единият от тях се намира в с. Дражево и представлява терен с площ 7993 кв. м и сграда в него, а другият – в с. Долна Диканя, е с площ 2149 кв. м и изградена сграда - кантон в него. С предоставянето на имотите „Автомагистрали“ ЕАД ще има по-добри условия за изпълнение на договорите за ремонт и поддръжка на пътни участъци от автомагистралите „Струма“ и „Тракия“. Правителството одобри Споразумение за извършване на Преглед на инвестиционната политика на страната ни от Организацията за икономическо сътрудничество и развитие (ОИСР). Осъществяването на Прегледа на инвестиционната политика на страната ни е задължителна стъпка по пътя на членството на България в ОИСР. В края на 2017 година правителството потвърди сътрудничеството на България с ОИСР и конкретизира действията, които страната ни следва да предприеме за присъединяване. Едно от тях е именно Прегледът на инвестиционната политика, който представлява доклад, изготвен на основа на Рамката за инвестиционната политика (OECD Policy Framework for Investment) и Декларацията на ОИСР относно международните инвестиции и мултинационалните предприятия. Прегледът има широк подход към подобряване на инвестиционния климат и обикновено включва глави за регулирането и защитата на инвестициите, за насърчаването на инвестициите и други. Целта на Прегледа е да мобилизира повече частни инвестиции, които да подпомогнат икономическия растеж и устойчивото развитие на страната и да допринесат за икономическото и социално благоденствие. Той изпраща позитивен знак към инвеститорите за стабилността на икономиката в България. Министерският съвет одобри проект на Споразумение за сътрудничество в областта на образованието между правителството на Република България и правителството на Социалистическа република Виетнам за периода 2019 - 2023 година. В проекта на документа са обхванати всички аспекти на динамичното развитие на двустранното сътрудничество в областта на образованието през последните години и са конкретизирани формите на сътрудничество, които предвиждат обмен на добри практики в областта на планирането, управлението и развитието на образованието, насърчаване на прякото сътрудничество между образователните институции. Посочени са квотите за обмен на студенти, докторанти, специализанти, както и за осъществяване на езикови специализации. Предоставя се възможност за размяна на реципрочна основа на лектори по виетнамски й български език. Насърчава се установяването на непосредствени връзки между средните и висшите училища в двете страни за обмен на опит в областта на управлението на учебния процес, за съвместни проекти, включително и за изпълнение на проекти по програма Еразъм+, както и за изучаване на историята, географията, езика, литературата и традициите на двете страни. Правителството одобри проект на Меморандум за разбирателство за сътрудничество в областта на младежта и спорта между Министерството на младежта и спорта на Република България и Министерството на младежта и спорта на Република Турция. В областта на младежта целите на Меморандума са да бъдат организирани програми за младежки обмен и да бъдат популяризирани взаимни доброволчески проекти, също така да се осъществяват взаимни посещения на компетентни младежки органи и експерти, както и обмен на опит и знания за развитието на младежкото лидерство, предприемачеството, иновациите и младежките лагери и осигуряване на взаимно участие на младежи в курсове, младежки конференции, симпозиуми и академични програми, организирани в двете държави. В областта на спорта двете страни ще насърчават обмена на опит и сътрудничество между треньори, експерти, специалисти и изследователи в областта на спорта за високи постижения, спорта за всички, спортната наука, спортната медицина и спортното право. Ще се подпомага взаимното популяризиране на спортно-туристическия потенциал и възможности на двете страни, както и сътрудничеството в борбата срещу допинга в спорта. Правителството одобри резултатите от българското участие в заседанието на Съвета на ЕС по икономически и финансови въпроси (ЕКОФИН), което се проведе на 10 октомври в Люксембург. По време на срещата беше представено предложението на Европейската комисия за рамка за управление на Бюджетния инструмент за конвергенция и конкурентоспособност за еврозоната и държавите във Валутно-курсовия механизъм II, които на доброволен принцип желаят да се присъединят към него. Финансовите министри обмениха мнения по доклада на председателя на групата на високо равнище за европейската финансова архитектура за развитие, обсъдиха прилагането на плана за действие срещу изпирането на пари, както и бъдещите стратегически приоритети в тази област. В тази връзка, Комисията представи новите елементи на преработената методология за идентифициране на високорисковите трети страни. В контекста на Европейския семестър ЕКОФИН проведе обмен на мнения относно извлечените поуки през 2019 г. Председателят на Европейската сметна палата представи годишния доклад за изпълнението на бюджета на ЕС за 2018 г. Съветът на ЕС по икономически и финансови въпроси предстои да заседава на 8 ноември в Брюксел. Ще бъде обсъдено актуалното състояние на работата на ЕКОФИН, свързана с данъчното облагане на цифровия сектор. В дневния ред на заседанието е включено предложението на финландското председателството Съветът да постигне общ подход относно мерките за подобряване на бизнес средата за акцизните стоки, и по-конкретно алкохола и алкохолните напитки, предаването и обмена на данни за плащания, имащи отношение към ДДС и специалния режим за ДДС за малките предприятия. Очаква се Съветът да приеме заключения относно статистиката на ЕС и относно финансирането на борбата с изменението на климата. На срещата Европейският фискален съвет ще представи годишния си доклад за 2019 г. Членовете на ЕКОФИН ще проведат и съвместен ориентационен дебат с министрите на образованието. Съвет „Общи въпроси“ проведе заседание на 15 октомври в Люксембург. Обсъдена беше политиката на разширяване и Процеса на стабилизиране и асоцииране, с акцент върху Албания и Република Северна Македония. Сред темите на заседанието бяха също акцентите от дневния ред на октомврийския Европейски съвет (17-18 октомври 2019 г.) - Многогодишната финансова рамка за 2021-2027 г., изпълнението на Стратегическия дневен ред на ЕС за периода 2019-2024 г. и изменението на климата. Съвет „Общи въпроси“ проведе заседание и по чл. 50. Съветът по образование, младеж, култура и спорт на ЕС ще заседава в част „Образование“ на 8 ноември в Брюксел. Ще бъдат проведени дебати на две теми - „Солидна икономическа база за Европа: усилия за постигане на ефективност, ефикасност и качество на образованието и обучението“ и „Изкуственият интелект в образованието и обучението“. Съветът ще приеме и Заключения относно ключовата роля на политиките за учене през целия живот. Близо 500 000 души с увреждания са получили подкрепа със средства от държавния бюджет през 2018 г. За добавки за социална интеграция през същата година са били платени 151 568 051 лв. Това се посочва в Доклада за изпълнението на Националната стратегия за хората с увреждания в периода 2016-2018 г., който беше одобрен от правителството. Документът отразява постигнатите резултатите в изпълнението на държавната политика за хората с увреждания по посочените в националната стратегия ключови приоритети до 2020 г. Те са свързани с осигуряване на достъп до среда за живеене, качествено образование и здравни услуги, заетост, възможности за спорт, отдих, туризъм и участие в културния живот. Акцентът в доклада е поставен върху изпълнението на Закона за интеграция на хората с увреждания, който регламентира институционалната рамка, стратегическите и оперативни документи за управление на политиката за интеграция на хората с увреждания и върху реализираните дейности по приоритета „Хората с увреждания - пълноправни членове на обществото“ по време на Българското председателство на Съвета на Европейския съюз. Докладът отчита също дейността на Националния съвет за интеграция на хората с увреждания към Министерския съвет, който е консултативен орган при осъществяване на политиката за хора с увреждания, както и на сътрудничество и координация между централните и териториалните органи на изпълнителната власт и структурите на гражданското общество. Подобряване на достъпа на хора с увреждания до публични и жилищни сгради, финансиране на проекти за започване и стартиране на самостоятелна стопанска дейност, стимулиране на работодатели да създават по-добри условия за работници с намалена работоспособност са част от мерките, заложени в Плана за изпълнение на Националната стратегия за хората с увреждания за периода 2019-2020 г., който беше одобрен от правителството. Документът съдържат конкретни мерки и дейности, съобразно ангажиментите на държавните институции, имащи отношение към политиката за хора с увреждания и прилагането на Конвенцията за правата на хората с увреждания. В Плана са заложени приоритетите в изпълнението на държавната политика в тази област като: осигуряване на достъп до среда за живеене, транспорт и транспортни услуги, информация и комуникации; осигуряване на достъп и приобщаване на всяко дете в образователната система и възможности за обучение през целия живот; осигуряване на ефективен достъп до качествени здравни услуги и др. В плана се предвиждат по-целенасочени, последователни, координирани и рационални действия и подходи от страна на всички заинтересовани страни, с оглед не само постигане на целите, заложени в Националната стратегия за хората с увреждания, но и във връзка с прилагане на изискванията на Конвенцията за правата на хората с увреждания в Република България. Правителството одобри проект на Нота за присъединяване на Министерството на отбраната на Република България към Техническото споразумение между Министерството на националната отбрана на Румъния и Върховното главно командване на силите на НАТО в Европа (SHAPE) относно реда за осъществяване на командването и управлението на щаба на многонационална дивизия „Югоизток“. Присъединяването на Министерството на отбраната на Република България към Техническото споразумение е заключителен етап от процедурата по присъединяване (афилиране) на 2-ра механизирана бригада от състава на Сухопътните войски към щаба на многонационална дивизия „Югоизток“, с цел съвместна подготовка. Афилирането представлява мирновременно споразумение за провеждане на съвместна подготовка с цел повишаване на способностите и оперативната съвместимост. Същото има съществен принос както за повишаване нивото на подготовката на 2-ра механизирана бригада, така и за гарантиране на сигурността и стабилността в региона на Черно море. Правителството одобри проекта на Закон за изменение и допълнение на Закона за платежните услуги и платежните системи. С предлаганите изменения и допълнения се цели прилагане на изискванията на законодателството на Европейския съюз към регулативната рамка за платежните услуги, както и усъвършенстване на нормативната уредба, свързана с обезпечаване на възможността за ефективно упражняване на платежен надзор. Със Закона се въвеждат изменения, произтичащи както от прилагането на директивата за платежните услуги във вътрешния пазар (Директива (ЕС) 2015/2366), така и на мерки по отношение на определени такси за презграничните плащания в ЕС и таксите за превалутиране (Регламент (ЕС) 2019/518). Регламентът поставя изискване за изравняването на таксите за презгранични плащания в евро в рамките на ЕС и за плащания в лева в страната, които са на еднаква стойност и с един и същ вальор, и които имат еднакви характеристики по отношение на иницииране, извършване и приключване на плащането. В законопроекта са предвидени и някои други изменения, необходимостта от които е установена в рамките на упражняването на платежния надзор и са в резултат на натрупаната практика. Най-съществените промени са: въвеждане на забрана лице, което не притежава лиценз за извършване на дейност по предоставяне на платежни услуги и/или издаване на електронни пари, да използва в своето наименование, в рекламната си или в друга дейност думи, означаващи извършване на такава дейност. Дадена е възможност за надзорния орган регулярно да получава информация за дейността на доставчици на услуги. Предвидени са мерки за уведомяване на обществеността при издаване на лиценз за извършване на дейност като платежна институция или дружество за електронни пари. Задължават се дружествата за електронни пари да изготвят и предоставят на БНБ отчети за размера на собствения капитал. Предлага се увеличение на размера на предвижданите глоби и имуществени санкции при извършени нарушения и др. Предложените промени целят подобряване на регулаторната и на нормативната уредба на платежните услуги и на платежните системи, повишаване на ефективността на платежния надзор и по-добра защита на потребителите на платежни услуги. Министерският съвет прие Постановление за изменение и допълнение на Правилника за прилагане на Закона за чужденците в Република България/ППЗЧРБ/. Измененията произтичат от промените в Закона за чужденците в Република България /ЗЧРБ/ и в Закона за закрила на детето /ЗЗД/, както и от установената необходимост за облекчаване на процедурите при кандидатстване за получаване на право на пребиваване спрямо чужденци от български произход - граждани на трети страни. С предложената промяна, свързана с измененията на ЗЧРБ, се урежда реда за събиране на семейства и се въвеждат необходимите документи за категорията чужденци с предоставена международна закрила, убежище и временна закрила. Въвежда се и процедура по предоставяне на право на продължително пребиваване у нас на категорията чужденци, получили статут на лица без гражданство, които не отговарят на условията за предоставяне на постоянно или дългосрочно пребиваване. Във връзка с измененията на ЗЗД и въведената нова мярка за предоставяне на социални и интегрирани здравно-социални услуги за резидентска грижа на непридружени деца чужденци, е предвидена възможност на такива деца да може да се предоставя статут на продължително пребиваване в България до навършването на 18-годишна възраст. Прецизирани са и разпоредби, касаещи предоставянето на право на пребиваване на чужденци от български произход, за които отпада съгласуването с Дирекция „Консулски отношения“ -МВнР, на чужденци - научни работници, както и на студенти, приети в редовна форма на обучение във висши училища у нас. В тази връзка е предложено и въвеждането на двуезични образци на заявления, които чужденците подават за предоставяне на право на пребиваване. С цел намаляване на административната тежест спрямо чужденците, кандидатстващи за пребиваване на територията на България, се въвежда възможността да не се изисква документ за платена държавна такса, когато информацията за това плащане може да се получи по електронен път. Министерският съвет прие Постановление за изменение и допълнение на Правилника за издаване на български лични документи/ПИБЛД/. Целта на направените промени е намаляване на административната тежест на гражданите. Въвеждат се редица облекчения за хората: чрез електронната автоматизирана система за електронни услуги на Министерството на външните работи се създава възможност за подаване по електронен път на заявление за издаване на лична карта, без да е необходимо ползването на квалифицирано удостоверение за електронен подпис; намаляват се сроковете за издаване на паспорт, когато заявлението е подадено в дипломатическите и консулските представителства на страната ни в чужбина; възможност за лично получаване на български личен документ чрез лицензиран доставчик на пощенска или куриерска услуга, когато заявлението за издаването на документа е подадено лично в дипломатическите и консулските представителства на страната ни в чужбина, което предлага тази услуга; осигурява се и възможността за подаване на заявление за издаване на свидетелство за управление на моторно превозно средство в определени случаи и в районни управления към ОДМВР по постоянен адрес на заявителя. В съответствие с измененията на ЗБЛД, е предвидено и издаването на временен паспорт да се съгласува от дипломатическите и консулските представителства само с министерството на външните работи, освен в случаите на издаване на временни паспорти на български граждани, на които след 1 септември 1999 г. не са издавани български документи за самоличност, когато тяхното издаване се съгласува с МВР. Очакваните резултати са свързани както с постигане на съответствие с предвиденото в ЗБЛД, така и с преодоляване на необоснованата административна тежест за гражданите при предоставяне на услугата по издаване на български лични документи. Правителството прие Постановление за изменение и допълнение на нормативни актове на Министерския съвет в областта на държавната служба и служителите в държавната администрация. Промените са предприети поради изменения в законодателството и спецификата на осъществяваната дейност и имат за цел да допринесат за поддържането на актуална информация за длъжностите във всяка администрация, както и да регламентират прилагането на механизми за гъвкави условия на труд и кариерно развитие. Предвижда се експертните длъжности в областта на информационните технологии да се заемат и по трудово правоотношение е оглед подобряване на възможностите за привличане на специалисти от бизнес организациите. Въвеждат се общовалидни критерии за определяне на ключови длъжности, което ще позволи да се реализира механизма за приемственост в администрацията. В Наредбата за служебното положение на държавните служители се уреждат елементи на процедурата, свързана с възможността за работа в две администрации при непълно работно време, което ще подобри възможностите на малки администрации да назначават нужните им квалифицирани експерти. Регламентира се работното време и условията на труд на екипажите на риболовни кораби с дължина над 24 метра Правителството прие Постановление за изменение и допълнение на Наредбата за трудовите и непосредствено свързани с тях отношения между членовете на екипажа и на обслужващия персонал на кораба и корабопритежателя. С промените се създават минимални стандарти относно условията за наемане на работа, организацията на работното време, както и за здравословните и безопасни условия на труд по отношение на рибари, ангажирани на борда на риболовни кораби с дължина, не по-малко от 24 метра. По този начин ще бъдат изпълнени изискванията на Директива 2017/159/ЕС на Съвета от 19 декември 2016 г. за изпълнение на Споразумението във връзка с изпълнението на Конвенцията относно условията на труд в сектора на риболова от 2007 г. на Международната организация на труда, сключено на 21 май 2012 г. между Общата конфедерация на селскостопанските кооперации в Европейския съюз (COGECA), Европейската федерация на транспортните работници (ETF) и Сдружението на националните организации на риболовни предприятия в Европейския съюз (Europeche). Министерският съвет одобри проект на договор между правителството на Република България и правителството на Кралство Нидерландия за закупуване на два кораба минни ловци за сумата от 1 996 000 евро без ДДС. Придобиването на минните ловци ще допринесе за повишаване на способностите на българските Военноморски сили за изпълнение в пълен обем на задълженията за провеждане на противоминни операции за осигуряване безопасността на корабоплаването в морското ни пространство в мирно време, както и за успешно изпълнение на военновременните задачи в национален и съюзнически формат в НАТО и ЕС. Съгласно Закона за международните договори на Република България, с одобряването на проекта на договор за закупуване на двата кораба, правителството упълномощава министъра на отбраната да проведе преговори и да подпише договора, при условие на последваща ратификация от Народното събрание на Република България. Правителството прие решение за освобождаване на Здравко Димитров от длъжността областен управител на област Пловдив, считано от 11 ноември 2019 година. От тази дата на поста се назначава Дани Каназирева, която към момента е общински съветник в Общински съвет-Пловдив. С друго правителствено решение Станислав Дечев се освобождава от длъжността областен управител на област Хасково и на поста се назначава Стефка Стефанова, която към момента е заместник областен управител на областта.", "date": "2019.11.06", "title": "Вижте какво реши Министерски съвет днес"}
{"url": "https://www.24chasa.bg/novini/article/7748957", "text": "В средата на ноември в курортния град Саня в островната китайска провинция Хайнан ще бъде открит Международен панаир на книгата, заявиха на пресконференция от организационния комитет. Той ще бъде третият по рода си след Пекинския и Шанхайския. Международният туристически панаир на книгата на остров Хайнан ще продължи от 15 до 18 ноември и има за цел да подобри обслужването в най-голямата пилотна зона за свободна търговия, както и да насърчи културния обмен между държавите в обхвата на „Един пояс, един път\", съобщава  Участието си в изложението за потвърдили общо 188 издателства от страната и чужбина. За разлика от традиционните панаири на книгата, които се фокусират върху бизнеса с авторски права и продажбата на книги, този в Саня ще интегрира издателските ресурси с туристическите. Той ще предостави платформа за авторите на туристически публикации и световни марки в различни области, сред които интернет, кино, анимация, игри и туристически недвижими имоти, казаха организаторите. Петзвезден хотел на брега на морето ще бъде превърнат в библиотека с площ от 27 000 кв.м. По време на панира са предвидени дискусии с местните и чуждестранни издателства, както и форум за електронната литература и карнавал на читателите. Русия ще бъде поканена като почетен гост, за да се насърчи обмена между издателствата и неправителствените институции от Китай и Русия, каза заместник-ръководителят на провинциалния отдел за публичност Чън Ин.", "date": "2019.11.06", "title": "Курортният китайски остров Хайнан се готви за Международен панаир на книгата"}
{"url": "https://www.24chasa.bg/novini/article/7749428", "text": "Министерският съвет обяви за публична общинска собственост пътен участък от републикански път III-488 п.к. Градец - Градец - Ичера - Сливен, с дължина 5,930 км на територията на гр. Сливен. Промяната се извършва по предложение на община Сливен. Изменя се и списъкът на републиканските пътища, като наименованието на републикански път III-488 се променя на „Градец - Ичера - Сливен - Сотиря - /о.п.Сливен - Лозенец/“. От списъка на републиканските пътища се заличава републикански път III-6007 (о.п. Сливен - Лозенец) - Сотиря - (Ичера - Сливен). Предложените промени ще осигурят на общинската администрация по-голяма самостоятелност при изпълнението на целенасочени промени в организацията на движение в гр. Сливен, да контролира и управлява движението по проблемните, с висока интензивност на движение и натоварени почти през цялото денонощие централни булеварди и улици в града.", "date": "2019.11.06", "title": "Променят списъка на републиканските пътища"}
{"url": "https://www.24chasa.bg/novini/article/7749432", "text": "Близо 500 000 души с увреждания са получили подкрепа със средства от държавния бюджет през 2018 г. За добавки за социална интеграция през същата година са били платени 151 568 051 лв. Това се посочва в Доклада за изпълнението на Националната стратегия за хората с увреждания в периода 2016-2018 г., който беше одобрен от правителството. Документът отразява постигнатите резултатите в изпълнението на държавната политика за хората с увреждания по посочените в националната стратегия ключови приоритети до 2020 г. Те са свързани с осигуряване на достъп до среда за живеене, качествено образование и здравни услуги, заетост, възможности за спорт, отдих, туризъм и участие в културния живот. Акцентът в доклада е поставен върху изпълнението на Закона за интеграция на хората с увреждания, който регламентира институционалната рамка, стратегическите и оперативни документи за управление на политиката за интеграция на хората с увреждания и върху реализираните дейности по приоритета „Хората с увреждания - пълноправни членове на обществото“ по време на Българското председателство на Съвета на Европейския съюз. Докладът отчита също дейността на Националния съвет за интеграция на хората с увреждания към Министерския съвет, който е консултативен орган при осъществяване на политиката за хора с увреждания, както и на сътрудничество и координация между централните и териториалните органи на изпълнителната власт и структурите на гражданското общество. Подобряване на достъпа на хора с увреждания до публични и жилищни сгради, финансиране на проекти за започване и стартиране на самостоятелна стопанска дейност, стимулиране на работодатели да създават по-добри условия за работници с намалена работоспособност са част от мерките, заложени в Плана за изпълнение на Националната стратегия за хората с увреждания за периода 2019-2020 г., който беше одобрен от правителството. Документът съдържат конкретни мерки и дейности, съобразно ангажиментите на държавните институции, имащи отношение към политиката за хора с увреждания и прилагането на Конвенцията за правата на хората с увреждания. В Плана са заложени приоритетите в изпълнението на държавната политика в тази област като: осигуряване на достъп до среда за живеене, транспорт и транспортни услуги, информация и комуникации; осигуряване на достъп и приобщаване на всяко дете в образователната система и възможности за обучение през целия живот; осигуряване на ефективен достъп до качествени здравни услуги и др. В плана се предвиждат по-целенасочени, последователни, координирани и рационални действия и подходи от страна на всички заинтересовани страни, с оглед не само постигане на целите, заложени в Националната стратегия за хората с увреждания, но и във връзка с прилагане на изискванията на Конвенцията за правата на хората с увреждания в Република България.", "date": "2019.11.06", "title": "Близо 500 000 души с увреждания са получили подкрепа от държавния бюджет през 2018 г."}
{"url": "https://www.24chasa.bg/novini/article/7749420", "text": "Британският премиер Борис Джонсън сравни основния си политически съперник със съветския диктатор Йосиф Сталин. Той направи това преди днешното официално начало на кампанията на управляващата Консервативна партия за изборите на 12 декември, предаде Асошиейтед прес. В статия за вестник \"Дейли телеграф\" Джонсън заявява, че лидерът на Лейбъристката партия Джереми Корбин ще \"повишава данъците толкова необуздано\", че това ще съсипе британския просперитет, съобщава БТА. По думите му ръководството на Лейбъристката партия напада богатите \"с удоволствие и отмъстителност, невиждани от времената, когато Сталин е преследвал кулаците\" - по-богатите селяни, взети на мушка от съветския режим през 30-те години. Днес Джонсън ще се срещне с кралица Елизабет, за да бъде обявено официалното разпускане на парламента преди предсрочните избори, след което ще произнесе реч, с която ще даде началото на кампанията на Консервативната партия.", "date": "2019.11.06", "title": "Британският премиер сравни Джереми Корбин със Сталин"}
{"url": "https://www.24chasa.bg/novini/article/7749424", "text": "Ръководителят на Дирекцията по комуникации в турското президентство Фахреттин Алтун потвърди информацията за задържането в Сирия на една от сестрите на лидера на \"Ислямска държава\" Абу Бакр ал Багдади, предаде ТАСС. \"Арестът на сестрата на Ал Багдади се явява още един пример за успеха на нашите антитерористични операции\", коментира Алтун в туитър. Той добави, че Анкара продължава да се бори срещу тероризма \"без оглед на идеологията и произхода му\", допълни БТА. По-рано високопоставен турски представител заяви, че 65-годишната Расмия Ауад, голямата сестра на убития наскоро лидер на \"Ислямска държава\", е била заловена при акция на турски военни. По думите на източника тя е била задържана във фургон, където живеела със семейството си край град Азаз. Районът понастоящем се контролира от Турция. Багдади бе убит през октомври при акция на силите на САЩ в съседната провинция Идлиб, припомниха агенциите.", "date": "2019.11.06", "title": "Турция потвърди задържането в Сирия на сестра на Абу Бакр ал Багдади"}
{"url": "https://www.24chasa.bg/novini/article/7749444", "text": "Министерският съвет одобри проект на договор между правителството на Република България и правителството на Кралство Нидерландия за закупуване на два кораба минни ловци за сумата от 1 996 000 евро без ДДС. Придобиването на минните ловци ще допринесе за повишаване на способностите на българските Военноморски сили за изпълнение в пълен обем на задълженията за провеждане на противоминни операции за осигуряване безопасността на корабоплаването в морското ни пространство в мирно време, както и за успешно изпълнение на военновременните задачи в национален и съюзнически формат в НАТО и ЕС. Съгласно Закона за международните договори на Република България, с одобряването на проекта на договор за закупуване на двата кораба, правителството упълномощава министъра на отбраната да проведе преговори и да подпише договора, при условие на последваща ратификация от Народното събрание на Република България.", "date": "2019.11.06", "title": "Купуваме два кораба минни ловци от Нидерландия за 1 996 000 евро"}
{"url": "https://www.24chasa.bg/novini/article/7749441", "text": "Полицаи от община Тунджа задържаха 71-годишен мъж от село Тенево за проявена жестокост към куче, съобщиха от Областната дирекция на МВР. Служителите на реда реагирали незабавно на сигнал за жестоко отношение към животното. Възрастният мъж е задържан за срок до 24 часа. Пострадалото животно е прегледано и настанено в приют за бездомни кучета в общината. Разследването на случая продължава, образувано е досъдебно производство.", "date": "2019.11.06", "title": "71-годишен прояви жестокост към куче, задържан е"}
{"url": "https://www.24chasa.bg/novini/article/7749461", "text": "Правителството одобри проект на Нота за присъединяване на Министерството на отбраната на България към Техническото споразумение между Министерството на националната отбрана на Румъния и Върховното главно командване на силите на НАТО в Европа (SHAPE) относно реда за осъществяване на командването и управлението на щаба на многонационална дивизия \"Югоизток\". Това съобщи пресцентърът на МС. Присъединяването на Министерството на отбраната на България към споразумението е заключителен етап от процедурата по присъединяване (афилиране) на 2-ра механизирана бригада от състава на Сухопътните войски към щаба на многонационална дивизия \"Югоизток\", с цел съвместна подготовка, посочват от МС.", "date": "2019.11.06", "title": "Българска военна част ще се присъедини към многонационална дивизия \"Югоизток\", командвана от НАТО"}
{"url": "https://www.24chasa.bg/novini/article/7749469", "text": "Създаването на Консултативен съвет по въпросите на киберсигурността /КСВК/ към БСК одобри на днешното си заседание Управителният съвет на Камарата, съобщиха от работодателската организация. Съветът ще подпомага УС на БСК, като ще изготвя становища и анализи, ще прави предложения за нормативни промени и ще консултира членовете на Камарата по въпросите на киберсигурността, а членовете на Съвета ще представляват БСК в работни групи и консултативни органи към държавни институции, предаде БТА. Координатор на Съвета ще бъде Ясен Танев - председател на УС на Българската асоциация за развитие на бизнес софтуер (БАРБС), член на БСК. В състава на Съвета са поканени за участие експерти от членуващи в БСК фирми и организации. В днешно време на технологично развитие и интензивно внедряване на иновации, компаниите все по-често срещат предизвикателство в това да защитят най-важното си притежание, а именно информацията, отбелязват от БСК и допълват, че над 10000 кибератаки на всеки час се случват в световен мащаб. Управителният съвет на БСК е утвърдил и предложения на БСК за реформа на висшето образование. С предложенията БСК подчертава необходимостта от провеждане на своевременно, широко и пълноценно обсъждане на необходимите решения и мерки за цялостна реформа на висшето образование с участие на ръководствата на висшите училища и университети, Съвета на ректорите, Министерство на образованието, национално предавателни и браншови сдружения на работодателите и работниците и други заинтересовани страни. Основна цел на този дебат следва да бъде приемане на амбициозна и осъществима стратегия за развитие на висшето образование до 2030 г., отговаряща на съвременните предизвикателства, на протичащата цифровизация на глобалната икономика в съответствие с подхода и принципните промени на Закона за висшето образование, внесени в 44-то Народно събрание. На днешното си заседание Управителният съвет е приел за пълноправни членове на БСК шест компании.", "date": "2019.11.06", "title": "Консултативен съвет по въпросите на киберсигурността се създава към БСК"}
{"url": "https://www.24chasa.bg/novini/article/7749490", "text": "Двама криминално проявени мъже, оказвали съпротива и ранили полицейски служители, са с повдигнати обвинения. Това съобщиха от МВР. Първият обвиняем е 51-годишен годечанин, блъскал входната врата на дома си в тялото на полицай от РУ- Годеч, причинявайки му порезна рана по дланта, в опит да му попречи да извърши проверка по получен сигнал за извършено престъпление. След приключване на действията по разследването досъдебното производство е докладвано в Районната прокуратура в Костинброд с мнение за предаване на криминално проявения извършител на съд. Обвинение за причинена лека телесна повреда на служител на реда е повдигнато и на 22-годишен от с. Джурово, ухапал и причинил разкъсно- контузни рани по ръката на младши полицейски инспектор от РУ-Правец при изпълнение на служебните му задължения по опазване на обществения ред в селото и последвалото задържане на криминално проявения мъж.", "date": "2019.11.06", "title": "Мъж захапа ръката на полицай в Костинброд"}
{"url": "https://www.24chasa.bg/novini/article/7749506", "text": "Във Второ РУ е задържан млад мъж, използвал неправомерно чужда банкова карта. На 6 юли т.г. служителите започнали проверка по сигнал от 62-годишен пловдивчанин, че от банковата му карта са направени без негово съгласие над 20 плащания в различни обекти и от сметката му били изтеглени около 400 лева. В хода на работата и след съгласуване с наблюдаващ окръжен прокурор, снимки на издирвания извършител бяха публикувани в средствата за масово осведомяване, съобщиха от пресцентъра на МВР. Благодарение на проявената активност от гражданите, вчера в полицията е постъпила информация за самоличността и местонахождението на 31-годишния мъж. Той е задържан за срок до 24 часа. Работата по документиране на случая продължава под ръководството на Окръжна прокуратура - Пловдив.", "date": "2019.11.06", "title": "Арестуван е мъж, източил чужда карта с 400 лв. в Пловдив"}
{"url": "https://www.24chasa.bg/novini/article/7749740", "text": "Когато Берлинската стена рухна, Съветският съюз отстъпи, като остави комунистическото правителство на ГДР да падне и след това бързо прие обединението на Германия. Руският президент Владимир Путин днес обвинява съветското ръководство в наивност, дала възможност за разширяване на НАТО на изток, предаде БТА.  Мнозина в Русия споделят това виждане и възприемат падането на Берлинската стена и обединението на Германия като момент, в който Москва е подала ръка на Запада с надеждата да открие нова ера на партньорство, но е била излъгана от западните страни. Бившият съветски президент Михаил Горбачов окуражи комунистическите лидери от Централна и Източна Европа да последват примера му, като започнат либерални реформи, както и да не предприемат мерки за укрепване на режимите си, когато те започнаха да се пропукват под напора на продемократичните сили. През 1989 г. реформаторите взеха властта в страните от съветския блок и сложиха край на повече от четири десетилетия комунистическо управление. Бързината на промените изненада самия Горбачов. Неотдавна, в навечерието на 30-ата годишнина от падането на Берлинската стена на 9 ноември, бившият съветски лидер каза в интервю, че е приветствал демократичните промени в ГДР и други страни от съветския блок, но не е предполагал, че Берлинската стена да падне толкова скоро. \"Не само ние, но и западните ни партньори не очаквахме, че историческите събития ще се развият толкова бързо\", каза Горбачов пред в.\"Известия\". На следващата сутрин след падането на Берлинската стена Горбачов свиква заседание на ръководния орган на комунистическата партия - Политбюро, за обсъждане на отговора на Съветския съюз. \"Политбюро единодушно реши, че трябва категорично да се изключи използването на сила. Някои със сигурност са искали да \"възстановят реда\" с танкове, но тогава си замълчаха\", каза бившият съветски лидер в интервюто. Павел Палажченко, които по онова време работи като преводач на Горбачов, каза, че всяко друго решение би имало изключително сериозни и тежки последици и е можело да доведе до катастрофа. Съветският съюз разполагаше с повече от 300 000 войници, 12 000 танка и други бронирани машини в ГДР. \"На практика биха могли да затворят цялата граница с танковете си, но те останаха в казармите\", каза Владислав Зубок, експерт по съветска история в Лондонската школа по икономика, и добави: \"За съветското ръководство бе ясно, че е невъзможно да върнат духа обратно в бутилката. Започна нова епоха\". Николай Андреев, който е бил полковник от съветските войски в ГДР, каза, че е изпитал облекчение, когато видял, че съветското ръководство не се опитва да възстанови контрола със сила. \"Радостно бе, че всичко се стана мирно, без военен конфликт, без стрелба и кръвопролития\", каза той. Самият Съветски съюз тогава преживяваше бурни времена на промени. Либералните реформатори в новоизбрания съветски парламент настояваха за премахване на монопола на комунистическата партия върху властта, а в съветските републики бързо придобиваха влияние движенията за независимост. Съветските медии, променени от политиката на Горбачов за гласност, свободно отразяваха падането на Берлинската стена. \"Сигурен бях, че войските ни няма да предприемат никакви радикални действия. Политиката на Горбачов беше гаранция за това\", каза Вячеслав Мостовой, отразявал падането на стената по съветската държавна телевизия. След падането на Берлинската стена Горбачов се съгласи да бъдат ускорени преговорите за обединение на Германия и за голяма изненада на Запада лесно прие членството й в НАТО. Той каза пред \"Известия\", че е премахнал един източник на напрежение в центъра на Европа и е спомогнал коренно да се подобрят отношенията с Германия. Но мнозина в Русия продължават да смятат, че Горбачов е виновен затова, че е предал съветския съюзник ГДР и е пожертвал жизненоважните интереси на Москва в преговорите със западните държави. Сред тях е и Путин, който обвинява съветския лидер, че наивно се е подвел по обещанията на Запада, че НАТО няма да се опита да приеме за свои членове държавите от бившия съветски блок, вместо да поиска писмени гаранции. \"Горбачов направи грешка\", каза Путин и допълни: \"В политиката споразуменията трябва да се закрепват в документ. Той само води разговори за това и реши, че това е договорено\". Горбачов възрази, че би било абсурдно да се искат от Запада писмени гаранции да не бъдат приемани бивши страни членки на Варшавски договор в НАТО, защото това би означавало да се обяви съветския военен съюз за мъртъв, дори преди да е прекратил съществуването си през юли 1991 г. Според Путин обаче политика на Горбачов по отношение на Германия е била проява на непростима слабост, оставила дълбок отпечатък в съзнанието му. Месец след падането на стената Путин, тогава подполковник от КГБ, работещ в Дрезден, ГДР, е трябвало да се изправи пред демонстрантите, опитали се да влязат в централата на КГБ, след като съветските войски пренебрегнали отчаяния му призив да защитят сградата. Накрая той успял да разубеди тълпата без насилие. По времето, когато Кремъл договаря обединението на Германия, Съветският съюз започва да се разпада, разтърсван от икономическа криза и политически брожения. Резервите на страната от твърда валута се изчерпват и Кремъл се бори да плати дълговете си, което поставя Горбачов и правителството му в слаба позиция на преговорите. \"Съветският съюз беше в криза и не би могъл да преговаря от равнопоставена позиция със Запада\", каза Зубок. Икономическите проблеми на страната продължиха след окончателния му разпад през 1991 г., след който Русия стана силно зависима от западна финансова помощ през 90-те години. Някои от елитните съветски войски набързо бяха изтеглени от Германия, без в Русия да е подготвена елементарна инфраструктура за тях и се наложи те да бъдат настанени в палатки. Германия помогна да се финансира изтеглянето, но мнозина в Русия смятаха, че помощта е недостатъчна. В последвалите години Кремъл не можеше да направи нищо, за да се противопостави на разширяването на НАТО, която прие Полша, Унгария и Чехия през 1999 г., а през следващите години и други бивши страни от съветския блок, както и трите бивши балтийски съветски републики. Разширяването на НАТО на изток бе до голяма степен възприето от Русия като доказателство за враждебните намерения на организацията, което допринесе за разпалването на антизападни настроения. \"Недоверието към Запада, към потенциалните партньори от другата страна все още е налице\", каза Константин Косачов, близкият до Кремъл председател на комисията по външна политика на горната камера на руски парламент. Той твърди, че Западът, воден от желанието си да обяви победата си в Студената война, е пропилял възможностите за изграждане на по-сигурен свят. \"В известен смисъл щетите са необратими\", каза Косачов и допълни: \"Съветският съюз и след това Русия сами направиха избор да прекратят конфронтацията със Запада и да започнат сътрудничество. Това можеше да доведе до ситуация, която да е печеливша за всички, но за да стане това, западните страни трябваше да бъдат много по-разумни и много по-щедри\".", "date": "2019.11.06", "title": "Падането на Берлинската стена събужда\nв Русия спомени за провалените надежди\nза по-добри отношения със Запада"}
{"url": "https://www.24chasa.bg/novini/article/7749729", "text": "Пътната полиция в Гърция въвежда глоба от 200 евро за шофьорите на леки автомобили и таксита при спиране и паркиране в бус лента. Закъснение в разписанието на градските автобуси, както и пострадали пътници при слизане и качване принуди пътна полиция да наложи пълно спазване на забраната за спиране и паркиране на лентата за автобуси. Масово се поставят камери по трасето на градския транспорт, като глобата за нарушение е 200 евро, предаде  По трасето на автобусите на градския транспорт са монтирани съответните пътни знаци, които забраняват спиране, престой и паркиране на други превозни средства. Самите шофьори в градския транспорт поискаха помощ от пътна полиция и съобщават за риск от катастрофи, създаден от паркирани коли дори на спирки. Пътна полиция санкционира масово и за нарушения при паркиране и спиране на места за инвалиди, както и на пешеходни пътеки.", "date": "2019.11.06", "title": "200 евро глоба за спиране на бус лента в Гърция"}
{"url": "https://www.24chasa.bg/novini/article/7749741", "text": "Млад военен е починал сутринта в барокамерата на Военноморска болница Варна. Това потвърди за \"24 часа\" директорът на болницата полк. проф. д-р Ивайло Въжаров, но отказа да коментира какво точно се е случило. Случаят се разследва от военна прокуратура. Знае се, че военнослужещият е бил от бургаско поделение, но повече информация за случая няма и не е ясно дали войникът е бил приет по спешност в болницата, дали е инцидент, или е имал други здравословни проблеми.                                                                                                                                                                                                                                                                                                                                ", "date": "2019.11.06", "title": "Военен почина в барокамера във Варна"}
{"url": "https://www.24chasa.bg/novini/article/7749734", "text": "\"С чувство за оптимизъм се включвам в кампанията на Министерство на здравеопазването в подкрепа на донорството и трансплантацията „Да! За живот“. Последвах примера на премиера Борисов и лично попълних своята карта, с която изразявам своето съгласие да стана донор на органи в случай на настъпване на мозъчна смърт\". Това написа спортният министър Красен Кралев в профила си във Фейсбук. И продължи: \"Горд съм, че за първи път от много години държавата инициира кампания в подкрепа на донорството. Като човек, завършил медицина, знам, че трансплантацията е едно от най-големите постижения на съвременната медицина. Чрез трансплантация могат да бъдат спасени много човешки животи. За 2019 година в България над 1151 пациенти са в листата на чакащите трансплантация за органи. Те имат семейство, близки и приятели, които разчитат на всеки един от нас да подкрепим техния любим човек. Да бъдем съпричастни! Да говорим ЗА донорството. Да кажем заедно: “Да! За живот!” Важна информация е, че тази карта няма юридическа стойност. Целта е да информира семейството и близките на човека, който я е попълнил каква е неговата воля. Можете да подкрепите инициативата като попълните своята карта – можете да я намерите онлайн на адрес: www.zajivot.bg, или да я получите от доброволците на БЧК, които ще ги раздават на ключови места в столицата и други градове\".", "date": "2019.11.06", "title": "И Кралев се включи в кампанията „Да! За живот“ в подкрепа на донорството"}
{"url": "https://www.24chasa.bg/novini/article/7749779", "text": "Гражданско дело, образувано пред СРС през април 1993 г. по искове за възстановяване на запазена част от наследство, е продължило 25 години, 11 месеца и 26 дни. Делото е приключило окончателно чак през март 2019 г. Забавянето е установено при проверка от Инспектората при Висшия съдебен съвет, съобщиха от институцията, оглавявана от Теодора Точкова. В продължителността на производството е включен и периодът от 14 години, 3 месеца и 17 дни, през който е било спряно поради водено от 1992 г. друго дело в Софийски районен съд, което е било по Закона за възстановяване на собствеността върху одържавени недвижими имоти, приключило с окончателен акт през март 2002 г. Основната причина за продължителността на преюдициалното дело е свързана с действията на съда по организация на съдебните заседания в първоинстанционното производство, продължило 6 години и 7 месеца. От насрочени 25 съдебни заседания, 12 са отложени, поради нередовна процедура по призоваване на страни. От инспектората са установили и забавяне от 7 години от приключване на преюдициалния спор през месец март 2002 г. до възобновяване на основното производство през март 2009 г. То се дължи на липсата на извършвани периодични справки за движението и приключването на делото по преюдициалния спор, което е довело до забавяне при възобновяването на основното дело. Освен това съдът е допуснал пропуски и при организацията на съдебните заседания по делото. Насрочени са били 14 съдебни заседания, като 5 от тях са отложени, поради нередовно призоваване на страни, а други 8 - за събиране на доказателства. Забавяния са допуснати и във въззивното производство пред СГС, продължило 5 години и 9 месеца. Проведените 10 съдебни заседания по делото са насрочвани в интервали от 4 до 8 месеца. Въззивният състав се произнесъл с решение по делото 1 година и 7 месеца след изтичане на законоустановения 30-дневен срок.", "date": "2019.11.06", "title": "Запазена част от наследство се възстановява със забавяне от 26 години"}
{"url": "https://www.24chasa.bg/novini/article/7749809", "text": "Варненският районен съд остави в ареста 40-годишният Стоян И. с постоянна мярка за неотклонение задържане под стража за изключително гнусно престъпление. Районна прокуратура в морската столица е повдигнала обвинение срещу мъжа за изнасилване и то на родната му дъщеря, като \"я принудил към това със сила и заплашване\". След гнусната гавра момичето е направило опит да се самоубие. Момичето останало да живее с майка си, след като родителите му се развели. На 1-и ноември тази година Стоян бил с 18-годишната си дъщеря в колата си, където започнал със заплахите. Завел момичето до магазина, след това със сила го завлякъл в мазата на къщата си. За да няма свидетели на сексуалното насилие, той качил дъщеря си в автомобила, извел я извън града и там я изнасилил. Престъплението е извършено в условията на опасен рецидив, тъй като 40-годишният мъж е осъждан вече за изнасилване. 40-годишният мъж е осъждан 3 пъти за тежки умишлени престъпления с влезли в сила присъди, две от които за изнасилване. Настоящото деяние, за което е привлечен като обвиняем, се явява извършено в условия на опасен рецидив, в изпитателния срок на предсрочно условно освобождаване през м. април от затвора, където е изтърпявал наказание по предходна присъда.", "date": "2019.11.06", "title": "Девойка опита да се самоубие, след като баща й я изнасилил"}
{"url": "https://www.24chasa.bg/novini/article/7749790", "text": "Британският министър за Уелс в правителството на премиера Борис Джонсън - Алън Кеърнс подаде оставка днес, на фона на разгорял се шумен скандал, предадоха Ройтерс и ТАСС. Скандалът засяга бившия помощник на Кеърнс, Рос Ингланд. Според Би Би Си министърът подкрепил кандидатурата на Ингланд за парламента на Уелс, въпреки че е знаел за ролята му в разглеждането на дело с голям обществен отзвук за изнасилване на жена, която по-рано е била сътрудничка в апарата на Консервативната партия, предаде БТА. По информация на Би Би Си пред съда Ингланд свидетелства срещу потърпевшата, в резултат на което делото е прекратено. \"Това е много чувствителна тема, затова в контекста на нейното продължаващо обсъждане взех решение да подам заявление за оставка от поста министър по въпросите на Уелс\", се казва в заявлението, цитирано от ТАСС.", "date": "2019.11.06", "title": "Министърът за Уелс подаде оставка заради секс скандал около бившия му помощник"}
{"url": "https://www.24chasa.bg/novini/article/7749861", "text": "Окръжната прокуратура в Добрич е внесла в Добричкия окръжен съд обвинителен акт срещу представителя на „Перформънс строй“ ЕООД Емин Е. за извършено данъчно престъпление – укрити и неплатени данъчни задължения по Закона за ДДС в особено големи размери. Престъплението е било извършено в периода от 1 юни 2015 г. до 30 септември 2016 г. в Добрич при условията на продължавано деяние. Подсъдимият Емин потвърждавал неистини в справки-декларации по ЗДДС, използвал документи с невярно съдържание при воденето на счетоводството на фирмата и представял тази информация на НАП- Добрич. Така успял да укрие данъци и да приспадне неследващ се данъчен кредит в размер на 32 552 лева, което представлява особено големи размери. В хода на досъдебното производство Емин се е възползвал от правото си да не дава обяснения по предявеното му обвинение от Окръжната прокуратура в Добрич. В обвинителния акт прокуратурата посочва, че от субективна страна престъплението по член 255, ал. 3 от НК подсъдимият е извършвал при форма на вина - пряк умисъл, съзнавал е обществено опасния характер на деянието си, предвиждал е последиците и е искал настъпването им. Делото срещу 30-годишния подсъдим е насрочено за разглеждане в Добричкия окръжен съд за 20 ноември тази година. Емин Е. е с чисто съдебно минало.", "date": "2019.11.06", "title": "Съдят добрички бизнесмен за укрити данъци в особено големи размери"}
{"url": "https://www.24chasa.bg/novini/article/7749858", "text": "Български гражданин, който пътувал в микробус, е разследван за опит да внесе в Румъния през граничния пункт Русе-Гюргево 2200 пакета цигари на обща стойност 41800 леи (17 196 лева), скрити в багажа му, предаде Аджерпрес. В съобщение на граничната полиция в Гюргево се уточнява, че микробусът с българска регистрация бил управляван от 34-годишен български гражданин. При проверка на превозното средство граничните полицаи открили в няколко пътни чанти общо 2200 пакета цигари, допълва БТА. Установено било, че те принадлежат на 23-годишен български гражданин, пътуващ в микробуса. Лицето заявило, че е купило цигарите в България и възнамерявало да ги пренесе до Германия, за да ги продаде там.", "date": "2019.11.06", "title": "Разследват българин, опитал да внесе цигари за над 17 хил. лв. в Румъния"}
{"url": "https://www.24chasa.bg/novini/article/7749847", "text": "Собствениците, или лицата, стопанисващи плувни басейни, масово не са запознати със задължението си да осигуряват безопасна техническа експлоатация на използваните в тях елементи за вграждане, филтрация и помпи. Това показва анализът на резултатите от 177 проверки, извършени в периода 29.10.2019г. – 01.11.2019г. от служители на Държавната агенция за метрологичен и технически надзор (ДАМТН) в цялата страна, съобщиха от агенцията. Проверките са обхванали туристически обекти, места за настаняване, балнеолечебни центрове, СПА центрове, уелнес и таласотерапевтични центрове, които стопанисват общо 301 броя плувни басейни, предава  . Инспекциите са извършени в съответствие с влязлата в сила Наредба за правилна и безопасна техническа експлоатация и поддръжка на елементите за вграждане, филтрацията и помпите към плувните басейни - самостоятелни или прилежащи към места за настаняване. При проверките, инспекторите на ДАМТН са установили, че собственикът или лицата, стопанисващи плувните басейни въз основа на договор, не са запознати с Наредбата за правилна и безопасна техническа експлоатация и поддръжка на елементите за вграждане, филтрация и помпите към плувните басейни – самостоятелни или прилежащи към места за настаняване; както и че съгласно Наредбата, те трябва да осигурят правилна и безопасна техническа експлоатация и поддръжка на елементите за вграждане, филтрация и помпите към плувните басейни в съответствие с изискванията и мерките, предвидени в ръководствата за експлоатация и ремонт, съставени и издадени от производителя и/или проектанта на басейна. От Агенцията са установили още, че повечето собственици и лица, стопанисващи проверените плувните басейниq не са изпълнили задължението си по чл. 4, ал. 1, т.3 да съставят досие, съдържащо проектна и техническа документация, което трябва да се съхранява на обекта. От ДАМТН напомнят, че в етапа на експлоатация, в рамките на техническото обслужване и поддръжка, собственикът или лицето, стопанисващо плувните басейни въз основа на договор, е задължено да назначи комисия в тричленен състав. Комисията е длъжна да извършва проверки на безопасността и техническата изправност на елементите за вграждане, филтрация и помпите два пъти годишно: в периодите от 1 април до 30 май и от 30 септември до 31 октомври. За работата си комисията съставя протокол, който трябва да се приложи към досието на басейна. За констатираните при проверките несъответствия, служителите на Държавна агенция за метрологичен и технически надзор са предприели законосъобразни действия, като са дадени предписания със срок за изпълнение. Надзорът и инспекциите на служители на ДАМТН, за изпълнение на изискванията на Наредбата и задълженията на собствениците и лицата, стопанисващи плувните басейни ще продължават.", "date": "2019.11.06", "title": "Започват масови проверки на басейните в СПА центрове"}
{"url": "https://www.24chasa.bg/novini/article/7749898", "text": "Гражданите на Полша ще могат да пътуват до САЩ без виза от началото на следващата седмица, обяви днес полският президент Анджей Дуда, цитиран от Ройтерс, предаде БТА. Той добави, че официалното съобщение ще бъде направено по-късно днес във Вашингтон. По думите му това е \"важна и добра новина\" за 37-те милиона поляци и 10-те милиона поляци в САЩ. Застанал до американския посланик във Варшава Жоржет Мосбахер, Дуда благодари на президента Доналд Тръмп за решението му да включи Полша в списъка на страните от федералната програма за безвизов режим. От 11 ноември, когато е Денят на независимостта - националният празник на Полша, - поляците ще могат да пребивават до 90 дни на територията на САЩ с цел туризъм или бизнес. Това решение на Вашингтон се очакваше отдавна в Полша, която е един от най-близките съюзници на САЩ в Европа със здрави двустранни политически, търговски и военни връзки, отбеляза Ройтерс.", "date": "2019.11.06", "title": "Поляците без визи до САЩ от следващата седмица"}
{"url": "https://www.24chasa.bg/novini/article/7749911", "text": "За взлом на два апартамента по улица „Струма” в град Добрич – съобщават от Областната дирекция на МВР. По данни на тъжителите на 5 ноември от единия апартамент са откраднати златни накити с тегло 7 грама и сумата от 1800 лева, а в другото жилище е извършена кражба на сумата от 1800 лева и 410 евро. По двата случая са образувано досъдебни производства.", "date": "2019.11.06", "title": "Обраха 2 апартамента в Добрич"}
{"url": "https://www.24chasa.bg/novini/article/7750110", "text": "Районният съд – Монтана одобри споразумение за наказание „Пробация“, постигнато между Районна прокуратура и защитата на подсъдимия К. А. К. – стрелочник-прелезопазач, обвинен в неизпълнение на заповед за защита от домашно насилие. Заради извършван от него тормоз над жена, с която живял на съпружески начала и детето им, на 1 юни тази година Районният съд – Монтана приел решение, с което забранил на 41 годишния мъж да приближава за срок от 18 месеца З. И. Н. и момиченцето Б. К. А. на по-малко от 50 метра, както и да приближава жилището в Монтана, в което те пребивават, както и местоработата и местата за социални контакти и отдих на двете на същото разстояние. Въпреки съдебното решение на 26 юли 2019 г., в условията на продължавано престъпление мъжът не изпълнил Заповедта за защита от домашно насилие и около 18 часа приближил майката и детето на улица в Монтана на разстояние по-малко от 50 метра, а около 23.30 часа отишъл до входната врата на апартамента, в който майката и момиченцето живеят. Деянието на подсъдимия е престъпление против правосъдието, за което законът предвижда „Лишаване от свобода“ до 3 години или глоба до 5000 лева. Пред съда К. А. К. се призна за виновен и заяви, че доброволно подписва споразумение за наказание „Пробация“ със задължителна регистрация по настоящ адрес, изразяваща се в явяване и подписване пред пробационен служител или определено от него длъжностно лице за срок от осем месеца с периодичност два пъти седмично и „Задължителни периодични срещи с пробационен служител“ за срок от осем месеца.", "date": "2019.11.06", "title": "Осъдиха на пробация стрелочник, нарушил заповед за защита от домашно насилие"}
{"url": "https://www.24chasa.bg/novini/article/7752242", "text": " се казва Спас Стоилов Пенчев от военно формирование 34 590-Бургас и е на 36 години. На служба в Българската армия е от 2014 г. Той е семеен, с едно дете. Това съобщиха от пресцентъра на министерството на отбраната. Пенчев е починал при извършване на годишни медицински прегледи на водолазния състав от Военноморските сили с имитационни водолазни спускания в барокамера. По случая се води досъдебно производство и повече информация може да се получи след разрешение от наблюдаващия прокурор.", "date": "2019.11.06", "title": "Матросът загинал при имитационни водолазни спускания в барокамера"}
{"url": "https://www.24chasa.bg/novini/article/7750118", "text": "Балканите са една от главите цели на радикалните ислямисти и членове на \"Ислямска държава\" след разгрома в Сирия, смята специалистът в областта на сигурността Джевад Галиашевич. Той посочва, че службите за сигурност в Босна изобщо не се занимават с главната опасност, а това е създаването на бази на бойци на Балканите, съобщи Танюг. Министърът на сигурността на Босна и Херцеговина в служебен мандат Драган Мектич заяви в края на миналата седмица, че няма информации за граждани на тази страна, които се намират в лагери в Сирия, но за няколко десетки мъже, които чакат да се завърнат, вече са подготвени наказателни процедури. Той каза, че заради турската военна офанзива в Сирия е спрян процесът на завръщане на членове на бившата \"Ислямска държава\" - 100 мъже и 160 жени с деца, родом от Босна и Херцеговина, които са настанени в три сирийски лагера, информира БТА. Според Галиашевич властите в Босна не правят нищо, за да се противопоставят на терористичната заплаха. Те не направили нищо, за да се противопоставят на това 360 фанатици от Босна съвсем легално, през сараевското, загребското и виенското летище незабелязано да стигнат до фронтовете в Сирия и Ирак. Същите тези бойци под носа на Агенцията за сигурност и разузнаване без проблем са се връщали в Босна, набирали нови членове и отново заминавали. Ако наистина има сериозно желание да се прекъсне тази верига, е достатъчно да се пресече финансирането на тероризма в Босна и Херцеговина, а това не се случва, каза Галиашевич. Като пример той посочи, че службите за сигурност не са направили нищо, за да попречат на заминаването на бойци в Сирия като например Инес Мидгжич, който бе убит в Сирия при едно от американските нападения. Галиашевич посочи, че към списъка трябва да се добавят и гражданите на Босна, които са пленени от редовните части на Сирия под командването на Башар Асад и стотина бойци под командването на Нусрет Имамович, които участваха в окупацията на Идлиб. Професорът от Факултета по сигурност в Белград Зоран Драгишич не смята, че бившите бойци на \"Ислямска държава\" са главната опасност за стабилността на Балканите. Той казва, че тяхното завръщане представлява риск, но всички страни от Балканите имат крайно рестриктивни закони, които се занимават с тази проблематика. Истински проблем и много по-голяма опасност предствляват така наречените самотни вълци - лица, които не са в контакт с нито една известна терористична оргнизация. Всички досегашни нападения в Европа сочат, че тези терористични акции са били извършени именно от \"самотни вълци\", хора, които са се саморадикализирали или за многократко време са били в някоя терористична организация, заяви Драгишич. Той добави, че тези \"спящи\" терористи са опасни не само защото са невидими за службите за сигурност, но и защото няма начин да се открие колко са на брой и как ще действат. Едва след като извършат някое терористично нападение научаваме подробности по какъв начин те са се превърнали в религиозни фанатици, а тогава е твърде късно, посочва Драгишич. ", "date": "2019.11.06", "title": "Експерти: Босна се превръща в база за терористи"}
{"url": "https://www.24chasa.bg/novini/article/7755640", "text": "Избирателите в град в Аризона гласуваха по допитване дали градът им да стане убежище за имигранти, нюйоркчани подкрепиха нов начин за избирането на лидерите им, а в Джърси сити, щата Ню Джърси, избирателите гласуваха за взимането на мерки срещу платформата за отдаване на недвижими имоти под наем Еър би енд би (Airbnb), предава БТА. АРИЗОНА Избирателите в Тусон, щата Аризона, с голямо мнозинство отхвърлиха идеята градът им да бъде определен за убежище за имигранти. Волята на избирателите от един от най-либералните градове в Аризона е облекчение за демократите, които управляват града. Сред тях имаше опасения, че в противен случай ще се стигне до проблеми при получаването на щатско и федерално финансиране и до рискове за обществената сигурност. НЮ ДЖЪРСИ Избирателите в град в щата Ню Джърси, който се намира само на няколко минути път с влак от Манхатън, гласуваха за налагане на ограничения за дейността на онлайн платформата Еър би енд би и на други компании за отдаване под наем на недвижими имоти. Джърси сити, с население от 271 000 души, стана доста популярен сред туристите, търсещи алтернатива на високите наемни цени в Ню Йорк сити. Това провокира оплаквания, че собственици на сгради с апартаменти, които не живеят в града, ги превръщат в де факто хотели и че това има негативно въздействие върху намирането на места за престой на достъпна цена. Подкрепените от избирателите правила предвиждат колко често наемодателите могат да дават под наем апартаменти, ако не живеят постоянно в Джърси сити. Забранява се краткосрочното даване под наем на помещения в сгради с повече от четири апартамента и влизането на наемодателите в ролята на обслужващ персонал. НЮ ЙОРК Избирателите в град Ню Йорк подкрепиха нова избирателна система за част от бъдещите избори. Новата система ще позволява да се гласува преференциално, като избирателите ще могат с преференции да гласуват за до петима кандидати, вместо да подкрепят само един. Те ще могат да посочват поредността на преференциите. КОЛОРАДО Избирателите в Колорадо подкрепиха с малко мнозинство предложение за легализирането на спортните залагания и облагането им с данъци, средствата от които да отиват за съхраняването и рационалното използване на водните ресурси. ВАШИНГТОН Предварителните резултати от референдум в щата Вашингтон сочат, че избирателите са одобрили предложение за въвеждане на таван на годишните такси за регистрация на превозни средства от 30 долара.", "date": "2019.11.06", "title": "Референдуми бяха проведени в САЩ заедно с регионалните и местните избори"}
{"url": "https://www.24chasa.bg/novini/article/7750127", "text": "С мирен протест на 11 ноември поддръжници на арестувания кмет на Несебър Николай Димитров ще изразят подкрепата си и ще настояват той да се закълне на първата сесия на общинския съвет. Тя е обявена за 14 часа на 11 ноември, а шествието ще започне около час по-рано.  \"Ние от Инициативния комитет както и още 8081 избиратели на община Несебър настояваме съгласно чл.38,ал.4 от ЗМСМА кметът да положи клетва на 11.11.2019г. в 14.00ч. в Заседателна зала „Мелсас“, за да не бъде подменен действителният вот на избирателите\". Това пишат в писмо, разпратено до медии от Инициативния комитет, издигнал Николай Димитров за четвърти кметски мандат. В него се припомня, че на 27 октомври, при проведени демократични избори за местно самоуправление, независимият Димитров е спечелил с 8081 гласа. \"Ние – членовете на Инициативния комитет сме жители на Община Несебър,доказали своя професионализъм, гражданска позиция и застанали с имената си зад достойната кандидатура на г-н Николай Димитров, чието дванадесет годишно управление е просперитет за нашата Община. Ние –всички сме граждани на свободна държава и упражнили, съгласно Конституцията на Република България правото си на вот, правото си да избираме, така както съвестта и разума ни повеляват\", се казва още в писмото.", "date": "2019.11.06", "title": "Зов от Несебър: 8081 искат кмета Николай Димитров да положи клетва на 11 ноември"}
{"url": "https://www.24chasa.bg/novini/article/7770202", "text": "Български производители изнасят хляб в Румъния, олио в Гърция, а в Германия - български суров здравословен десерт. Достъпът до чужди пазари за българските фирми е подпомогнат от “Лидл”, а родни производители изнасят още млечни и месни продукти, алкохол и др. Благодарение на партньорството си с “Лидл”, те са успели да продадат български артикули за над 30 млн. лв. през 2018 г., което е 100% годишен ръст, обясни Милена Драгийска, изпълнителен директор на “Лидл България”. Инициативата започва от Румъния с осем български фирми през 2012 г. Със седем от тях “Лидл” все още е партньор. “Приветствам всички усилия, които правят търговските вериги и конкретно “Лидл” в подкрепа на българските производители. Бих искала да поздравя “Лидл” за контрола на качеството на продуктите, които продават, защото потребителите имат нужда от качествени продукти по всяко време”, заяви земеделският министър Десислава Танева. “Успехът на подобен износ е свързан със сигурност и с популяризирането на България като кулинарна дестинация. Тук принос може да има и туризмът. Опитвайки от българските продукти по време на отпуската си тук, а после с надежда да го потърси и в своята държава”, каза Драгийска. “Лидл” успява да достигне над 80% ръст от 2016 г. до 2018 г., като вече помага на 36 производители на 109 артикула да достигнат до чужди пазари. През 2016 г. износът възлиза на 13 млн. лв., година по-късно е 15 млн. лв., след това се удвоява. “Ако цифрите за 2018 г. са впечатляващи, то очакванията ни за 2019 г. са още по-високи. До края на септември 2019 г. 36 български производители са успели да реализират продажби в търговската мрежа на “Лидл” в Европа на обща стойност почти 24 млн. лв. Сред тях са и нови пазари като Великобритания, Северна Ирландия и Сърбия”, похвали се още Драгийска. И добави: “С това показват, че когато качеството е такова, каквото трябва да бъде, имаме отлична цена и иновации в продуктите, резултатът няма как да не е такъв”.", "date": "2019.11.06", "title": "Заради “Лидл” в  Германия ядат  български  десерт, а в  Гърция - от  нашето олио"}
{"url": "https://www.24chasa.bg/novini/article/7776708", "text": "“Оценката на ръководството за резултатите в София бе дадена и от председателя на НС на БСП Корнелия Нинова в интервю в национален ефир. И тя е много добра. Нямам основание да считам, че оценката на Националния съвет ще бъде по-различна. Ръстът на подадените гласове за БСП в национален мащаб в голямата си степен се дължи на ръста в София от над 35 000 гласа спрямо 2015 г.” Това заяви лидерът на БСП - София, Калоян Паргов. Изпълнителното бюро на БСП не е отправяло критики към Софийската организация на партията за решенията и действията в предизборната кампания. “Приносът на Софийската организация за резултата на БСП на изборите за общински съветници е безспорен и няма как да не бъде признат. Ето защо нямам притеснения за оценката, която ще даде Националния съвет за работата на столичните социалисти в тази кампания”, заяви Калоян Паргов. По повод твърдението за подкрепа на кандидати на десницата, лидерът на столичните социалисти припомня решението на Националния съвет на БСП. “Няма нищо укоримо в призива на балотажа да се гласува за кандидатите на промяната. Този призив е напълно в унисон с решението на Националния съвет за взаимодействие на местно ниво с всички политически субекти, с изключение на ГЕРБ”, припомни Калоян Паргов. “Разликата в подкрепата различните райони на София има своето логично обяснение – на втория тур за кмет на София градската десница нямаше свой кандидат. И в районите, в които не бяха на балотаж, е обяснимо защо активността им беше по-ниска”, посочи лидерът на столичните социалисти. Той обърна внимание на това, че има и райони, в които десните подкрепиха кандидатите на БСП и допринесоха за победата - в Изгрев и в Младост. “Още малко смелост и политическа далновидност не достигнаха, за да постигнем победата на Мая Манолова и промяната да се случи”, убеден е Калоян Паргов.", "date": "2019.11.06", "title": "Калоян Паргов: Оценката на ръководството на БСП за резултата в София е много добра"}
{"url": "https://www.24chasa.bg/novini/article/7781464", "text": "Бюджетът за 2020-та година ще бъде по-добър от този за тази година, с по-високи доходи и запазване на данъчната политика. Това обяви министърът на икономиката Емил Караниколов при гласуването на първо четене на законопроекта по време на съвместно заседание на Икономическата комисия и Комисията за наблюдение на приходните агенции и борбата със сивата икономика и контрабандата, предава  . Министър Караниколов подчерта рекордния ръст на износа от 10 години насам - в размер на 17 млрд. евро още преди края на годината. \"Този ръст показва, че България става все по-конкурентна. Българската икономика трудно, но балансирано върви напред. Само тази година ние успяхме да подобрим с 11 позиции местата си по дигитализация на българската икономика. От тази година с 11 пункта също успяхме да подобрим икономическата свобода. Малко по малко обаче бизнесът, работещ в България, вдига своята глава. Доходите също се увеличават. Разбира се, ние започнахме от много ниско стъпало\", добави Караниколов. ", "date": "2019.11.06", "title": "Караниколов: Българската икономика върви напред"}
{"url": "https://www.24chasa.bg/novini/article/7781463", "text": "Адвокатът на арестувания кмет на Несебър - Ина Лулчева, изпрати днес ново искане до Специализираната прокуратура, в което настоява да бъде незабавно отменена мярката „задържане под стража” на Николай Димитров. В искането си адвокат Лулчева посочва, че кметът е незаконно задържан, тъй като делата за купуване на гласове не са от компетентността на Специализирания наказателен съд и на Специализираната прокуратура. Тя се пoзoвaвa нa peшeниeтo нa Koнcтитyциoнния cъд oт 2011 г., cпopeд което, дeлaтa зa избopни пpecтъплeния, включитeлнo Организирани престъпни групи, ca извън oбxвaтa нa cпeциaлизиpaнитe cтpyктypи. Затова тя настоява постановлението за привличане като обвиняем на Димитров да се отмени, както и пpoдължaвaщият apecт, тъй като той бил нeзoконocъoбpaзeн и пoдмeнял вoтa нa гpaждaнитe. ГОСПОДА ПРОКУРОРИ, Както Ви е известно, подала съм молба за отмяна/изменение на мярката за неотклонение на Николай Кирилов Димитров. При разглеждането на молбата моля да имате предвид и следното. Както изтъкнах пред съда, делата за организирани престъпни групи, целящи извършване на престъпления по раздел ІІІ, глава ІІ от НК не са от компетентността на Специализирания наказателен съд, респективно на Специализираната прокуратура. Това изрично е посочено в Решение № 10/2011 г. на Конституционния съд на Република България по к.д. № 6/2011 г., според което делата за структури на организираната престъпност са подсъдни на Специализирания съд, като „НЕ СА ОБХВАНАТИ ВСИЧКИ СЛУЧАИ, НАПРИМЕР ЧЛ. 169 Г НК“, а именно – образуване и ръководене на престъпна група, поставила си за цел да извършва престъпления по този раздел – каквото е обвинението срещу подзащитния ми. След като повдигането на обвинение от Специализираната прокуратура и произнасянето на Специализирания съд по исканията за мерките за неотклонение е извън компетентността на Специализираната прокуратура и Специализирания съд, то всяка мярка за процесуална принуда, взета от тези органи се явява процесуално невалидна, респ. противозаконна. С оглед на това мярката за неотклонение на подзащитния ми Николай Димитров следва да бъде незабавно отменена на основание чл. 17, ал. 5 НПК, според който съдът, прокурорът и разследващите органи са длъжни да освободят всеки гражданин, който незаконно е лишен от свобода. Независимо от това, Ви моля да отмените постановлението за привличане на г-н Димитров като обвиняем, като издадено от некомпетентен орган.", "date": "2019.11.06", "title": "Защитата на кмета на Несебър: Той е незаконно задържан, отменете обвинението му"}
{"url": "https://www.24chasa.bg/novini/article/7781457", "text": "Върховният съд на Лондон обяви за незаконно решението на столичната полиция за забрана на протести на екологичното движение \"Бунт срещу унищожението\", наложена през октомври, предадоха Ройтерс и ТАСС. Съдът постанови, че отделни митинги, дори да са координирани от една организация, не могат да бъдат определяни като \"публични събрания\" и затова забраната им е незаконна. \"Това е историческа победа, защото за първи път оспорихме превишаването на правомощията от страна на полицията и победихме. Това е чудесно\", каза една от привърженичките на движението баронеса Джени Джоунс, цитирана от в.\"Гардиън\" и БТА. Движението \"Бунт срещу унищожението\", основано във Великобритания миналата година, обяви за своя цел чрез протести да привлече вниманието на политиците и да ги подтикне да вземат мерки срещу климатичните промени. Акциите на движението протичат в 60 градове по света. През април екоактивистите в продължение на две седмици блокираха движението по улиците на Лондон, нарушиха работата на метрото и блокираха входа на сградата на Лондонската фондова борса, за да привлекат вниманието към глобалното затопляне. По време на априлските протести полицията задържа над хиляда души.", "date": "2019.11.06", "title": "Забрана за протести на екоактивисти в Лондон - незаконна"}
{"url": "https://www.24chasa.bg/novini/article/7749608", "text": "Турция е заловила в Сирия не само по-голямата сестра на убития лидер на \"Ислямска държава\" Абу Бакр ал Багдади, но и неговата съпруга и зет му, съобщи турският президент Реджеп Тайип Ердоган, цитиран от турската частна телевизия НТВ. След като Багдади се самоуби в тунел, Америка започна много активна медийна кампания, посочи Ердоган. \"Ние пък заловихме съпругата му, но без да вдигаме излишен шум, това е първият път, в който го обявявам\", каза той на церемония в Анкара по повод 70-ата годишнина от основаването на богословския факултет на Анкарския университет. \"По същия начин заловихме сестра му, зет му и отгоре на това ги заловихме в Сирия. На този етап продължаваме дейностите си най-решително\", каза още той, цитиран от БТА. Президентът не разкри самоличността на заловената съпруга на лидера на \"Ислямска държава\", за когото е известно, че е имал четири жени - максималния брой, разрешен от исляма. Една от съпругите на Багдади е иракчанка, известна под името Нур, дъщеря на един от сътрудниците му. Тя беше идентифицирана по име от зет на Багдади в интервю наскоро по телевизия Ал Арабия, напомня Асошиейтед прес. Зетят разкри, че лидерът на ИД е имал общо четири съпруги, когато за последно се видял с него. Една от бившите съпруги на Багдади беше арестувана в Ливан през 2014 г. и освободена година по-късно при сделка за размяна на затворници с Ал Кайда. Бившата съпруга иракчанка Саджа ад Дулайми избяга от Багдади през 2009 г., тогава бременна с дъщеря им. По едно време се смяташе, че Багдади се е оженил също за германска тийнейджърка през 2015 г., но според сведенията година по-късно тя избягала. Не е известно дали някоя от съпругите на Багдади е била заедно с него при операцията на САЩ в Северна Сирия миналия месец, при която той бе убит заедно с две от децата си.", "date": "2019.11.06", "title": "Ердоган: Турция залови в Сирия съпругата на Багдади, сестра му и зет му (Обновена)"}
{"url": "https://www.24chasa.bg/novini/article/7749714", "text": "Нападател промуши днес с нож най-малко осем човека в историческия йордански град Джераш, преди да бъде заловен, съобщи полицията. Сред ранените са четирима туристи - трима мексиканци и една швейцарка. Пострадали са също двама полицаи, екскурзовод и автобусен шофьор, предадоха ДПА и АП. На ранените се оказва медицинска помощ, като един от полицаите и една мексиканка са в тежко състояние. Нападателят е арестуван на местопрестъплението и е подложен на разпит, се казва в съобщението на Дирекцията за обществена сигурност. Не се дават данни за самоличността на извършителя; неизвестни са засега и неговите мотиви, информира БТА. Любителски видеоклип, разпространен из социални мрежи и новинарски уебсайтове, показва двама души с кръв по тялото, а други се опитват да спрат кръвта, докато една жена крещи на испански. Йорданската полиция призова гражданите да престанат да споделят видеото, защото е \"нарушение на закона\" и освен това накърнява чувствата на пострадалите и техните роднини. Джераш, северно от столицата Аман, е сред най-посещаваните туристически обекти в Йордания. Икономиката на страната разчита много на приходите от туризма, като през последните две години секторът е в голям възход. През декември 2016 г. при атака на \"Ислямска държава\" бяха убити 14 души, сред които канадски турист, припомня АП.", "date": "2019.11.06", "title": "Трима мексиканци и швейцарка ранени при нападение с нож в Йордания (Обновена)"}
{"url": "https://www.24chasa.bg/novini/article/7850103", "text": "Иранската ядрена инсталация във Фордо за обогатяване на уран скоро ще заработи с пълния си капацитет, каза днес иранският президент Хасан Рохани, цитиран от Ройтерс и ТАСС. Производството на обогатен уран в подземния завод във Фордо ще започне в полунощ, заяви говорителят на Иранската организация за атомна енергия, цитиран от Франс прес. \"В близките часове процесът по инжектиране на уранов газ в действащите центрофуги във Фордо ще приключи в присъствието на инспекторите от Международната агенция за атомна енергия (МААЕ)\", каза Бехруз Камалванди. По-рано днес Техеран оповести, че е започнало инжектирането на уранов газ в центрофугите в подземния обект във Фордо, информира БТА. \"Четвъртата стъпка на Иран по намаляване на задълженията му по Съвместния всеобхватен план за действие [ядрената сделка] за инжектирането на уранов газ в 1044 центрофуги започва днес. Благодарение на политиката на САЩ и техните съюзници скоро Фордо отново ще бъде напълно оперативен\", написа президентът на Иран в \"Туитър\". Според съобщение на иранската информационна агенция ИСНА подаването на газ е станало в присъствието на експерти от Международната агенция за атомна енергия (МААЕ). Урановият флуорид (UF6) за центрофугите във Фордо е бил доставен от иранската ядрена инсталация в Натанз. Директорът на иранската Организация за атомна енергия Али Акбар Салехи съобщи по иранската телевизия, че до събота, 9 ноември, обогатяването ще достигне ниво от 4,5 на сто и тогава на обекта отново ще има инспектори от МААЕ.", "date": "2019.11.06", "title": "Иран включва нови инсталации за обогатяване на уран"}
{"url": "https://www.24chasa.bg/novini/article/7850105", "text": "Организацията \"Грийнпийс\" хвърли светлина върху опасността, предизвикана от изгубени или изоставени риболовни принадлежности, наричайки я най-смъртоносното замърсяване на океана с пластмаса, предаде ДПА. Смята се, че ежегодно 640 000 тона риболовни принадлежности са изхвърлени или изоставени в океаните, докато на риболовните мрежи се падат 86 процента от натрупалата се в северната част на Тихия океан мегапластмаса. В доклад на \"Грийнпийс\" се казва, че 6 процента от риболовните мрежи и 9 процента от риболовните капани в края на краищата приключват функционирането си като замърсители в моретата, съобщава БТА. \"Това е най-смъртоносният вид замърсяване с пластмаса на океаните, защото въпросните принадлежности са предназначени за унищожаване на морския живот, което продължава години след изгубването или изоставянето им - поясни Луиза Касъв от \"Грийнпийс Великобритания\". - Правителствата трябва да вземат мерки за защита на океаните на планетата.\"", "date": "2019.11.06", "title": "Грийнпийс: 600 хил. тона боклуци от риболовна дейност попадат в океана всяка година"}
{"url": "https://www.24chasa.bg/novini/article/7850144", "text": "В момента имаме преизпълнение на бюджета на МВР в приходната част, защото повишихме освен събираемостта и техническите средства, които генерират глоби. Това заяви пред медиите вътрешният министър Младен Маринов след изслушване в ресорната парламентарна комисия и представяне на проектобюджета на МВР за 2020 г. Маринов отбеляза, че се надява тази дейност да се увеличава до известна степен, след което да започне да работи превенцията. Той допълни, че повишената събираемост на глобите е един от начините да се намали войната по пътищата. По думите му предвиденият за МВР бюджет, от близо 1,7 млрд.лв., ще бъде достатъчен да се поддържа щатната численост и готовността за опазване на обществения ред, както и ведомството да отговаря за своите политики. По отношение на издръжка и капиталови разходи нуждите са много по-големи, допълни още той. Вътрешният министър каза още, че до месец ще бъде ясно с колко ще може да бъде увеличено заплащането на нощния труд на служители в МВР по точка 1 от закона, тези които са с полицейски правомощия. Изборите минаха в динамична обстановка с множество сигнали, коментира местните избори министър Маринов при изслушването си пред депутатите. Той допълни, че има увеличение на съставените предупредителни протоколи, когато не са събрани данни за извършено престъпление - 2348 за 2019 г. срещу 1662 за 2015 г. Задържаните по време на последните избори са били 60 души, а 95 са образуваните разследвания. Младен Маринов каза още, че тенденцията за назначаване и напускане на служителите на МВР е обърната. По думите му е постигнала стабилност по отношение кадровото обезпечаване. Министърът допълни, че в момента текат външни конкурси за назначаване на оперативни работници в МВР.", "date": "2019.11.06", "title": "Маринов доволен от Бюджет 2020 - вдига парите на полицаите за нощен труд"}
{"url": "https://www.24chasa.bg/novini/article/7850113", "text": "Турският президент Реджеп Тайип Ердоган заминава утре на посещение в Унгария, за да присъства на четвъртото заседание на двустранния Съвет за стратегическо сътрудничество на високо равнище, предаде Анадолската агенция, цитирана от БТА. В разпространено днес съобщение турското президентство съобщи, че като част от визитата Ердоган ще се срещне с унгарския си колега Янош Адер. Турският президент и унгарският министър-председател Виктор Орбан ще председателстват заседанието на Съвета за стратегическо сътрудничество на високо равнище. \"По време на разговорите ще бъдат обсъдени всички аспекти на отношенията между Турция и Унгария и ще бъдат обменени мнения по регионални и международни въпроси\", посочи президентството. В рамките на заседанието на Съвета ще бъдат подписани няколко споразумения и документи, насочени към допълнително засилване на сътрудничеството между двете страни, се посочва още в прессъобщението. Ердоган и Орбан ще участват и в среща на бизнесмени от двете страни. Турският президент ще посети също османската гробница Гюл Баба, която откри миналата година след реставрация съобразно протокол, подписан от Турция и Унгария през 2014 г., посочва агенцията.", "date": "2019.11.06", "title": "Ердоган заминава на посещение в Унгария"}
