{"url": "https://www.24chasa.bg/novini/article/6501342", "text": "Лекари, учители, кметове и общински служители ще може да бъдат съдени за корупция. Тази възможност се създава с промените в Наказателния кодекс (НК), които предлага Министерството на правосъдието (МП). Проектът е публикуван за едномесечно обществено обсъждане. Предложенията засягат корупционните престъпления. Една част от тях са в резултат на препоръките, които през 2016 г. дадоха европейските прокурори, проверявали работата на българските си колеги. Евромагистратите останали изненадани, че у нас за т.нар. длъжностни престъпления се разследват само хора на държавна работа. ( Затова МП изработило новите текстове. Те ще дадат възможност за корупция и търговия с влияние на съд да се дават и хора от частния сектор, управители на консорциуми, лекари и учители, общински служители. Според експертите досега в закона не е намерила място смяната на държавната с частната собственост и се получила противоречива съдебна практика. Заради нея на 21 декември 2011 г. Наказателната колегия на ВКС излязла с тълкуване, че работещите в търговски дружества не могат да бъдат съдени за подкуп, защото не са длъжностни лица и не са разследвани за престъпление по служба. За първи път НК дава дефиниция какво значи публична функция. Така сред хората с публична функция вече ще попадат и такива, които не са в държавната администрация като лекари и учители. Например, ако в момента лекар от частна клиника вземе пари, за да издаде документ за заболяване на здрав човек, той няма да бъде разследван за подкуп, обясниха юристи. Същото важи и за преподавател във висше училище например, който поиска рушвет или услуга, за да напише на закъсал студент шестица вместо тройка. Сега по такива казуси съдебната практика е изключително противоречива, признават юристи. Например в някои случаи, когато лекар поиска допълнително пари за лечение от пациент, някои магистрати го тълкуват като изнудване, други не го приемат за престъпление и го оправдават. Това налагало да се даде дефиниция, за да се избегнат противоречията. Едно от основните предложения в НК е разширяване на понятието длъжностно лице. Досега такива бяха служителите в държавните институция, като министерствата например. МП предлага като длъжностни лица да бъдат третирани още кметовете и работещите в общинската администрации, независимо дали са на шефски пост, или пазят и управляват чуждо имущество, както и управители на консорциуми. Увеличаването на хората, които са длъжностни лица, значи и че попадат в кръга на разследваните за корупция, обясниха от правосъдното министерство. Вторият нов момент е, че ще се наказва търговията с влияние при извършване на търговска дейност Според авторите на проекта това действие е с висока степен на обществена опасност, но досега никога не е фигурирало в НК. Управители на консорциуми, кметове и общински съветници, които поискат, приемат или обещаят подкуп или облага, за да повлияят на друг човек при вземането на решение, ще се наказват с до 5 г. затвор и с глоба до 5000 лв., гласи новият текст. Няма да се наказва пък онзи, който е предложил, обещал или дал рушвет, защото се е почувствал застрашен от търговец или управител на консорциум, но веднага доброволно е съобщил на властта. За искане, даване, получаване и посредничество при т.нар. стопански подкуп отпада изискването облагата да е само имотна. Размерът на наказанието за стопански подкуп се увеличава. Сега за това престъпление се дава до 2 г. затвор и глоба от 100 до 300 лв. Предложението на правосъдното министерство е наказанието вече да е до 5 г. лишаване от свобода и глоба от 500 до 2 хил. лв. Създава се още един напълно нов текст в НК. Той гласи, че длъжностно лице, което наруши или не изпълни служебните си задължения, или превиши правата си и от това произлязат значителни вредни последици за друго физическо или юридическо лице, или обединение, се наказва със затвор до 3 г. Нов елемент е, че вече като престъпление е обособено даването на подкуп от името или по поръчение на престъпна група. За това престъпление наказанието е до 20 години затвор, 50 хил. лв. глоба и конфискация на част или на цялото имущество. Променят се и наказанията за подкуп Сега длъжностно лице, което поиска рушвет, за да изпълни или не задълженията си, се наказва с до 6 г. затвор и 5 хил. лв. глоба. Предложението на правосъдното министерство е годините да се променят от 1 до 6, а когато се е превърнало в рецидив, да стане до 12 г. лишаване от свобода, а глобата да е до 25 хил. лв. Когато подкупът е поискан за пореден път от човек, който заема отговорно служебно положение, включително съдия, прокурор, следовател или полицейски служител, той може да получи до 20 г. затвор, глоба от 50 хил. лв. и конфискация на част или цялото имущество. Сега наказанието е до 10 г. лишаване от свобода и глоба до 20 хил. лв. - Тези промени са в резултат от неколкомесечни усилия на работна група в Министерството на правосъдието, създадена със заповед на министър Цецка Цачева. С тях отговаряме и на част от препоръките в анализа на структурния и функционалния модел на прокуратурата и на нейната независимост, изготвен от Службата за подкрепа на структурната реформа към ЕК. В една от препоръките бе констатирана необходимост от преразглеждането на текста от НК, който засяга длъжностното престъпление. В доклада си европрокурорите посочват, че нарушението или злоупотребата със служебно положение не се прилага за длъжностни лица в търговски дружества, кооперации и др. по същия начин, както за длъжностните лица в публичния сектор и държавните институции. Налице е разминаване с прилагането на нормите от НК за лицата от публичната и частната сфера по отношение на корупционните престъпления. Сега разширяваме обхвата на понятието ,,длъжностно лице”. Изрично в тази категория включваме служителите в общинската и местната администрация, тъй като съдебната практика по този въпрос е разнопосочна предвид това, че те са част от местното самоуправление, а не от изпълнителната власт или държавната администрация. Към категорията “длъжностно лице” присъединяваме и ръководителите на обединения от търговци, както и лица, упражняващи друга публична функция. Даваме и дефиниция на “публична функция” - дейност с обществено значение, уредена в закон и възложена за изпълнение на правоспособно лице по съответния ред. Такова определение в кодекса в момента няма.  И по сегашните текстове ръководителите на юридически лица и еднолични търговци са “длъжностни лица”. Ръководителите на консорциуми обаче не попадат в тази категория. С разширяване на понятието ,,длъжностно лице” и създаването на нов текст в чл. 221 в НК това ще стане възможно. - Новият чл. 221 от НК в проекта е аналог на текста от особената част (чл. 282 НК), който се отнася за лицата от публичния сектор. Сега по този текст за длъжностно престъпление се повдигат обвинения на лица от изпълнителната власт, когато нарушат или не изпълнят задълженията си или превишат правата си и от това настъпят значителни вредни последици. Така например, ако в момента търговско обединение спечели обществена поръчка с държавни пари и негов ръководител наруши или не изпълни служебните си задължения или превиши правата си и от това произлязат значителни вредни последици за институцията, обявила поръчката, то въпросният ръководител от частния сектор не може да носи наказателна отговорност за това. С разширяване на понятието ,,длъжностно лице” и създаването на новия текст в чл. 221 в НК това ще стане възможно. - Да, това е дългогодишен проблем. Сега текстът звучи така: “Дъжностно лице, което не изпълнява или превишава свои задължания с цел да набави за себе си или другиго имотна облага….” Специалната цел, която по своята същност е субективно преживяване, се доказва изключително трудно, дори в момента има искане за тълкувателно решение от главния прокурор до общото събрание на ВКС по темата. Ето защо ние сме предвидили специален текст, чрез който може да се търси наказателна отговорност за престъпление по служба, без да се доказва специална цел. - За искане, даване, получаване и посредничество при т.нар. стопански подкуп отпада изискването облагата да е само имотна. Увеличава се и размерът на наказанието. Предлага се като субект на пасивния подкуп по тази глава да се въздигне лице, което осъществява търговска дейност или работи за едноличен търговец, юридическо лице или обединение, за да се обхванат всички възможни хипотези на длъжностни лица, ангажирани при осъществяване на търговския оборот, които биха могли да бъдат субекти на този вид престъпления. Предлагаме още да се инкриминира търговията с влияние при осъществяване на търговска дейност, която също се характеризира с висока степен на обществена опасност, но понастоящем не попада в обхвата на наказателния закон.", "date": "2017.10.17", "title": "Ще съдят за корупция и лекари, учители и общински служители"}
{"url": "https://www.24chasa.bg/novini/article/6501344", "text": "Парламентът на Турция продължи с още три месеца извънредното положение в страната. Гласуването във Великото национално събрание по внесеното от правителството искане бе предавано на официалния сайт на парламента, предаде ТАСС, цитирана от БТА. Срокът на действието на извънредното положение приключваше да 19 октомври. То бе въведено след опита за преврат на 15 юли миналата година и бе продължавано вече четири пъти. ", "date": "2017.10.17", "title": "С още 3 месеца удължиха извънредното положение в Турция"}
{"url": "https://www.24chasa.bg/novini/article/6501310", "text": "С украса от стотици свещи, цветя и писма осъмна централната част на Малта във вторник сутринта след вечерното бдение на острова в памет на местната разследваща журналистка и блогърка Дафне Каруана Галиция. То бе организирано чрез социалните мрежи само 6 часа след като 53-годишната малтийка бе убита. Тя бе взривена в мощна експлозия в колата си около 15 ч в понеделник в град Моста близо до дома си. Присъстващите започнаха бдението от Слима и го завършиха в съседния град Сейнт Джулианс, където положиха свещи на Мемориала на любовта.  Всъщност почти по цялото протежение на пешеходната алея успоредно на морето от Слима до Сейнт Джулианс се виждаха свещи от рано вечерта в понеделник - нещо необичайно за острова извън традиционния празник “Биргу”, отпразнуван два дни преди жестокото убийство. То бе определено от местната преса като (препратка към песента American Pie, от началото на 70-те, символ за загубата на невинността в ранната рокендрол музика – б.а.). Любопитното е, че това се случва почти 40 години след като редакцията на един от най-големите вестници на острова – “Таймс ъф Малта”, е запалена. Тогава 10-ина души нахълтват през главния вход на всекидневника, оставяйки хаос и пламъци зад себе си. Така и не са открити извършителите до днес. Не са открити и извършителите, В нощта на 14 май 2006 г. Пол, най-големият син на журналистката, забелязва, че къщата гори, а причината за това са 5 автомобилни гуми, пълни с бутилки с гориво, поставени в задната част на дома на семейството. Упреквана от мнозина за острия си език, журналистката винаги е имала пламенни поддръжници в очите на местните жители, които не пропускат случай да се обявят срещу властващата корупция в страната. За най-сериозното разкритие на Каруана Галиция на острова се смята работата ѝ по най-голямото журналистическо разследване досега – “Панамските досиета”. Сред големите политически фигури с офшорни сметки в Малта са бившият министър на икономиката и началникът на щаба на премиера. Оказва се обаче, че офшорка на свое име има и Мишел Мускат - съпругата на министър-председателя.  Обвинението доведе не само до яростна самозащита от страна на Джоузеф Мускат, но и до предсрочни избори за страната, които се проведоха по-рано тази година. Те отново сложиха Мускат на премиерското място. Малко след смъртта на блогърката стана ясно, че точно две седмици преди да намери смъртта си Дафне е подала оплакване в местната полиция, че е За момента се смята, че жестокото убийство е именно заради случай, по който тя е работила в последните седмици. Премиерът на Малта Джоузеф Мускат и лидерът на опозицията Адриан Делия дадоха отделни пресконференции след експлозията, като малко по-късно вечерта се срещнаха в парламента в Ла Валета. Джоузеф определи убийството като варварско.  “В интерес на всички нас е да разрешим този случай, който е срещу всички ценности на демокрацията”, заяви той с риск да ядоса близките на Каруана Галиция, тъй като тя бе един от най-страстните критици на действията му. Опозиционният лидер Делия пък определи смъртта на блогърката като и подчерта, че премиерът трябва да бъде обвинен за тази ситуация. Съпругът на взривената журналистка Питър и трите ѝ деца- Матю, Андрю и Пол, подадоха неотложно искане в съда, с което декларират, че не желаят магистрат Консуело Серстри Херера, на която е бил даден случаят, да се занимава с разследването на убийството. Причината е, че Тя започва заради обвинението, подкрепено с факти от страна на журналистката, че Херера използва властта си, за да контролира хора на ръководни позиции както в държавната администрация, така и в медийната среда. В молбата си близките на блогърката казват, че магистратката често е била против Дафне. Херера дори е образувала съдебно производство срещу журналистката. По тази причина има “явен конфликт на интереси”, който може да навреди на безпристрастността по случая. Междувременно на местните власти да разследват убийството на малтийката, съобщи премиерът пред парламента. Във вторник по обед пък бе организиран и протест пред съда, призоваващ за справедливост. Не липсваше и международна реакция в медиите, като едно от най-впечатляващите изявления бе на основателя на “Уикилийкс” Джулиан Асанж. Той обяви в личния си туитър награда от 20 хиляди евро за информация, която може да доведе до откриване на убиеца на журналистката.  Синът на Дафне написа във фейсбук разтърсващ коментар: “Майка ми беше убита, защото стоеше между върховенството на закона и онези, които се опитваха да го нарушат като много други силни журналисти. Но тя също бе мишена, защото беше единствената, която го направи... Никога няма да забравя как тичах около ада на полето  , опитвайки се да разбера как да отворя вратата, и крещях на двама полицаи, които се появиха с един пожарогасител. Те се втренчиха в мен. “Съжаляваме, няма какво да направим”, каза единият. Погледнах надолу и видях части от тялото на майка ми навсякъде около мен. Разбрах, че са прави, беше безнадеждно. “Кой е в колата?”, ме попитаха. “Майка ми е в колата. Тя е мъртва. Тя е мъртва поради вашата некомпетентност.”   Няколко часа по-късно, докато този клоун министър-председателят правеше изявления пред парламента за журналистка, която демонизираше и тормозеше повече от десетилетия, един от полицейските сержанти, който трябваше да разследва убийството, написа във фейсбук: “Всеки получава това, което заслужава, кравешка тор, дано се чувстваш щастлива :)” Да, това е мястото, където живеем: мафиотска държава, в която вече може да промените пола в личната си карта, но където ще бъдете изгорени на парчета, за да упражнявате основното си право - свободата...”", "date": "2017.10.17", "title": "Взривиха разследваща  журналистка в Малта,  винят премиера (Обзор)"}
{"url": "https://www.24chasa.bg/novini/article/6501327", "text": "Блог, чийто адрес подвежда, че е обвързан с българското председателство на ЕС, е регистрирал журналистът Георги Готев, който от години живее в Брюксел. Сайтът на Готев е BulgarianPresidency.eu и може лесно да бъде объркан с официална страница на български институции, опасяват се от екипа, който готви започващото от 1 януари българско председателство. Текстовете в него са само на английски и имало възможност сайтът да бъде използван за охулване пред партньорите. Той е активиран на 16 октомври и тогава са качени всичките публикувани досега 4 текста. Един от тях - “Изгубени в превода”, подлага на съмнение как е преведено на английски мотото на BG председателството “Съединението прави силата” и вече се споделя във фейсбук. Блогът е регистриран на безплатната платформа Worldpress. В България обаче има съмнения дали не става дума за хибридна война и финансиране от определени кръгове в България.", "date": "2017.10.17", "title": "Журналист си регистрира алтернативен сайт за председателството"}
{"url": "https://www.24chasa.bg/novini/article/6501373", "text": "Броят на загиналите, в резултат от горските пожари, избухнали в Португалия в неделя, се е увеличил до 41, а ранените са 71 души, предава AFP, позовавайки се на информация от местните власти, които предупреждават, че най-вероятно реалната бройка на жертвите е по-голяма. „Загиналите се увеличиха от 37 до 41“, заяви говорителят на португалската Гражданска защита Патрисия Гаспар, цитирана от \"Фокус\". Тя добави, че от 71 ранени, 16 са в тежко състояние.", "date": "2017.10.17", "title": "Горските пожари в Португалия взеха 41 жертви в последните 3 дни"}
{"url": "https://www.24chasa.bg/novini/article/6501379", "text": "Иракските завзеха днес още територии от отстъпващите кюрдски сили пешмерга в северната част на Ирак, където Багдад опитва да си възвърне всички зони извън автономния регион Иракски Кюрдистан, които са под кюрдски контрол, съобщи ДПА. Болница в град Сулеймания съобщи, че днес в нея са били докарани телата на 25 кюрдски бойци, убити вчера при сблъсъците в района на град Киркук. Директорът й Омейд Хама Али заяви за Асошиейтед прес по телефона, че в здравното заведение са били приети и 44 ранени бойци, информира БТА. Иракската армия и полиция - подкрепени от шиитски милиции, известни с името Народни мобилизационни сили - предприеха кампанията вчера, като нахлуха в провинция Киркук. Във втория ден от настъплението на правителствените сили кюрдските войски се изтеглиха от градовете Джалаула, Ханакин и Мандали, намиращи се близо до иранската граница. Офанзивата е ответна реакция на централното правителство в Ирак на проведения миналия месец референдум за независимост в Иракски Кюрдистан. Целта й е да бъдат върнати под иракски контрол териториите, които кюрдите отвоюваха от групировката \"Ислямска държава\" през последните три години. Пътищата между Киркук и Багдад бяха отворени днес, а в град Киркук ситуацията се успокои, съобщи в комюнике и.д. губернатор на Киркук Ракан Саид. Той бе назначен на поста вчера на мястото на кюрдския губернатор Наджмадин Карим, който бе уволнен от парламента в Багдад преди референдума. В града, който бе превзет за по-малко от ден, днес патрулират обучени от САЩ специални части и местна полиция за поддържане на реда. Пазарите, магазините и училищата са отворени, а кюрдските знамена бяха премахнати от улици и сгради. Новият и.д. губернатор призова жителите, които избягаха вчера от града, да се върнат по домовете си. Хиляди семейства, предимно кюрдски, напуснаха Киркук и се отправиха към Ербил и Сулеймания преди офанзивата на иракските сили. Силите за борба с тероризма към иракската армия и Народните мобилизационни сили установиха контрол над петролните находища Бай Хасан и Авана в северозападната част на провинцията, след като кюрдските войски напуснаха позициите си там. Правителствените части превзеха и петролното находище Баба Гургур. Иракските ведомства, отговарящи за нефтодобива, казаха, че всички находища край Киркук функционират днес нормално. Досега настъплението почти не среща съпротива - кюрдите се изтеглят преди идването на иракските сили. Съобщава се само за една сериозна битка в ранните часове на вчерашния ден в покрайнините на Киркук, съобщи Ройтерс. \"Станалото в Киркук бе резултат от едностранни решения на няколко личности от определени политически партии в Кюрдистан, което в крайна сметка доведе до оттеглянето на пешмергите\", каза лидерът на Иракски Кюрдистан Масуд Барзани, без да уточни кого обвинява за предаването на града, съобщи ТАСС. \"Искаме да уверим народа на Кюрдистан, че ще направим всичко възможно да съхраним нашите постижения, да гарантираме безопасност и комфортен живот за хората\", добави той. Министър-председателят на Ирак Хайдер ал Абади заяви днес на пресконференция в Багдад, че с кюрдския референдум за независимост \"е свършено и той вече е в миналото\". Абади призова за диалог с кюрдските ръководители, но той да бъде воден съгласно конституцията. Същото послание отправи и президентът на Ирак Фуад Масум: \"Призовавам всички страни в конфликта незабавно да започнат диалог въз основа на принципите на конституцията\". Той предупреди, че продължаване на кризата между Багдад и Ербил може да има \"разрушителни последици\" за Ирак.", "date": "2017.10.17", "title": "Силите в Ирак разшириха териториите си при настъплението срещу кюрдите"}
{"url": "https://www.24chasa.bg/novini/article/6501296", "text": "Властта отново не се разбра за функциите на новия антикорупционен орган и за това кой да назначава шефа му. Това стана ясно от изказването на президента Румен Радев след продължило 4 часа заседание на Консултативния съвет по национална сигурност (КСНС). То бе на тема противодействието на корупцията по високите етажи на властта. След заседанието всички участници застанаха заедно пред медиите, но говори само Радев. Обединихме се около извода, че резултатите от борбата с корупцията са ниски поради несъвършенство в законодателството, в институционалната рамка и поради липсата на обособена структура с ясни правомощия и капицитет, обясни президентът. Постигнато било съгласие, че е необходим комплексен подход в борбата с корупцията, който наред с превенцията да се фокусира и върху разследване и разкриване, за да се носи наказателна отговорност. Членовете на съвета излязоха с 3 предложения към изпълнителната и законодателната власт. Да се приемат промени в НК относно корупционните престъпления, за да бъдат обхванати адекватно проявите ѝ не само в публичния, но и в частния сектор. НС да приеме антикорупционен закон и той да регламентира мерки за превенция, отнемане на имущество и разкриване и разследване на престъпленията. Съветът обаче не постигна съгласие по двата най-спорни момента досега - за ролята и функциите на бъдещия орган, както и за назначаването на ръководството и контрола на действията му, призна Радев. Той предложил в общата декларация две точки - за разследващи функции на новия орган и за баланс на институциите при назначаване на членовете му. Но бил подкрепен само от Корнелия Нинова, така с 12:2 гласа предложенията били отхвърлени. Президентът отново подчерта, че е необходим независим орган, който да разследва и да работи за реализирането на наказателна отговорност. Не вярвам, че корупцията може да бъде преборена само с имуществени декларации, каза той. Радев призова парламента да подходи към проблема с корупцията с осъзнаване на мащаба му и надмогвайки конюнктурните, личните и партийните интереси в името на България. Отговорността вече е на мнозинството. Явно то е решило, че ще приеме нов орган, който да се занимава само с проверка на декларации и налагане на глоби, обясни соцлидерката. Тогава управляващите да си носят отговорността, че имитират борба с корупцията и това няма да доведе до никакъв резултат, продължи Нинова и заключи, че политическата класа няма истинско желание да се бори с корупцията, защото е част от нея. Резултатите от КСНС показват, че имаме ясна политическа воля да се борим с корупцията, каза обаче след заседанието зам.-председателят на ГЕРБ Цветан Цветанов. Президентът Румен Радев направи 10-ина предложения за антикорупционния закон, които бяха приети с консенсус, само две - не, добави той. Какви точно правила ще бъдат приети, ще реши Народното събрание, обобщи Цветанов. Същата позиция изрази и лидерът на ДПС Мустафа Карадайъ. Премиерът Бойко Борисов пък този път не говори след заседанието. Според Цветанов той останал да размени думи насаме с президента. Борисов обаче излезе от “Дондуков” 2 още преди да започнат изявленията на политиците. В поредна размяна на реплики влязоха след заседанието на КСНС президентът Румен Радев и зам.-председателят на ГЕРБ Цветан Цветанов. “Имало е много обидни квалификации и персонално към мен и към политическата партия ГЕРБ. Не очаквайте да влизам на нивото на президента за ограничаване на възможностите за диалог. Вярвам, че ще мине време и отново ще се съберем на съвет по темата национална сигурност”, заяви Цветанов след заседанието на КСНС. Повод за репликата на зам.-шефа на ГЕРБ станаха думи от изявлението на президента Румен Радев, че не възнамерява да свиква ново заседание на КСНС с тема националната сигурност, докато решенията, взети на 30 май, не бъдат претворени в политики. Ден по-рано премиерът Бойко Борисов поиска отново да бъде свикан съвет за въоръжаването и модернизацията на армията. “Заседанието на 30 май бе добър пример за смислен дебат и бе постигнат много добър консенсус по редица конкретни мерки, но те и досега не са претворени в политики и решения. Уважавайки КСНС - следващи заседания за националната сигурност ще има, когато видим реални стъпки в изпълнение на предишните решения”, обясни Радев. “Искам да се разгранича от президента и неговите заключения за резултатите от стария КСНС по темата национална сигурност. В момента стратегията за национална сигурност минава на обществено обсъждане и ще бъде одобрена от правителството до края на октомври. Има възложена задача на министерствата на финансите и на отбраната да разработят схема как до 2024 г. да даваме 2% от БВП за отбрана. Нямаме абсолютно никакви несъответствия и неизпълнение, а напротив, имаме сериозна политическа воля да изпълним решенията на КСНС”, заяви още Цветанов. “Президентската институция трябва да осъществява необходимата конструктивна комуникация. Ако всеки един се затвори в неговата си институция, това означава, че няма да има политически диалог”, коментира още той заканите на президента.", "date": "2017.10.17", "title": "Властта се разбра за всичко, но не и за органа срещу корупцията (Обзор)"}
{"url": "https://www.24chasa.bg/novini/article/6501367", "text": "Гръцкият бизнесмен Христо Мурутис, който от 20 години живее в България, е готов да поеме всички финансови разходи на България, за да поиска отговорност от гръцкия сайт “Прото тема” относно оскърбителния материал под заглавие: “Внимание, българки!” “Долна, ужасна и достойна за заплюване е тази расистка публикация, която поставя една цяла нация до стената. Долнопробна и расистка статия, която трябва да предизвика вниманието на прокурора.” В репортаж гръцкият сайт определя българките като леки жени, които се предлагат в Гърция срещу едно парче хляб. “Българките може и да не работят в публичен дом, обмислят обаче перфектно начина и пред мъжете се преструват, че ги обичат повече от всичко на света”, пише “Прото тема”. “Ние, гърците, които живеем в България и познаваме българския народ отблизо, сме първите, които ще реагираме. Такива случаи е имало и при други нации, както и в Гърция. Лично ще бъда първият, който ще изиска от властите на гостоприемната и любима втора моя родина България да обжалват и дори да подадат съдебен иск срещу тази долнопробна “Първа тема”, каза Мурутис. “След убийството на лекар на остров Крит от българин бяха “обесени” всички българи чрез този расистки репортаж. Но нито един от тези журналисти не писа за престъпленията на гръцките “предприемачи” през 90-те г. в Южна България. В България никога не са писани подобни текстове. Трябва да се поиска отговорност на издателя за тази клевета”, допълва той. Христос Мурутис е роден в Атина и присъства на българския пазар от 2000 г. Пристига в България като член на борда на директорите на интернет доставчика BITEX, който тогава е закупен от гръцките компании Germanos и LogicDIS. През 2002 г. основава “Юрокапитал Финанс” АД, където е един от основните акционери. Чрез компанията успява да се наложи като основен консултант и инвестиционен мениджър за гръцките инвеститори в България. Само за периода 2004–2005 г. е управлявал инвестиционни проекти за над 100 млн. евро и е осъществил някои от най-успешните сделки на пазара на недвижимо имущество в страната. Към момента Мурутис управлява инвестиционен фонд с над 1 млрд. лева, инвестирани в България.", "date": "2017.10.17", "title": "Гръцки бизнесмен изригна: Плащам хонорара на адвоката срещу клеветите за българите"}
{"url": "https://www.24chasa.bg/novini/article/6501395", "text": "Москва потвърждава, че запазва своите ангажименти по ядреното споразумение с Техеран, известно като \"Всеобхватен план за действия по Иран\" и ще спазва задълженията си по него, предаде ТАСС, цитирана от БТА. Това обяви заяви днес руският заместник-външен министър Сергей Рябков, който говори на откриването на руско-иранския международен семинар в Москва, посветен на 25-годишнината от руско-иранското сътрудничество в сферата на използването на ядрената енергия за мирни цели. Той подчерта важността на пълноценното изпълнение на заложения в договора потенциал, включително и възстановяването на нормални условия за търговско-икономическо сътрудничество с Иран. На семинара са били поканени представители на всички страни, подписали споразумението, а също на ЕС и на МААЕ.", "date": "2017.10.17", "title": "Русия потвърди, че ще спазва задълженията си по ядрения договор с Иран"}
{"url": "https://www.24chasa.bg/novini/article/6501402", "text": "Обвиненият в сексуални посегателства Харви Уайнстийн е чудовище, но не е хищник единак, заяви холивудският продуцент Джефри Каценбърг, цитиран от Франс прес и БТА. \"Не се заблуждавайте - той е чудовище - заяви Каценбърг на конференция, организирана от \"Уолстрийт джърнъл\" в Лагуна бийч, Калифорния. - Проблемът е в това, че има глутница вълци. Харви Уайнстийн не е единствен в тази роля. Именно с това ще трябва да се помъчим да се справим.\" Десетки актриси, сред които световноизвестни знаменитости, като Гуинет Полтроу, Анджелина Джоли и Мира Сорвино, обвиниха Уайнстийн, че ги подложил на сексуален тормоз. След появилите се обвинения срещу него Холивуд му обърна гръб. \"Убеден съм, че Харви Уайнстийн не е единственият, замесен в подобни афери - отбеляза Каценбърг, който в разстояние на 10 години бе ръководител на студиата \"Уолт Дисни\". Каценбърг увери, че дълго се вслушвал във \"вътрешния си глас\", за да разбере как не е забелязал поведението на Уайнстийн спрямо актриси, които се надяват да получат филмова роля. \"Харви има две лица - по един или друг начин той успя да прикрие поведението си - допълни Каценбърг. - Всички хора на ръководни постове в Холивуд в момента обмислят какво трябва да се направи, за да може подобно поведение да не се повтори в бъдеще.\" ", "date": "2017.10.17", "title": "Джефри Каценбърг: Без съмнение Уейнстейн e чудовище"}
{"url": "https://www.24chasa.bg/novini/article/6501309", "text": "Напивал се често, държал се грубо с малкия Никита Руснакът Герман Костин, който е подсъдим за убийството на 5-годишния Никита Плотников, е водил малчугана на тенис на кортовете на сестри Малееви. Понякога преди тренировки чужденецът бил груб с детето. Това разказа Юлия Берберян - майка на тенесистките Мануела, Катерина и Магдалена Малееви, в Софийския градски съд. Тя бе разпитана като свидетел по делото срещу Костин, известно като “Детето в куфара”, тъй като телцето на Никита бе намерено в куфар през 2015 г. във водите на Искър край с. Долни Пасарел. “Никита бе тъжно дете, затворено. Не знаеше езици и не разговаряше с никого”, добави Берберян. Тя уточни, че заедно с него Костин водил на тренировки и 2-те си дъщери. Костин прибирал децата заедно с майката на Никита Анна Леонтиева. Нейният труп бе намерен край Приморско през 2015 г., 17-18 дни преди да бъде открито телцето на момчето. Обвинен за смъртта ѝ досета няма. Костин плащал тренировките на трите деца, които възлизали на над 2000 лв. на месец. Берберян чула от персонала на тенис клуба, че в ресторанта към него Костин често се напивал, а понякога се случвало и сервитьори, и бармани да го изнасят от заведението. “Като се напиеше, показваше, че може челна стойка”, каза и съсед на Костин от София. Заседанието премина под знака на крясъци и викове на Костин към съдия Атанас Атанасов. “Другарю Атанасов, вие не ми давате да се запозная с материалите по делото, вие нарушавате моята защита”, повтаряше на руски Костин, като крещеше. Той си сложи и слънчеви очила в знак на протест срещу съдията. Последва серия от предупреждения да спазва дисциплината, но Костин така и не се подчини на разпорежданията на съда. Затова той бе отстранен от заседанието. Оказа се, че се е вдъхновил от поведението на друг затворник в съда - Емил Милев-Крокодила, който също си позволява груб език и заплахи в съдебната зала.", "date": "2017.10.17", "title": "Герман Костин водел детето от  куфара на кортовете на Малееви (обзор)"}
{"url": "https://www.24chasa.bg/novini/article/6501200", "text": "Степента на развитие на едно общество, се измерва в това докъде се простира доверието. С родители и учители сме съюзници в общата ни мисия да направим децата по-добри. Това каза министърът на образованието Красимир Вълчев в предаването \"Още от деня\" по БНТ. \"Доверието е ключово в основата на доброто оброзавание. Родителите вземат решението да доверят децата си на едни хора, които не познават. И само заедно могат да се справят с проблеми като агресията, задържането им в училище, подобряване на образователните им резултати\", каза още той. \"Вчера в пресконференцията посланието ми беше към учителите - да не пестят сили, да взаимодействат с родителите. Записах си 23 примера за добри практики си, които не са нещо ново и оригинално, но различните училища са намерили своята рецепта да взаимодействат с родителите - неформални срещи, включване в общи дейности. Това, от което имат нужда много деца в училище, е подкрепа\", допълни Вълчев. \"Вчера споменах, че ще увеличим средствата за училищни психолози, педагогически съветници. Малко над 1100 училищни психолози и педагогически съветника имаме, като повечето са в големите училища.\" \"Не предвиждаме намаляне на университетите\", категоричен бе Вълчев.", "date": "2017.10.17", "title": "Красимир Вълчев: Не предвиждаме намаляне на университетите"}
{"url": "https://www.24chasa.bg/novini/article/6501153", "text": "12 души от Бургас и региона са задържани при акция на ГДБОП и прокуратурата във вторник сутринта, съобщиха от държавното обвинение и МВР. Бандата се занимавала с разпространение на дрога, основно марихуана и амфетамини, уточни шефът на спецпрокуратурата Иван Гешев. Бухалки, пистолети ловна пушка са сред оръжията, които бандитите ползвали за силови действия срещу дилъри. Иззети са няколко хиляди евро и везни за разфасоване на дрогата. Освен това е разбита и модерна инсталация за отглеждане на марихуана. Вероятно петима от 12-те задържани ще се сдобият с обвинения, а останалите ще са свидетели. Повечето уличените са дилъри и клиентите им. Още няма доказателства кой точно е лидер на групировката. Един от арестуваните е помориецът Недялко Гетов, който е криминално проявен, научи “24 часа”. Той беше свидетел по делото за убийството на Иван Петров-Костов - наркобос от същия град и приближен на Митьо Очите. Костов бе застрелян с “Макаров” пред Недялко Гетов в края на 2015 г. от Димитър Бабата. “Освен че се е занимавала с продажба на дрога групата е пребивала наркодилъри, които са отказвали да работят за тях”, уточни прокурор Гешев. “Действали са в Поморие, Слънчев бряг и два квартала на Бургас. Следим ги от юни т.г. Това е поредната група, която разбиваме в този регион съвместно с местната областна дирекция и жандармерията”, каза директорът на ГДБОП главен комисар Ивайло Спиридонов. Наскоро антимафиотите удариха млади ММА бойци от Бургас, които също отглеждали и продавали марихуана. Миналата година пък бяха арестувани босовете Любомир Спасов-Мазния и Иван Митов-Слънцето. “Съвместните операции с ГДБОП срещу разпространението на наркотици са вече рутина, случват се почти всяка седмица. ще продължаваме така, защото тези хора тровят нашите деца”, заяви прокурор Гешев. НЕДЯЛКО ГЕТОВ", "date": "2017.10.17", "title": "Свидетел на убийство на наркобос задържан за дрога с още 11 души"}
{"url": "https://www.24chasa.bg/novini/article/6501236", "text": "\"Цялото това искане на оставки от страна на ДПС, а сега и БСП се присъединяват, е в контекста на домакинството на България на Съвета на ЕС, легитимацията на патриотите като консервативна партия, която поддържа една много ясна консервативна линия. Това е тенденция в Европа да расте, всички партии от този тип имат покачване\". Това каза в предаването „Лице в лице” по   лидерът на „Атака” и председател на ПГ на Обединените патриоти Волен Сидеров. По думите му има хора, които искат при председателството, ако може да няма патриоти в кабинета: \"Защото това ни легитимира в европейска план. Те загубиха в България позицията на трета сила в парламента и губят и перспективата да бъдат винаги балансьора\".", "date": "2017.10.17", "title": "Сидеров: Искането на оставки от ДПС и БСП е в контекста на председателството"}
{"url": "https://www.24chasa.bg/novini/article/6501245", "text": "Специализираният съд остави в ареста двамата полицейски служители от столичното 7-мо районно управление, които бяха задържани при зрелищна акция в неделя, съобщи  Двамата са обвинени за разпространение на наркотици и вземане на подкупи. Очаквайте подробности.                                                                                                                                                                                                                                                                                                                       ", "date": "2017.10.17", "title": "Оставиха в ареста двамата полицаи, задържани за наркотици в София"}
{"url": "https://www.24chasa.bg/novini/article/6501270", "text": "Генерал от иранския Корпус на гвардейците на ислямската революция бе убит в Сирия, съобщи иранската държавна телевизия ИРИБ, цитирана от Франс прес и БТА. \"Бригаден генерал Абдолах Косрави, бивш офицер, бил се във войната между Ирак и Иран (1980-1988 г. - бел. АФП), бе убит в събота\", 14 октомври, се съобщава на сайта на ИРИБ. Не се посочват точните обстоятелства около смъртта му. Той ще бъде погребан в родния си град Арак в четвъртък. Близката до иранските консерватори агенция Фарс уточнява, че офицерът е командвал батальона \"Фатехин\", съставен от ирански доброволци, биещи се в Ирак и Сирия. Иран е ангажиран в Сирия на страната на режима на Башар Асад в борбата му срещу бунтовнически и джихадистки групировки. Официално Техеран изпраща \"военни съветници\" - професионални войници, които не участват в боеве, както и доброволчески отряди, вербувани и обучени от гвардейския корпус.", "date": "2017.10.17", "title": "Ирански генерал е убит в Сирия"}
{"url": "https://www.24chasa.bg/novini/article/6501157", "text": "След боледуване на 44-годишна възраст почина певицата Андрония Попова-Рони от групите Nasekomix и Sentimental Swingers. Новината съобщиха нейни близки, като не се посочват повече подробности. През февруари тази година бе организиран благотворителен концерт в нейна подкрепа. В профила й във Фейсбук приятели на певицата й казват последно сбогом. Гласът на Андрония Попова веднага навява спомени за \"Инжектирай ми любов\" от саундтрака на филма \"Източни пиеси\",  Две години тя прекарва в Щатите, където през 1997 г. заминава да учи джаз пеене. Няма пари да плати цялата такса, въпреки че е спечелила стипендия за следването. За да я събере, работи в луд американски ритъм в магазини, хотели и в казино в Атлантик Сити. По някое време е преводачка и секретарка на съмнителна фирма на руснаци от нюйоркския квартал „Малката Одеса”. В един момент усеща, че с два часа сън на ден, откраднати в автобуса на път от Ню Йорк за Атлантик Сити, започва да вижда живота изкривено, да се откъсва от тялото си. Малко преди да загуби себе си някъде из просторите на Америка, се връща в България. През 2001 г. набързо с приятели и с бившия си мъж и баща на дъщеря й прави групата Nasekomix. Името на Рони и Nasekomix нашумя покрай филма „Източни пиеси“ на Камен Калев, който накара публиката в Кан да плаче и ръкопляска, а после направи същото и у нас. ", "date": "2017.10.17", "title": "На 44 години почина Андрония Попова-Рони от \"Сентиментъл суингърс\" (Видео)"}
{"url": "https://www.24chasa.bg/novini/article/6501176", "text": "Консервативният политически блок около германския канцлер Ангела Меркел реши днес да номинира досегашния финансов министър Волфганг Шойбле за бъдещ председател на Бундестага, предаде ДПА, цитирана от БТА. Агенцията припомни, че Християндемократическият съюз (ХДС) на Меркел и му съюзниците му от баварския Християнсоциален съюз (ХСС) ще опитат да направят коалиция с две по-малки партии, след като победиха на парламентарните избори през миналия месец, макар и с по-слаб резултат от предишни години. Със своите 75 години Шойбле ще бъде най-възрастният член на федералния парламент. Очаква се постът му начело на финансовото министерство да бъде зает от представител на някой от потенциалните партньори на ХДС/ХСС в правителствената коалиция. Като най-голяма политическа сила консерваторите на Меркел имат привилегията да посочат свой кандидат за председател на Бундестага. От левоцентристката Германската социалдемократическа партия (ГСДП) и либералната Партия на свободните демократи (ПСвД) вече заявиха, че на парламентарния вот на 24 октомври ще подкрепят кандидатурата на Шойбле, съобщи ДПА. Агенцията отбелязва, че ГСДП се отказа от коалиране с ХДС/ХСС, а крайнодясната \"Алтернатива за Германия\" ще има за пръв път 90 депутати в Бундестага. Така четвъртото правителство на Меркел ще има сериозна опозиция от двете страни на политическия спектър. В публикувано днес интервю във всекидневника \"Франкфуртер алгемайне\" лидерът на ПСвД Кристиан Линднер заявява, че консерваторите не трябва да запазят поста финансов министър, защото това ще даде прекалено много власт на Ангела Меркел, предаде Асошиейтед прес. По думите на Линднер \"всичко друго ще бъде по-добро от това канцлерството и финансовото министерство да останат в ръцете на ХДС\". Той каза, че тази досегашна практика \"не е издържала теста\". Мнозина смятат, че ПСвД желае да получи креслото на финансов министър, макар че засега от партията не е била отправяна официална заявка за това. Очаква се финансовото ведомство да бъде управлявано временно от Петер Алтмайер, шеф на канцеларията на Меркел, до съставянето на ново правителство на Германия, съобщи АП. Началото на проучвателните преговори за формиране на коалиция между ХДС/ХСС, ПСвД и \"Зелените\" е предвидено за утре, отбелязват агенциите.", "date": "2017.10.17", "title": "Консерваторите около Меркел номинираха Волфганг Шойбле за шеф на Бундестага"}
{"url": "https://www.24chasa.bg/novini/article/6501168", "text": "Дванайсет души са ранени при бомбено нападение срещу полицейски служебен автобус в град Мерсин /Южна Турция/, предаде турският телевизионен канал НТВ. Експлозията е станала около 17.20 часа при преминаване на полицейски служебен автобус по булевард в квартал Йенишехир. На мястото са изпратени много полицейски коли, линейки и екипи на пожарната, предаде БТА. Главният прокурор на Мерсин Мустафа Ерджан посочи, че 12-те ранени са полицейски служители. Той уточни, че те са транспортирани за лечение в различни болници в града. Ерджан каза, че по случая е предприето разследване, което е поверено на трима прокурори. Според турската агенция ИХА бомба, поставена в контейнер за смет, е била задействана с дистанционно управление при преминаването на полицейски служебен автобус, съобщава в.\"Миллиет\". Турският министър на правосъдието Бекир Боздаг заяви в парламента, че при експлозията в Мерсин има ранени, но не пожела да съобщи техния брой, тъй като каза, че цифрата не е потвърдена, посочва телевизия НТВ. Боздаг пожела бързо възстановяване на пострадалите и подчерта, че Турция ще продължи решително борбата срещу тероризма.                                                                                                                                                                                                                      ", "date": "2017.10.17", "title": "Взривиха полицейски автобус в Мерсин, има ранени (Обновена)"}
{"url": "https://www.24chasa.bg/novini/article/6501180", "text": "Генералният директор на ЮНЕСКО Ирина Бокова сподели своята визия за образованието като публична, морална и обществена отговорност по време на специална сесия на тема „Етика в действие“, състояла се в Casino Pio IV, седалище на Папската академия на науките във Ватикана. Припомняйки думите на Негово светейшество папа Франциск от срещата им през 2016 г., че „образованието е важно измерение на човешкото достойнство и борбата срещу изключването и бедността“, Бокова начерта Програмата за устойчиво развитие 2030 и по-специално Цел 4. „Днес повече от всякога трябва да образоваме за включване, за диалог и толерантност, за съвместно съществуване - трябва да учим на солидарност, взаимно уважение и мир. Виждам това като предна линия в борбата ни за изграждане на по-справедлив и по-мирен свят“, заяви генералният директор на ЮНЕСКО и допълни: „Образованието трябва да е повече от предаване на информация. Става дума за ценности, критично мислене, етика на развитието.“ Бокова подчерта фундаменталната роля на лидерите на вярата и лидерите на общността за промяна на нагласите и говорене срещу насилието и нетолерантността. По думите й, изключването на децата и младежите от образованието, особено на момичетата и младите жени вследствие на хуманитарна криза, „хвърля сянка върху развитието на обществата“. „С папа Франциск споделяме идеята, че образованието е практикуване на „граматика на диалога“, което е основа за обмен, взаимно разбирателство и уважение, за да се използва в максимална степен културното и религиозното многообразие като сила.“ В заключение Ирина Бокова подчерта, че лидерската роля на ЮНЕСКО в образованието за устойчиво развитие е „фундаментална за всеки от нас, водеща по пътя чрез поведението ни, нагласите, начините на потребление и ангажираност към солидарността“. Срещата на религиозни лидери от различни верски традиции, академици, бизнес лидери и практици бе в рамките на инициативата „Етика в действие“, организирана от Папските академии в партньорство с Мрежа за решения за устойчиво развитие на ООН (SDSN), „Религии за мир“ и Университета на Нотр Дам.", "date": "2017.10.17", "title": "Бокова във Ватикана: Образованието е етичен императив, публична и морална отговорност"}
{"url": "https://www.24chasa.bg/novini/article/6501182", "text": "Чешка компания спечели обществената поръчка на Столичната община и ще достави 13 нови нископодови трамваи. Възложител на поръчката за доставка е общинското дружество \"Столичен електротранспорт\". Чешката компания е събрала 94,22 точки, офертата й е на стойност 44 796 377, 36 лева без ДДС. Финансирането се осигурява по проект \"Интегриран столичен градски транспорт - фаза II\" по оперативна програма \"Региони в растеж\". На обществената поръчка се е явила и полска компания, но тя дала по-малък период за гаранция на трамваите,  Доставката на трамваите е до 15 месеца, но чешката компания има готовност да ги достави за 12 месеца. Целта е те да се движат по линия 5, като през пролетта започва подмяна на трамвайното трасе на цялата линия, уточни общинският съветник инж. Симеон Славчев. След подмяната на релсите и с новите трамваи, линия номер 5 ще стане бърза и безшумна, а светофарните уредби ще дават предимство на трамвая, допълни инж. Славчев.", "date": "2017.10.17", "title": "Чешка компания ще достави 13 нови трамваи за София"}
{"url": "https://www.24chasa.bg/novini/article/6500997", "text": "Четирима българи и 4-ма сирийци са арестувани за трафик на бежанци при операция на ДАНС и столичната полиция във вторник сутринта, съобщи говорителят на главния прокурор Румяна Арнаудова. “Това е межднародна група за трафик на хора, елиминирахме българското звено”, допълни ръководителят на спецпрокуратурата Иван Гешев. Според него бандата осигурявала пълно обслужване на нелегалните мигранти. От ДАНС започнали да следят бандата през септември 2016 г. Чужденците били посрещани на турската граница. След това ги отвеждали в Бургас да пренощуват. На следващия ден ги товарели в коли и ги докарвали в кв. “Модерно предградие” в София, където им осигурявали условия като в пансион. Следващата спирка на бежанците била Видин, откъдето ги поемали каналджиите в Румъния и Сърбия. Около 3-4 хил. лв. била таксата на човек, за да влезе в България и да бъде изведен към Западна Европа. Един от сирийците е постоянно пребиваващ в страната ни с хуманитарен статут, каза Гешев. При обиските на трафикантите са открити половин килограм марихуана и 2 пистолета. Българите в бандата вероятно ще бъдат обвинени и за нанасяне на средни и тежки телесни повреди. ", "date": "2017.10.17", "title": "8 в ареста за трафик на бежанци (Обновена)"}
{"url": "https://www.24chasa.bg/novini/article/6501119", "text": "На 2 ноември изтича срокът за закупуване на конкурсната документация за продажбата на 67,64% от Общинска банка, съобщиха от Столичната общинска агенция за приватизация и инвестиции (СОАПИ). За предстоящия конкурс от СОАПИ вече са изпратили уведомителни писма до банки и фондове, които работят в България. Във вторник е била публикувана и обява във “Файненшъл таймс”. За продажбата на 3 880 388 броя безналични акции, които сега са собственост на Столична община, вече са отправени няколко запитвания, обясниха пред “24 часа” от СОАПИ. Според решението на Столичния общински съвет от лятото за продажбата на мажоритарния дял от банката ще се искат поне 45,65 милиона лева. В конкурса могат да участват стратегически и финансови инвеститори, чийто краен собственик не може да е регистриран в офшорна зона, както и да има просрочени публични вземания към държавата и общината. Стратегическите инвеститори трябва да бъдат български банки или такива от Европейското икономическо пространство с унифициран по скалата на “Стандарт енд Пуърс” рейтинг мининум ВВ-. Сред изискванията е и минимален капитал от 20 млн. евро. Финансовите инвеститори трябва да докажат и опит в управлението на фондове, финансови активи и акционерни участия. При поява на кандидати сделката за продажбата на част от Общинска банка вероятно ще бъде финализирана в началото на 2018 г.", "date": "2017.10.17", "title": "С обява във “Файненшъл таймс” търсят купувач на Общинска банка"}
{"url": "https://www.24chasa.bg/novini/article/6501191", "text": "Американски специалисти от Харвардския университет прогнозират, че в следващите 100 години ще има мощно слънчево изригване, което ще доведе до прекъсване на електричеството по света, както и на работата на комуникационните спътници и на връзката с интернет, съобщи Лента. В резултат на това може да има и човешки жертви, пише БТА. Учените анализираха информацията от отминали слънчеви изригвания. Те оцениха вероятността от суперизригване, което ще увеличи яркостта на Слънцето с 30 процента и ще увреди озоновия слой на Земята. Слънчева буря през 1859 г., известна като \"Събитието на Керингтън\", води до срив в телеграфната мрежа в Европа и САЩ, както и до ярки северни сияния по ниските ширини. Според експертите е голяма вероятността подобно изригване да се случи до края на XXI век. В резултат на него ще излязат от строй спътниците в орбита около Земята, пътниците в самолетите ще бъдат изложени на висока радиация и ще бъде нарушена работата на енергийните и охладителните системи в атомните електроцентрали.", "date": "2017.10.17", "title": "Учени прогнозират смъртоносно слънчево изригване"}
{"url": "https://www.24chasa.bg/novini/article/6501196", "text": "Президентът предложи в общата декларация текст, който казва, че се създава единен, независим, нов орган, който да се занимава с разследване на корупционни престъпления. Този текст беше подложен на гласуване и събра два гласа- неговия и моя, срещу дванадесет против. Т.е. единен нов орган, който да се занимава с разследване, а не с проверка на декларации и глоби, очевидно няма да има. Това каза лидерът на БСП Корнелия Нинова след заседанието на КСНС при Румен Радев. \"Президентът предложи текст, в който се казва, че при конструирането на един такъв орган, ще има взаимен баланс между институциите, т.е и президентската институция, и парламентът ще имат отношение към избирането и назначаването на хората в такъв орган. Този текст беше подложен на гласуване и събра само два гласа- неговия и моя, срещу дванадесет против\", добави тя. \"Двата въпроса, които бяха спорни и по които има различни законопроекти, днес разбрахме как ще бъдат решени. Оттук нататък, отговорността е на мнозинството. Те ще си приемат в парламента един нов орган, който ще се занимава с проверка на декларации и с налагане на глоби. Нов единен орган с разследващи функции, в който президентската институция да има отношение, очевидно няма да има. Ние ще продължим да защитаваме нашия законопроект в парламента, но от това, което съдя по заседанието на КСНС, те вече са решили какво ще направи мнозинството в парламента. Да си носят отговорността, че имитират борба с корупцията и че това няма да доведе до никакъв резултат\", категорична бе Нинова.", "date": "2017.10.17", "title": "Нинова: Единен нов разследващ орган  получи само два гласа - на президента и моя"}
{"url": "https://www.24chasa.bg/novini/article/6501284", "text": "Полицията задържа общо деветима души като съпричастни за нападението над служители от Държавно горско стопанство - Хисаря, извършено в град Баня. Това съобщиха от пресцентъра на ОД на МВР - Пловдив, цитирани от БТА.  до края на деня обаче са задържани още шестима. Арестите са извършени днес след сигнал снощи на тел. 112, че край река Стряма в землището на Баня горски служители са били нападнати от група жители на ромския квартал на града. Осем младежи на възраст около 20 години и непълнолетен тийнейджър са задържани за срок до 24 часа за участие в побоя над горските. Според предварителната информация, малко преди конфликта, горските инспектори засекли четири каруци, натоварени с незаконно придобит дървен материал и направили опит да спрат извършителите. Една част от придружаващите каруците избягали, като малко по-късно се върнали с голяма група и с колове и камъни започнали саморазправа на четирима от горските. Последвала е мащабна акция на територията на град Баня, в която са участвали служители от районните управления на МВР в Карлово и Хисаря, сектор \"Специализирани полицейски сили\" и Зонално жандармерийско управление - Пловдив. Проверени са общо 52 лица, 64 адреса и 32 моторни превозни средства. От полицейските служители и представители на Държавното горско стопанство са иззети общо около 40 куб незаконно съхраняван дървен материал, за което са образувани две досъдебни производства и съставени 6 акта по Закона за горите. Работата по пълното документиране на случая и събиране на данни за съпричастност и на други лица продължава.", "date": "2017.10.17", "title": "Деветима вече са арестуваните за побоя над горски служители в Баня"}
{"url": "https://www.24chasa.bg/novini/article/6501286", "text": "Френската полиция арестува 10 души в югоизточна Франция и района на Париж, по подозрение, че са организирали заговор за убийството на политици, предава AFP, позовавайки се на източници, близки до разследването. Арестите, извършени от анти-терористичното звено на полицията, са на лица, на възраст между 17 и 25 години и са част от разследване срещу крайно-десни активисти, сподели източникът на агенцията, цитиран от \"Фокус\".", "date": "2017.10.17", "title": "10 aрестувани във Франция по подозрение, че планирали убийства на политици"}
{"url": "https://www.24chasa.bg/novini/article/6501326", "text": "Балканите вече не бива да бъдат буре с барут, както се смяташе по-рано, заяви македонският премиер Зоран Заев, закривайки Срещата на 100 бизнес лидери в Скопие, предадоха македонските медии. \"Всички страни от Западните Балкани трябва да бъдат двигатели на развитие и трябва да стоим рамо до рамо със страните от ЕС\", каза Заев, цитиран от БТА. Премиери от региона дойдоха да изразят подкрепа и благодарност на бизнес общността от целия регион, каза той и добави, че всички страни в региона работят за стимулиране на частния сектор. Надявам се да сме насърчили бизнесмените, каза Заев. На въпрос може ли догодина на Срещата на 100 бизнес лидери да се включат и българският, и гръцкият премиер с цел по-добро сътрудничество, Заев каза, че премиерите са само гости на организаторите на Срещата на 100 бизнес лидери. \"Ние тук сме гости, покани ни организаторът, но вярвам, че не би било проблем това да се разшири, нито за организаторите, нито за нас. Имахме контакти с премиерите на Сърбия, Косово, Словения и Хърватия. Мисрля, че е важно да има повече бизнесмени и повече политици, да можем да говорим за балканска среща на високо равнище или за среща на високо равнище на Югоизточна Европа\", каза Заев. Регионът трябва да постигне ръст от най-малко пет процента, за да се доближи до ЕС и затова са важни бизнес секторите и бизнес общността, каза македонският премиер.", "date": "2017.10.17", "title": "Зоран Заев: Балканите вече не бива да бъдат буре с барут"}
{"url": "https://www.24chasa.bg/novini/article/6501107", "text": "Такса от 3 лв. за извинителна медицинска бележка ще искат и лекарите в Кюстендил. Изборът за това решение обаче ще прави всеки лекар по своя преценка, казаха от лекарския съюз в града, предаде    Мярката е въведена с цел пресичане на порочната практика за представяне на фалшиви бележки от ученици, които бягат от час. Вземането на такса за медицинска бележка е напълно законно, каза председателя на Съюза на общопрактикуващите лекари в Кюстендил. Според него, документът се описва по нов начин, с повече данни. Там ще фигурират номерът на амбулаторния лист, уникалният индентификационен номер на лекаря и други данни. Д-р Румен Алексов - председател на Съюза на общопрактикуващите лекари в Кюстендил: Това е една дейност , която се извършва от нас като лечебни заведения и като лекари, за която на нас не ни се заплаща, нито от страна на здравната каса ,нито от страна на самите потребители, така че в такава ситуация всяко едно лечебно заведение би могло да постави такава такса за този вид услуга. Родители в Кюстендил обаче, са против да плащат за издаване на медицинска бележка. Милена Сергелова: Аз съм за безплатно здравеопазване за децата. Не трябва да се плаща нищо, тъй като родителите плащат достатъчно големи осигуровки. В поликлиниката в града джипитата все още не са поставили официална обява пред кабинетите си за такса „бележка\". Д-р Русимова е взела решение да не взима пари, защото много от пациентите ѝ имат финансови затруднения. Според нея, много ученици си взимат бележка, за да си извинят отсъствията за бягство от час. Д-р Елена Русимова - общопрактикуващ лекар: Ние влизаме в ролята на изпълнител на инструкциите на просветното министерство, защото ние пишем медицински бележки за здраво дете и издаваме нереални документи. На този етап ние сме принудени да го правим, което абсолютно не е редно. Други лекари пък, които не пожелаха да застанат пред нашата камера, смятат че взимането на пари за медицинска бележка е добра мярка, защото това ще спре злоупотребите с издаването на фалшиви бележки.", "date": "2017.10.17", "title": "3 лева такса за извинителна бележка от лекари и в Кюстендил"}
{"url": "https://www.24chasa.bg/novini/article/6501084", "text": "Броят на нелегалните мигранти, преминаващи през Босна в опит да достигнат по-богатите страни от Европейския съюз, е нараснал значително през първите девет месеца на 2017 г., според данни на правителствена служба, цитирани от Ройтерс. Службата по въпросите на чужденците заяви, че е арестувала 40 души само през последните дни, а от началото на годината броят им е над 600 - почти четири пъти повече от броя на задържаните през същия период на миналата година, предаде БТА. Агенцията не посочва причини за увеличението, но граничната полиция заяви, че мигрантите, блокирани заради затегния контрол в съседна Сърбия, се опитват да намерят алтернативни маршрути. Мигрантите, които идват основно от Алжир, Афганистан, Либия, Пакистан, Мароко, но също от Турция и Албания, ще бъдат депортирани или в родните си страни, или в страните, от които са пристигнали, посочва службата. Нелегалните мигранти досега влизаха в страната от Сърбия и Черна гора, като плащаха солидни суми на трафиканти, и се опитваха да достигнат до членката на ЕС Хърватия. Босна остана встрани от рекордния поток от мигранти, бягащи от конфликтите в Сирия и Ирак, който влезе в страните от ЕС през 2015 г.", "date": "2017.10.17", "title": "Броят на мигрантите,  отправящи се към ЕС, значително се е увеличил"}
{"url": "https://www.24chasa.bg/novini/article/6501102", "text": "Президентът Румен Радев направи 10-ина предложения за антикорупционния закон, които бяха приети с консенсус, само две - не. Това разказа на излизане от президентството зам.-председателят на ГЕРБ Цветан Цветанов.  Двете отхвърлени искания на Радев били държавният глава да назначава шефа на бъдещия антикорупционен орган и новата структура да има разследващи функции, обясни Цветанов: \"Гласувахме и единствените, които подкрепиха тези предложения, бяха президентът Радев и г-жа Нинова\".  \"Знаете, че имаме два внесени законопроекта и Народното събрание ще реши какви точно да са правилата за работа на антикорупционния орган\", обясни Цветанов. Предложението на БСП предвижда президентът да назначава началника и органът да има статут на социална служба, докато в този на правителството е записано да е комисия, която да се избира от парламента и да няма разследващи функции. Близка до тази на Цветанов позиция изрази и лидерът на ДПС Мустафа Карадайъ. Цветанов коментира и обвиненията към управляващите, че не изпълняват решенията на предходния КСНС от май т.г.  Актуализираният вариант за стратегия за национална сигурност вече е за обществено обсъждане и ще бъде одобрен от Министерския съвет до края на октомври, каза той. Лидерът на парламентарната група на ГЕРБ коментира, че не приема ограничаване на политическия диалог, ако президентът престане да свиква КСНС.", "date": "2017.10.17", "title": "Цветанов: Само 2 от предложенията на Радев за антикорупцията не бяха приети"}
{"url": "https://www.24chasa.bg/novini/article/6501103", "text": "Жив и здрав е открит 20 - годишният Ивелин Узунов. Открил го е баща му Велин в постройка край водоем близо до село Смилян.  Младежът бе търсен около 30 часа от доброволци и полицаи със следови кучета, каза директорът на ОДП-Смолян Николай Димов. Бащата го намерил в добро психическо и физическо състояние. 20 -годишният младеж от смолянското село Смилян се издирваше за втори път тази година, след като изчезна отново безследно в понеделник. Днес, вторник, младият мъж бе обявен и за общодържавно издирване. За радост този път бързо се намери, казват запознати със случая. Според тях, историята се повтаря от изчезването на Ивелин преди Гергьовден т.г. Тогава младият мъж беше в неизвестност в продължение на десет дни, но беше спасен от пожарникаря от Смолян Васил Вълчев, майка му Ана и сестра му Захарина, които го забелязали неадекватен, легнал край пътя до водосъбирателна шахта до махала Доганово. ", "date": "2017.10.17", "title": "Намериха жив и здрав изчезналия Ивелин след 30 часа издирване"}
{"url": "https://www.24chasa.bg/novini/article/6500781", "text": "Действащото правителство на Австрия подаде днес оставка съгласно конституцията след произведените в неделя парламентарни избори, предаде ТАСС, цитирана от БТА. Официалната церемония се състоя в президентството във Виена. Оставката беше подадена от канцлера Кристиан Керн на президента Александър ван дер Белен. Държавният глава благодари на министрите за работата им и им заръча да изпълняват своите задължения до съставянето на ново правителство. Според конституцията на Австрия президентът трябва да започне консултации с партийните лидери след парламентарните избори и да възложи на победилата политическа сила да състави правителство. \"Ще възложа на лидера на Австрийската народна партия Себастиан Курц мандат за съставяне на ново правителство, ако резултатите не се променят\", каза Ван дер Белен. По думите му окончателните резултати от изборите ще бъдат обявени в четвъртък. По предварителни данни на вътрешното министерство Австрийската народна партия е на първо място с 31,5 процента от гласовете, следвана от Австрийската социалдемократическа партия с 26,9 процента и Австрийската партия на свободата с 26 процента. Ван дер Белен заяви, че следващото австрийско правителство трябва да зачита европейските принципи, посочва ДПА. Крайнодясната Австрийска партия на свободата изглежда най-вероятният коалиционен партньор на Австрийската народна партия, като се има предвид силното й представяне на изборите и твърдата й позиция за миграцията, която е сходна с тази на консерваторите. \"Внимателно ще следя, за да гарантирам, че основополагащите европейски ценности, вписани в нашата конституция, остават компасът, който направлява Австрия към бъдещето\", каза президентът. Австрийската народна партия и Австрийската партия на свободата искат да ограничат имиграцията от по-бедните източни страни в ЕС въпреки принципа на общността за свободно движение. Австрийската партия на свободата също така иска Австрия да преосмисли членството си в Европейската конвенция за правата на човека.", "date": "2017.10.17", "title": "Австрийският президент възлага на Себастиан Курц да състави кабинет"}
{"url": "https://www.24chasa.bg/novini/article/6500768", "text": "Европейският съд за правата на човека (ЕСПЧ) разпореди днес на правителството на Русия да изплати на опозиционния лидер Алексей Навални 55 хиляди евро, а на пребиваващия в затвора негов брат Олег над 20 хиляди евро, предаде ДПА. Съдът в Страсбург присъди изплащането на компенсация на братята заради несправедливи присъди в Русия по обвинения в измама и присвояване на средства от руския клон на френската козметична фирма \"Ив Роше\". Олег Навални излежава присъда след делото през 2014 г. и предстои да излезе на свобода догодина, а брат му бе осъден условно, предаде БТА. Съдебният състав на ЕСПЧ единодушно подкрепи жалбата на двамата Навални и реши, че в решенията на руския съд са нарушени членове 6 и 7 от Европейската конвенция за правата на човека - за \"право на справедлив съд\" и за \"наказание въз основа на закон\". Последното означава, че не може да бъде съден човек за деяния, които в момента на извършването не са били престъпления, посочи ТАСС. Руската агенция цитира Леонид Слуцки, председател на комисията по външни работи към Държавната дума, според когото решението на съда в Страсбург е политически мотивирано. \"Решението по делото на братя Навални, както и много други от последните присъди на ЕСПЧ във всички случаи носят политизиран характер\", каза той. На ищците е присъдено обезщетение на обща сума 75 971 евро и 460 хиляди рубли, по-малко от поисканото от вносителите на жалбата, уточни ТАСС. ДПА отбеляза, че руските власти вероятно няма да платят нищо на Алексей и Олег Навални, защото от края на 2015 г . в Русия действа закон, който позволява да се пренебрегват присъди на международни съдилища, вкл. и на ЕСПЧ. Въпросният закон, който намалява ангажираността на Русия към международните споразумения, е смятан за средство, чрез което се предотвратява изплащането на милиарди евро по мащабен съдебен иск относно имуществото на бившата петролна компания \"Юкос\".", "date": "2017.10.17", "title": "Съдът в Страсбург осъди Русия да плати на братя Навални хиляди евро обезщетение"}
{"url": "https://www.24chasa.bg/novini/article/6500783", "text": "7 растения от рода на конопа и над 5 кг канабис са иззети при проверка на частен имот в село Чарган. Това съобщиха от пресцентъра на МВР. Собственикът на имота е 38-годишен мъж. Той е задържан при специализирана полицейска операция срещу престъпления, свързани с наркотични вещества, проведена вчера на територията на РУ - Тунджа. В спецакцията участвали служители на сектор „Противодействие на криминалната престъпност“ при областната дирекция и колегите им от районното управление. В хода на акцията е проверен имотът в село Чарган, обитаван от 38-годишния мъж. При извършените процесуално-следствени действия в таванско помещение на къщата са намерени и иззети 7 сухи зелени растения с височина над 2 м и суха листна маса с общо тегло около 5 кг, които при наркотестове реагирали положително на канабис. Иззети са и канабисови семена, найлоново пликче с кафяво пресовано вещество, дало положителна реакция на канабис, както и две електронни везни. Притежателят им е задържан с полицейска заповед за срок до 24 часа. Работата по случая продължава в рамките на образуваното досъдебно производство.", "date": "2017.10.17", "title": "Иззеха около 5 кг канабис в Ямболско"}
{"url": "https://www.24chasa.bg/novini/article/6500799", "text": "Изчезналият и намерен през м. май Ивелин Узунов от смолянското село Смилян отново е обявен за издирване. 20-годишният младеж е излязъл вчера по обяд от родната си къща, като е казал, че ще се разходи, оставайки мобилния си телефон. Оттогава е в неизвестност. „От вчера го търсим. Вдигнахме кучета, има много близки и доброволци и не е открит\", съобщи директорът на ОДП-Смолян Николай Димов. Предстои да бъде обявен и за общодържавно издирване. Младежът избяга от дома си през май и бе намерен премръзнал на пътя случайно от смолянски пожарникар до село Пещера. Оцелелият тогава бе попаднал до водосъбирателна шахта на дере до махала Доганово и оттам случайно минава шефът на Районната противопожарна служба в Смолян Васил Вълчев със сестра си Захарина и майка си Ана. Вълчеви имат стара къща с градина в Доганово и минали през почивния ден да свършат нещо по нея. Заваляло дъжд и тримата решили да си тръгват и видели изгубения. Ивелин бе издирван през цялото време от минимум 50 души дневно.", "date": "2017.10.17", "title": "Издирват отново изчезналия и намерен след 10 дни търсене Ивелин от Смилян"}
{"url": "https://www.24chasa.bg/novini/article/6500812", "text": "Георги Стоилов не може да носи отговорност за действията на брат си. Това заяви в парамента зам.-председателят на ПГ на БСП Драгомир Стойнев. \"Днес Георги Стоилов бе изслушан в изпълнителното бюро на партията. Надяваме се утре да бъде изслушан и от парламентарната група. В тази партия си има правила и те трябва да се спазват. Той ни заяви, че няма никакво отношение към действията на своя брат. Стоилов бе категоричен, че никога не са имали и бизнес взаимоотношения и, че техният живот се е развивал по различни пътища. Следователно ние не можем да упрекваме някого за това какво е правил неговия брат\", обясни Стойнев. По думите му ако се появяват доказателства за конкретни връзки или пък предположения, Стоилов ще понесе своята политическа отговорност. На този етап обаче нямало никакви доказателства, затова от партията нямали причина да се съмняват в думите му. \" Силно се надявам, че зад тази акция не стои и политически елемент. Тук не става въпрос за държавни постове, за разпределяне на държавни пари или шуробаджанащината. Ето даваме ви пример за такъв случай . Кметът на община Раднево господин Тенев, назначава жена си за кметски наместник в село. Как ви звучи това кметът и кметският наместник да седят да си пият кафето и да разпределят общински пари. Едното няма нищо общо с другото. Мисля, че отмина времето, в което някой трябваше да носи отговорност за постъпките на свой роднина\", категоричен бе той. \"Не се срамувам от нито едно свое действие\". Това заяви депутатът от БСП Георги Стоилов по повод скандала около брат му - бизнесменът Илия Стоилов, който бе арестуван и обвинен за участие в престъпна група за изнудване и рекет. \"Получих одобрението на партията. Не се срамувам от нито едно свое действие. Също така се надявам това да не е политическа поръчка. Утре ще има заседание на парламентарната група, на което аз ще се съобразя с всяко едно от решенията на моите колеги\", обяви Стоилов.", "date": "2017.10.17", "title": "БСП няма да търси отговорност от депутата Стоилов за брат му, обвинен в рекет"}
{"url": "https://www.24chasa.bg/novini/article/6500817", "text": "Втори ден училищата в цяла Ирландия са затворени след като в понеделник бурята Офелия връхлетя с ветрове с ураганна сила и причини смъртта на трима души, предаде ДПА. Повече от 200 хиляди домакинства са без електричество, предаде БТА. Офелия продължи към Западана Шотландия, Северен Уелс и части от Северна Англия нощес, но ирландската метеорологична служба е издала предупреждение за бурни ветрове по крайбрежието. Британските власти съобщиха, че бурята отслабва, придвижвайки се към Скандинавския полуостров, но предупредиха, че и днес се очакват силни ветрове, които може да засегнат пътните, въздушните и фериботните връзки и да доведат до затваряне на някои шосета и мостове.", "date": "2017.10.17", "title": "Втори ден училищата в Ирландия остават затворени след бурята Офелия"}
{"url": "https://www.24chasa.bg/novini/article/6500837", "text": "Братът на Георги Стоилов правил ли е дарения за предизборна кампания на БСП - най-вероятно е правил. Това каза народният представител на ГЕРБ от МИР – Стара Загора Емил Христов във връзка с брата на народния представител от БСП Георги Стоилов, сочен за организатор на престъпната група, която бе разбита при спецакция в Русе, съобщи „Фокус“. Христов коментира, че може би Драгомир Стойнев, като заместник-председател на ПГ на „БСП за България“, знае повече по въпроса за това как е била финансирана предизборната кампания на БСП. „Знаете, че в Русе при акция беше арестуван един бизнесмен. Ние бихме искали да знаем този бизнесмен дали е правил дарения за предизборната кампания на БСП и ако е правил, най-вероятно е правил, как биха коментирали БСП тези пари и техния произход“, заяви Христов. Според него борбата срещу престъпността никога не може да бъде продиктувана от нещо друго, освен от желанието на правителството да се бори с тази престъпност. „Всякакви внушения за това, което се случва в момента от страна на БСП, са просто стремеж да избягат от истините“, заяви Христов. \"Съпругата на кмета на Раднево наистина е кметски наместник, но не е назначена от съпруга си\". Това заяви Емил Христов по повод изказването на Драгомир Стойнев от БСП по-рано, че в Раднево отново имало роднински назначения, а именно, че кметът е назначил съпругата си за кметски наместник в село от общината. \"Срещу нея никога не е имало никакви обвинения. Не е имало сигнали и проверки. Напротив, хората винаги са я подкрепяли и харесвали. Трябва ли при това положение, един човек, който работи в интерес на хората и селото го подкрепя, да бъде сменен само защото е роднина на някого управляващ от общината?\", обясни Христов. По думите му тя е назначена от бившия кмет Нончо Воденичаров още през 2004 г. Той обяви, че според него Стойнев не познава добре нещата в Стара Загора.", "date": "2017.10.17", "title": "Емил Христов, ГЕРБ: Братът на Стоилов правил ли е дарения на БСП?"}
{"url": "https://www.24chasa.bg/novini/article/6500818", "text": "Македонският премиер Зоран Заев заяви днес, че не мисли за предсрочни парламентарни избори, тъй като приоритет в момента е приключването на местните избори, чийто втори кръг е на 29 октомври, а резултатът от тях досега го насърчава да се фокусира върху вземането на сериозни решения, сред които и по въпроса за името на Македония, \"по прозрачен и инклузивен начин\", предаде агенция МИА, цитирана от БТА. Заев припомни, че е поканил посредника в спора с Гърция за името Матю Нимиц още през ноември, след изборите, да излезе с нови предложения и идеи за решаване на спора. В този контекст Заев добави, че е насърчен от добрите отношения с властите в Атина в периода след формирането на новото македонско правителство.", "date": "2017.10.17", "title": "Зоран Заев: Не мисля за предсрочни парламентарни избори"}
{"url": "https://www.24chasa.bg/novini/article/6500863", "text": "Дълго време се смяташе, че под лицето на изобразеното от Жан-Оноре Фрагонар момиче в картината \"Четяща жена\" се крие лицето на мъж. Скица, открита в Париж през 2012 г., стана причина за щателно изследване, което позволи да бъде разкрита истината за изобразеното лице, предаде Франс прес, цитиран от БТА. \"Скицата показа, че тези предположения не отговарят на истината\", заяви реставраторът Майкъл Суиклик от Националната галерия във Вашингтон. Суиклик и други двама експерти използвали усъвършенствана технология, сходна с разработената от НАСА за марсианската й мисия, за да докажат, че въпросното платно е част от портретите, нарисувани от Фрагонар около 20 години преди Френската революция. Когато картината била реставрирано през 1985 г., специалистите заключили въз основа на рентгенови снимки, че под лицето на момичето има друго, вероятно на мъж. Като използвал усъвършенстваната технология, екипът от Националната галерия във Вашингтон обаче оборил тази хипотеза, установявайки, че под лицето на момичето е нарисувано друго женско лице. \"Впечатляващо е, че с помощта на новите технологии може отново да се изследва живописно платно и да се констатира, че дадена хипотеза е погрешна\", отбеляза Суиклик.", "date": "2017.10.17", "title": "Нови технологии изясниха загадка, свързана с картина от Фрагонар"}
{"url": "https://www.24chasa.bg/novini/article/6500874", "text": "20-годишен младеж с тежка черепно-мозъчна травма в следствие на зловеща катастрофа в Горна Оряховица, стана донор и ще даде шанс за живот с органите си на четирима тежко болни. На 16 октомври т.г. въпреки положените усилия от страна на медиците пациентът на МОБАЛ \"Д-р Стефан Черкезов\" изпада в мозъчна смърт. В най-тежкия за тях момент близките на младежа взели хуманното решение да дарят органите му, съобщиха от търновската болница. Ръководството на стационара и всички медицински специалисти и професионалисти по здравни грижи поднасят съболезнования на близките на донора, но и сърдечно им благодарят за силата и човечността, която проявиха в такъв труден и тежък момент. Техният близък е 10-ти случай на пациент изпаднал в мозъчна смърт от началото на 2017 г. в стационара, но и осми реализиран донор. Екип на УБ \"Лозенец\" взел донора за извършване на експлантация на органите – сърце, бъбреци, черен дроб. Предстоят трансплантации на бъбреците и на черния дроб в УБ „Лозенец“. Трансплантацията на сърцето ще бъде извършена в УМБАЛ „Св. Екатерина“, съобщи д-р Сибила Маринова – началник на ОАИЛ и координатор по донорство в МОБАЛ \"Д-р Стефан Черкезов\". От 9-ти до 15-ти октомври се проведе Европейска седмица на донорството и трансплантациите, а специално събитие за целта МОБАЛ \"Д-р Стефан Черкезов\" домакинства на 12-ти октомври. Тогава бяха връчени статуетки на близките на донорите за последната година, изработени по поръчка на изпълнителния директор на ИАТ в България д-р Марияна Симеонова. Събитието уважиха и трансплантирани. Търновската болница е на първо място у нас по реализирани донорски ситуации.", "date": "2017.10.17", "title": "Осми донор за годината във В. Търново\nще даде шанс на четирима да живеят"}
{"url": "https://www.24chasa.bg/novini/article/6500938", "text": "В битката срещу джихадистката групировка \"Ислямска държава\" Ракка, която приключи днес, са загинали близо 3250 души, от които 1130 цивилни, по данни на Сирийския център за наблюдение на човешките права, предаде Франс прес, цитира БТА. Боевете и въздушните удари, които почти сринаха бившата столица на групировката, са отнели живота на 1130 цивилни, от които 270 деца, и 2120 бойци както на ИД, така и на подкрепяните от САЩ милиции на Сирийските демократични сили. По данни на хуманитарната организация \"Да спасим децата\" боевете са прокудили около 270 хиляди души, които са в огромна нужда от хуманитарна помощ, съобщи Асошиейтед прес. По-рано днес командир на Сирийските демократични сили съобщи, че Ракка е отвоювана от \"Ислямска държава\" и са започнали операции по прочистване на спящи джихадистки клетки и на противопехотните мини. ", "date": "2017.10.17", "title": "Ракка освободена, \"Ислямска държава\" изгонена, жертвите над 3000 (Снимки)"}
{"url": "https://www.24chasa.bg/novini/article/6501016", "text": "Лице, търсещо убежище в Германия, е отправило предупреждения към властите за потенциалната опасност, произтичаща от Анис Амри – мъжът, отговорен за терористичната атака във федералната столица Берлин от декември 2016 г., предава телевизионният канал Це Де Еф, цитиран от Фокус. През есента на 2015 г. сириецът Мохамед Дж. описва Амри пред социалния служител в центъра за настаняване като радикален и опасен ислямист, а през юни 2016 г. отправя нови предупреждения, в които твърди, че Анис Амри е имал контакти с „Ислямска държава“. Полицията е изслушала свидетеля няколко седмици преди терористичната атака в Берлин. Това става ясно от вътрешни документи, представени пред редакцията на телевизията.", "date": "2017.10.17", "title": "Властите в Германия били предупредени за Анис Амри година преди атентата в Берлин"}
{"url": "https://www.24chasa.bg/novini/article/6501045", "text": "1. ПРОЕКТ НА РЕШЕНИЕ ЗА ПРИЕМАНЕ НА ПЛАН ЗА ИЗПЪЛНЕНИЕ НА СТРАТЕГИЯТА ЗА ПРОТИВОДЕЙСТВИЕ НА РАДИКАЛИЗАЦИЯТА И ТЕРОРИЗМА ПРЕЗ 2017 Г. Внася: министърът на вътрешните работи 2. ДОКЛАД ЗА ПРИЕМАНЕ НА ДОКЛАД ЗА ИЗПЪЛНЕНИЕТО НА ДЕЙНОСТИТЕ ПО АНАЛИЗ, ОЦЕНКА И КАРТОГРАФИРАНЕ НА РИСКОВЕТЕ ОТ БЕДСТВИЯ ПО РЕДА НА НАРЕДБАТА ЗА УСЛОВИЯТА, РЕДА И ОРГАНИТЕ ЗА ИЗВЪРШВАНЕ НА АНАЛИЗ, ОЦЕНКА И КАРТОГРАФИРАНЕ НА РИСКОВЕТЕ ОТ БЕДСТВИЯ Внася: министърът на вътрешните работи 3. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА НАГРАЖДАВАНЕ НА ИВАН ЮХНОВСКИ С ОРДЕН „СВ. СВ. КИРИЛ И МЕТОДИЙ“ ОГЪРЛИЕ Внася: министърът на образованието и науката 4. ПРОЕКТ НА РЕШЕНИЕ ЗА ДОПЪЛНЕНИЕ НА РЕШЕНИЕ №57 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ УЧАСТИЕТО НА РЕПУБЛИКА БЪЛГАРИЯ КАТО ОФИЦИАЛНА СТРАНА ПАРТНЬОР НА МЕЖДУНАРОДНОТО ИЗЛОЖЕНИЕ ЗА СЕЛСКОСТОПАНСКИ И ХРАНИТЕЛНИ ПРОДУКТИ „ЗЕЛЕНА СЕДМИЦА БЕРЛИН 2018“, КОЕТО ЩЕ СЕ ПРОВЕДЕ ОТ 19 ДО 28 ЯНУАРИ 2018 Г. И НА ПРОЕКТ НА СПОРАЗУМЕНИЕ МЕЖДУ МИНИСТЕРСТВОТО НА ЗЕМЕДЕЛИЕТО И ХРАНИТЕ НА РЕПУБЛИКА БЪЛГАРИЯ И „ПАНАИР БЕРЛИН“ ООД ЗА ПРОВЕЖДАНЕТО НА МЕЖДУНАРОДНА ЗЕЛЕНА СЕДМИЦА Внасят: министърът на земеделието, храните и горите министърът на финансите 5. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПОСТАНОВЛЕНИЕ №67 НА МИНИСТЕРСКИЯ СЪВЕТ ОТ 2010 Г. ЗА ЗАПЛАТИТЕ В БЮДЖЕТНИТЕ ОРГАНИЗАЦИИ И ДЕЙНОСТИ Внася: министърът на финансите 6. ПРОЕКТ НА РЕШЕНИЕ ЗА ОТЧУЖДАВАНЕ НА ИМОТИ И ЧАСТИ ОТ ИМОТИ – ЧАСТНА ДЪРЖАВНА СОБСТВЕНОСТ, ЗА ДЪРЖАВНА НУЖДА ЗА ИЗГРАЖДАНЕ НА ОБЕКТ „ПОЗИЦИЯ 6: „МОДЕРНИЗАЦИЯ НА УЧАСТЪК ЯМБОЛ – ЗИМНИЦА ПРИ ГАРА ЗАВОЙ“ НА ТЕРИТОРИЯТА НА ГР. ЯМБОЛ, ОБЩИНА ЯМБОЛ, И С. ЗАВОЙ, ОБЩИНА „ТУНДЖА“, ОБЛАСТ ЯМБОЛ, КЪМ ПРОЕКТ „РЕХАБИЛИТАЦИЯ НА ЖЕЛЕЗОПЪТНИЯ УЧАСТЪК ПЛОВДИВ – БУРГАС, ФАЗА 2“ Внасят: министърът на регионалното развитие и благоустройството министърът на финансите 7. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ЧАСТНА ДЪРЖАВНА СОБСТВЕНОСТ, ЗА ИМОТ – ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕДОСТАВЯНЕ ЗА УПРАВЛЕНИЕ НА НАЦИОНАЛНА СПОРТНА АКАДЕМИЯ „ВАСИЛ ЛЕВСКИ“ Внася: министърът на регионалното развитие и благоустройството 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ – ПУБЛИЧНА ДЪРЖАВНА СОБСТВЕНОСТ, ЗА ИМОТ – ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА АПОРТИРАНЕТО МУ В КАПИТАЛА НА „ДЪРЖАВНА КОНСОЛИДАЦИОННА КОМПАНИЯ“ ЕАД – СОФИЯ Внасят: министърът на регионалното развитие и благоустройството министърът на икономиката 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА САДОВО, ОБЛАСТ ПЛОВДИВ Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ПЛЕВЕН, ОБЛАСТ ПЛЕВЕН Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА БАТАК, ОБЛАСТ ПАЗАРДЖИК Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА СЕПТЕМВРИ, ОБЛАСТ ПАЗАРДЖИК Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ – ПУБЛИЧНА ДЪРЖАВНА СОБСТВЕНОСТ, ЗА ИМОТИ – ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ЗЛАТАРИЦА, ОБЛАСТ ВЕЛИКО ТЪРНОВО Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО ЗА АСОЦИИРАНЕ МЕЖДУ ЕВРОПЕЙСКИЯ СЪЮЗ И НЕГОВИТЕ ДЪРЖАВИ ЧЛЕНКИ, ОТ ЕДНА СТРАНА, И ЦЕНТРАЛНА АМЕРИКА, ОТ ДРУГА СТРАНА Внася: заместник министър-председателят по правосъдната реформа и министър на външните работи 15. ПРОЕКТ НА РЕШЕНИЕ ЗА ОДОБРЯВАНЕ НА ПОЗИЦИИТЕ И СЪСТАВА НА ПРАВИТЕЛСТВЕНАТА ДЕЛЕГАЦИЯ НА РЕПУБЛИКА БЪЛГАРИЯ ЗА УЧАСТИЕ В 39-АТА СЕСИЯ НА ГЕНЕРАЛНАТА КОНФЕРЕНЦИЯ НА ЮНЕСКО Внася: заместник министър-председателят по правосъдната реформа и министър на външните работи 16. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3560-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ „ОБЩИ ВЪПРОСИ“, ПРОВЕДЕНО НА 25 СЕПТЕМВРИ 2017 Г. В БРЮКСЕЛ Внася: заместник министър-председателят по правосъдната реформа и министър на външните работи 17. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“ (ЧЛ. 50), ПРОВЕДЕНО НА 25 СЕПТЕМВРИ 2017 Г. В БРЮКСЕЛ Внася: заместник министър-председателят по правосъдната реформа и министър на външните работи 18. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА МИНИСТРИТЕ ПО ЕНЕРГЕТИКА НА ЕВРОПЕЙСКИЯ СЪЮЗ, ПРОВЕДЕНО НА 19 И 20 СЕПТЕМВРИ 2017 Г. В ТАЛИН Внася: министърът на енергетиката 19. ПРОЕКТ НА РЕШЕНИЕ ЗА ОТКРИВАНЕ НА КОНСУЛСТВО НА РЕПУБЛИКА БЪЛГАРИЯ В КАНАДА, РЪКОВОДЕНО ОТ ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ, СЪС СЕДАЛИЩЕ В ГРАД РИЧМЪНД, И ЗА НАЗНАЧАВАНЕ НА Г-Н БЬОНГ ГИЛ СУХ, ГРАЖДАНИН НА КАНАДА, ЗА ПОЧЕТЕН КОНСУЛ НА РЕПУБЛИКА БЪЛГАРИЯ В КАНАДА С КОНСУЛСКИ ОКРЪГ, ОБХВАЩАЩ ТЕРИТОРИЯТА НА ПРОВИНЦИЯ БРИТАНСКА КОЛУМБИЯ Внася: заместник министър-председателят по правосъдната реформа и министър на външните работи 20. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ТАРИФАТА ЗА ТАКСИТЕ, КОИТО СЕ СЪБИРАТ ОТ БЪЛГАРСКИЯ ИНСТИТУТ ПО МЕТРОЛОГИЯ, ПРИЕТА С ПОСТАНОВЛЕНИЕ №95 НА МИНИСТЕРСКИЯ СЪВЕТ ОТ 2013 Г. Внася: министърът на икономиката 21. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2017 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНИТЕ ПРОГРАМИ „ОПТИМИЗАЦИЯ НА УЧИЛИЩНАТА МРЕЖА“ И „БЕЗ СВОБОДЕН ЧАС“, ОДОБРЕНИ С РЕШЕНИЕ №216 НА МИНИСТЕРСКИЯ СЪВЕТ ОТ 2017 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО Внася: министърът на образованието и науката 22. ПРОЕКТ НА РЕШЕНИЕ ЗА ОДОБРЯВАНЕ НА ВТОРИ СПИСЪК С ПРИОРИТИЗИРАНИ ИСКАНИЯ ОТ 2017 Г. ЗА ПОЛУЧАВАНЕ НА ПОДКРЕПА ПО ПРОГРАМАТА НА ЕВРОПЕЙСКИЯ СЪЮЗ ЗА СТРУКТУРНИ РЕФОРМИ Внася: министърът на финансите 23. ПРОЕКТ НА РЕШЕНИЕ ЗА ПРИЕМАНЕ НА РАБОТНОТО ОПРЕДЕЛЕНИЕ ЗА АНТИСЕМИТИЗЪМ, ПРИЕТО ОТ МЕЖДУНАРОДНИЯ АЛИАНС ЗА ВЪЗПОМЕНАНИЕ НА ХОЛОКОСТА, И ЗА ОПРЕДЕЛЯНЕ НА НАЦИОНАЛЕН КООРДИНАТОР ЗА БОРБА С АНТИСЕМИТИЗМА Внася: заместник министър-председателят по правосъдната реформа и министър на външните работи 24. ПРОЕКТ НА РЕШЕНИЕ ЗА ДЪРЖАВНИТЕ ИНВЕСТИЦИОННИ ЗАЕМИ И ДЪРЖАВНИТЕ ГАРАНЦИИ ПРЕЗ 2018 Г. Внася: министърът на финансите 25. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗАЩИТА НА КОНКУРЕНЦИЯТА Внася: министърът на икономиката 26. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА НАСЪРЧАВАНЕ НА ЗАЕТОСТТА Внася: министърът на труда и социалната политика 27. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА ДЪРЖАВНИТЕ ИЗИСКВАНИЯ ЗА ПРИЗНАВАНЕ НА ПРИДОБИТО ВИСШЕ ОБРАЗОВАНИЕ И ЗАВЪРШЕНИ ПЕРИОДИ НА ОБУЧЕНИЕ В ЧУЖДЕСТРАННИ ВИСШИ УЧИЛИЩА, ПРИЕТА С ПОСТАНОВЛЕНИЕ №168 НА МИНИСТЕРСКИЯ СЪВЕТ ОТ 2000 Г. Внася: министърът на образованието и науката 28. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА НАРЕДБАТА ЗА СРЕДСТВАТА ЗА ИЗМЕРВАНЕ, КОИТО ПОДЛЕЖАТ НА МЕТРОЛОГИЧЕН КОНТРОЛ, ПРИЕТА С ПОСТАНОВЛЕНИЕ №239 НА МИНИСТЕРСКИЯ СЪВЕТ ОТ 2003 Г. Внася: министърът на икономиката 29. ПРОЕКТ НА ПОСТАНОВЛЕНИЕ ЗА СЪЗДАВАНЕ НА ИЗПЪЛНИТЕЛНА АГЕНЦИЯ „ОПЕРАТИВНА ПРОГРАМА НАУКА И ОБРАЗОВАНИЕ ЗА ИНТЕЛИГЕНТЕН РАСТЕЖ“ И ЗА ПРИЕМАНЕ НА УСТРОЙСТВЕН ПРАВИЛНИК НА ИЗПЪЛНИТЕЛНА АГЕНЦИЯ „ОПЕРАТИВНА ПРОГРАМА НАУКА И ОБРАЗОВАНИЕ ЗА ИНТЕЛИГЕНТЕН РАСТЕЖ“ Внася: министърът на образованието и науката 30. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ НА ЗАКОНА ЗА ИЗМЕРВАНИЯТА Внася: министърът на икономиката 31. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ТЕХНИЧЕСКИТЕ ИЗИСКВАНИЯ КЪМ ПРОДУКТИТЕ Внася: министърът на икономиката 32. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА ИЗДАВАНЕ НА БЪЛГАРСКИТЕ ЛИЧНИ ДОКУМЕНТИ Внася: министърът на вътрешните работи 33. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПРАВИЛНИКА ЗА ПРИЛАГАНЕ НА ЗАКОНА ЗА ИНВЕСТИЦИИТЕ, ПРИЕТ С ПОСТАНОВЛЕНИЕ №221 НА МИНИСТЕРСКИЯ СЪВЕТ ОТ 2007 Г. Внася: министърът на икономиката 34. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА КОМИСИЯТА ЗА ФИНАНСОВ НАДЗОР Внася: министърът на финансите", "date": "2017.10.17", "title": "Вижте какво решава правителството утре"}
{"url": "https://www.24chasa.bg/novini/article/6501051", "text": "Македония и Босна и Херцеговина имат една обща цел - членство в ЕС и НАТО и това може да се ускори чрез развитие на сътрудничеството, заявиха днес премиерите на двете страни Зоран Заев и Денис Звиздич на пресконференция в Скопие, предаде агенция МИА. \"Целите Западни Балкани, всичките шест страни, стремящи се към членство в ЕС, градим обща стратегия, съвместен регионален подход. Подкрепяме се взаимно, с което ще си помогнем за по-бързо пълноправно членство в ЕС, но преди всичко ще си помогнем за развитие на сътрудничеството като цяло между двете страни, които, както и регионът, споделят същите стремежи и същото бъдеще за своите граждани\", каза македонският премиер Зоран Заев, цитиран от БТА. Председателстващият Съвета на министрите на Босна и Херцеговина Денис Звиздич поздрави Заев за успеха на неговата партия на местните избори, оценявайки я като потвърждение на една нова визия, основаваща се на създаване на стабилна ситуация, на икономическо развитие, на европейснка интеграция. Визия, която има за цел просперитет на държавата, нови работни места и задържане на младите хора в региона. Правата на босненската етническа общност в Македония се спазват, беше казано на пресконференицята. Заев заяви, че от 2018 г. босненският език, който досега беше в експериментална употреба, ще влезе в образователния процес. Ще бъде построено ново училище в община Студеничани, където живее голяма босненска общност, предвидени са и инфраструкутрни проекти в населените места в Средно и Горно Коняре, съобщава МИА.", "date": "2017.10.17", "title": "Заев: 2018 г. босненският език ще влезе в училищата в Македония"}
{"url": "https://www.24chasa.bg/novini/article/6501060", "text": "Изпълнителният директор на НАП г-жа Галя Димитрова и гръцкият й колега г-н Йоргос Пицилис, ръководител на Независимия орган на публичните приходи в южната ни съседка, се срещнаха в София днес. Темата на двустранните разговори е свързана със задълбочаване на сътрудничеството и обмена на информация между двете администрации, информираха от пресцентъра на НАП. По-конкретно, българските и гръцките приходни експерти обсъдиха бъдещето на действащата към момента Спогодба за избягване на двойно данъчно облагане между двете държави. Предмет на разговорите бяха и рисковете от избягване на данъчно облагане от гръцки фирми, които се регистрират и осъществяват своята дейност на територията на България. Друга тема, която беше обсъдена на двуструнната среща, е взаимодействието и контрола при движението на рискови стоки на територията на двете държави, както и трафикът на стоки, оформени под митнически режим 4200. Двете администрации се договориха и за съвместни действия от страна на България и Гърция в областта на е-търговията и борбата с данъчните измами. Тема на разговорите беше и подписване на двустранно споразумение между двете приходни администрации за обмен на данъчна и осигурителна информация. По време на разговорите гръцката и българската приходни администрации потвърдиха ангажиментите си за съвместни действия в посока на спазване на местното законодателство в двете държави. Двете страни се договориха за следваща среща в Атина, за да финализират разговорите си. „Днес нашите две делегации имаха ползотворни дискусии, по време на които имахме възможност да обменим виждания за прилагането на международното и европейско законодателство при сътрудничеството между двете данъчни администрации“, каза след срещата ръководителят на гръцката приходна администрация г-н Пицилис.", "date": "2017.10.17", "title": "Шефовете на българските и гръцките данъчни обсъдиха мерки срещу измамите"}
{"url": "https://www.24chasa.bg/novini/article/6501067", "text": "Софийският апелативен съд е уважил протеста на Окръжна прокуратура – София срещу оправдателната първоинстанционна присъда спрямо Р. Петров, обвинен за незаконно съхраняване на информация за банкови карти на италиански граждани, съобщиха от прокуратурата. Обвинителният акт срещу Р. Петров (на 50 години) е бил внесен за разглеждане в съда от Окръжна прокуратура – София през юни 2016 г. за извършено от него престъпление по чл. 249, ал. 4, вр. ал. 3 от НК. Година по-късно съдът го е признал за невиновен с мотив, че от събрания по делото доказателствен материал не може да бъде направен еднозназначен, недвусмислен и категоричен извод, че Петров е извършител на престъплението и е знаел, че в обитавания от него имот се намира мултимедийна карта, съдържаща информация за чужди платежни инструменти. Разследването по случая започнало през февруари 2010 г., когато в ГДБОП - МВР гр. София постъпил сигнал за престъпна дейност, свързана с изготвянето на скимиращи устройства и поставянето им на банкови апарати на територията на България и страни от Европейския съюз, с последващо осъществяване на нерегламентирани трансакции. При условията на неотложност на 24.02.2010 г. била проведена специализирана полицейска акция, при която били извършени претърсвания и изземвания на няколко адреса на територията на гр. София и Софийска област. На същата дата, около 06.30 ч., било извършено претърсване в жилището в гр. Елин Пелин, обитавано от подсъдимия Р. Петров, жената, с която живеел на семейни начала и техния малолетен син, а втория етаж на къщата – от баща му. По време на акцията били намерени и иззети компютри, няколко броя флаш памет с надписи, банкови карти, мобилни телефони, паметни карти в опаковки, видео-камера, фотоапарати, електронен елемент и други вещи. При претърсването на първия етаж на обитаваната от Петров къща, в най-долния ляв кухненски шкаф, била намерена и иззета карта памет в надпис „Nokia“ Tape DTS-16 CE, а в окачен кухненски шкаф - електронен елемент с правоъгълна форма и две крачета под него, поставен в найлоново пликче. Заключението на извършената съдебнотехническата експертиза сочи, че в мултимедийната карта е записан файл, съдържащ информация с 21 записа от втора пътечка (Track) на банкови карти, който е най-важният за картата в качеството й на банков платежен инструмент. При проверката на BIN кода (първите шест цифри от номера на сметката) софтуерът показал информация за конкретни банкови (дебитни) карти, издадени от „Банка Национале дел Лаворо“ в Италия. В хода на досъдебното производство и чрез международна поръчка за правна помощ, изпълнена от италианските власти, били установени титулярите на картите, в качеството им на картодържатели, оправомощени да разполагат с информацията в тях. Всичките са италиански граждани, предимно от гр. Пескара. Видно от протоколите с обобщена информация, съставени в отдел „Разследване международни следствени поръчки“ към Апелативния съд в Рим, нито един от картодържателите - италиански граждани, не е дал доброволно достъп на подсъдимия Петров до притежаваните от тях карти, както и до съдържанието на информацията в тях. Електронният елемент с правоъгълна форма и две крачета под него, намерен в дома на подсъдимия, също бил подложен на техническо изследване. Изводът на експертите е, че той представлява мономагнитна глава за четене на информация от магнитна лента. Този тип глави се използват за снемане на информация или запис на такава от и на магнитна лента. Основното им приложение е в аудио записващи и възпроизвеждащи устройства, както и устройства за четене и запис на информация от смарт-карти. Експертите са констатирали, че магнитната глава била използвана, което е проличало от следите от припой по изводите на главата, както и от следите от лепило по металния корпус. Наложеното от Софийския апелативен съд наказание на подсъдимия Петров е „лишаване от свобода“ за две години и шест месеца при първоначален общ режим на изтърпяване. Това не е първата осъдителна присъда за Петров. През 2011 г. Окръжният съд в Мюнхен го е осъдил на „лишаване от свобода“ за срок от пет години и шест месеца за извършване в съучастие на фалшифициране на разплащателни карти в условия на продължавано престъпление.", "date": "2017.10.17", "title": "Признаха за виновен мъж, укривал в дома си информация за банкови карти на чужденци"}
{"url": "https://www.24chasa.bg/novini/article/6500413", "text": "Огромен труд стои зад позитивните неща, но когато те се случат, вече не са новина. Това заяви премиерът Бойко Борисов на среща с бизнеслидерите. Под 7% е контрабандата на цигари у нас. По думите му милиарди пари, \"черни пари\", са отивали в черната икономика от контрабандата. Борбата с контрабандата на алкохол и горива върви добре, затова има и повече приходи в хазната. \"В битката с контрабандата надделяхме\", отсече той. Ръстът на икономиката гони 4%, подчерта той. Къде обаче имаме слабост и къде е бизнесът- ние облекчаваме всичко по всякакъв начин, работим с Украйна, Беларус, Молдова, а всъщност нашите хора отиват в Италия и Франция, там да работят. Не може ли така са си направим заплатите, че да остават българите тук? Може, защото сега сме на критичните 6% безработица, това са само хората които не искат да работят, защото имаме безумна социална политика – плащаме за всичко и за всички. 10 хил. деца влизат в училищата, сега продължава, защото има такива които миналата година не са влезнали в училище – е, каква конкурентноспособност е това, и утре ще легнат на социалните системи за които вие плащате. Вчера Томислав (Дончев- бел.ред) ми каза: такова искане за пари никога не е било- колкото повече даваме, толкова повече искат.", "date": "2017.10.17", "title": "Борисов към бизнеса: Дайте по-високи заплати"}
{"url": "https://www.24chasa.bg/novini/article/6500405", "text": "Разговорите между Турция и САЩ, които имат за цел преодоляване на зародилата се визова криза, ще се състоят утре, съобщава турската частна агенция ИХА, цитирана от БТА. Американска делегация, водена от заместник-държавния секретар на САЩ по европейските и евразийските въпроси Джонатан Коен, пристигна вчера в Анкара, съобщи в. \"Дюня\". Първоначално се очакваше разговорите между представителите на двете страни да се състоят днес, но според днешни информации в турските медии това ще стане утре. Американското посолство в Анкара обяви по-рано този месец, че временно спира всички неимиграционни визови услуги в дипломатическите представителства в Турция. Решението бе обявено няколко дни след ареста на служителя в американското консулство в Истанбул Метин Топуз. Турция отвърна с реципрочна мярка.", "date": "2017.10.17", "title": "САЩ и Турция ще обсъдят визовата криза утре"}
{"url": "https://www.24chasa.bg/novini/article/6500409", "text": "Полицията в Бургас задържа цистерна на бензиностанция в к-с \"Меден рудник\" със съмнение, че на обекта се пласира контрабандно гориво. В момента цистерната се охранява от полиция, издирва се собственикът на бензиностанцията. Работим по случая от няколко дни, това е реализация на Икономическа полиция, каза директорът на Областната полицейска дирекция в Бургас старши комисар Калоян Калоянов.", "date": "2017.10.17", "title": "Полиция влезе в бургаска бензиностанция, задържа цистерна"}
{"url": "https://www.24chasa.bg/novini/article/6500406", "text": "След като \"приземи\" бомбардировач в прохода Хаинбоаз край Килифарево, търновският бизнесмен Иво Табаков сега преговаря за пътнически Ту-154. Това ще е следващата нестандартна атракция край натоварения международен път, след като съветският щурмовик СУ-22 М4 вече събира погледите. Иво казва, че вече не може да работи по довършването на бомбардировача заради множеството любопитни, които искат да се снимат с него. Бракуваната машина купил преди 6 месеца за 50 000 лв. и се заел да я възстанови в автентичен вид. Целта му - да покаже какво е притежавала Българската армия. \"Идеята ми дойде спонтанно. Бил е в базата край Балчик съвсем доскоро, след което е разглобен и транспортиран до Граф Игнатиево. Има си бомби и ракети, носова установка, която изстрелва неуправляеми снаряди, но всичко е бутафорно. От понеделник вечерта вече е осветен с художествено осветление. Остава само да се изгради суплото на двигателя\", разказа бизнесменът. Това е третият самолет в колекцията на Иво Табаков. До него в комплекса стои и пътнически УВП-410 чешко-руско производство. Това е машина за регионални полети до 1500 км. Той също е атракция и до месец в него ще има монитори, които ще представят истинска авионика - това което виждат пилотите по време на летене.\"Вероятно има знак на съдбата, защото пътническия е модел 410, а бомбардировача е с борден номер 410 във въздухоплавателната администрация на България\", обяснява Табаков. Той има сертифициран за любител пилот и изпълнява полети с личен \"Пипистрел\". Словенската машина обаче държи на летище край с.Драгановци. Казва, че самолетът е два пъти световен шампион по бързи полети.\"Запалих се преди 3 години. Имах страх от летене и реших да го избия\", разказва Иво. Следващата му цел е да разположи в крайпътния комплекс и пътнически Ту-154 и да го превърне в ресторант.\"В момента съм в преговори с Русия, за такъв, който няма летателна годност. Опитах да го купя у нас, но не се получи. Той е огромен, дълъг е 60 метра и ще пристигне на части с 3-4 тира\", обясни пред \"24 часа\" бизнесменът. Табаков дори има идеята да предложи на всички посетители на комплекса му да оставят символична сума, за да разгледат емблематичните експонати, а събраните пари да отиват за благотворителност към детски домове или други нуждаещи се.", "date": "2017.10.17", "title": "Бизнесменът с бомбардировача преговаря\nза пътнически Ту-154, ще го прави ресторант"}
{"url": "https://www.24chasa.bg/novini/article/6500393", "text": "В този час на \"Дондуков\" 2 започва заседанието на Консултативния съвет по национална сигурност. Това е втори опит то да се проведе, след като миналата седмица поради липса на кворум не можа да излезе с решение. Темата са законодателните мерки за борба с корупцията. В Президентството вече влязоха премиерът Бойко Борисов, и министрите на финансите Владислав Горанов, на отбраната Красимир Каракачанов и на правосъдието Цецка Цачева, главният прокурор Сотир Цацаров, парламентарният шеф Димитър Главчев и повечето от председателите на парламентарните групи. До второ заседание се стигна, след като миналата седмица премиерът закъсня с повече от час и половина заради среща с протестиращите от \"Емко\". Военният министър Красимир Каракачанов не присъства, а колегата му Владислав Горанов си тръгна по-рано. Същото направиха и шефовете на ПГ на ГЕРБ Цветан Цветанов и на ДПС Мустафа Карадайъ, които летяха за Брюксел. Това накара Румен Радев да свика ново заседание днес.       ", "date": "2017.10.17", "title": "КСНС се събра на \"поправителен\""}
{"url": "https://www.24chasa.bg/novini/article/6500439", "text": "На девет години лишаване от свобода е осъден 36-годишен мъж за опит за убийство на пастрока си по обвинение на Окръжна прокуратура – Велико Търново. Делото е разгледано по реда на съкратено съдебно следствие, при което подсъдимият се призна за виновен и прие за верни фактите, изложени в обвинителния акт. Жеко А. е осъден за това, че на 17.09.2016 г. в имот в гр. Полски Тръмбеш, направил опит умишлено да умъртви Кою К. на 63 години от същия град, по особено мъчителен начин, чрез намушкване с нож в коремната област, като престъплението останало недовършено поради независещи от дееца причини.  Обвиняемият живеел с майка си и пастрока си, но не харесвал втория си баща и освен това го подозирал, че има интимна връзка със съседка. Същия следобед, след като изпил четири литра бира, се прибрал в дома си. В двора на къщата заварил втория съпруг на майка си да разговаря със съседката, която подозирал във връзка с пастрока му - казал на двамата: „Обичайте се и бъдете щастливи“ и влязъл в къщата. Не след дълго обвиняемият излязъл на двора, в ръката си прикривал кухненски нож, насочил се към Кою К. и започнал да крещи, че ще го убие. Пострадалият се опитвал да го успокои, но обвиняемият продължавал да крещи, замахнал с ножа и го намушкал в корема. Кою К. паднал на земята, започнал да крещи на обвиняемия да спре, защото ще го убие. Въпреки това Жеко А. се надвесил над ранения и започнал да му нанася удари с юмруци по главата и прекратил боя след намеса на съседи. Пострадалият бил откаран в болница и опериран по спешност. Обвиняемият е осъждан. По искане на прокуратурата по отношение на Жеко А. е взета мярка за неотклонение „задържани под стража“. Присъдата подлежи на обжалване пред Апелативен съд – В. Търново.", "date": "2017.10.17", "title": "9 години затвор за син, опитал да убие пастрока си в Полски Тръмбеш"}
{"url": "https://www.24chasa.bg/novini/article/6500385", "text": "Ижорските заводи, влизащи в групата ОМЗ,  изпратиха и втория корпус на реактора за АЕЦ „Белене“, съобщават от руската компания.   В съответствие с договора, сключен през 2008 г., Ижорските заводи са изработили два комплекта реакторно оборудване за българската АЕЦ. Това са  два корпуса за атомни реактори, вътрекорпусни устройства, връхни блокове, компенсатори на налягането, хидроакумулатори на системата за активно охлаждане на активната зона на реактора, хидроакумулатори на системата за пасивно заливане на активната зона на реактора, възли на главния циркулационен тръбопровод и друго оборудване за първи контур. От момента на приключване на изработването, оборудването се е намирало на отговорно съхранение в предприятието. В края на 2016 г. българската страна е провела инспекция на оборудването. Изпращането на оборудването от цеховете на Ижорския завод към морското пристанище на Санкт Петербург за по-нататъшно транспортиране в България е започнало през януари 2017 г. Първият корпус на реактора за АЕЦ „Белене“ бе изпратен през февруари 2017 г.", "date": "2017.10.17", "title": "Вторият корпус на реактора за \"Белене\" пътува към България"}
{"url": "https://www.24chasa.bg/novini/article/6500451", "text": "През миналата учебна година в българските училища са били обхванати 143 деца мигранти, като 113 от тях са завършили много успешно образователния етап, а 24 деца са били записани в детските градини. Това съобщи председателят на Синдиката на българските учители към КНСБ Янка Такева на конференцията \"Обучението на децата на мигрантите - проблеми, перспективи, решения\". Непридружените деца мигранти, без родители, у нас към февруари 2017 г. са 972, каза Такева и отбеляза, че това са данни от Държавната агенция за бежанците. Общият брой на потърсилите официално закрила в България през август 2017 г. е 2633-има, от тях 827 са до 17-годишна възраст и подлежат да бъдат обхванати от образователната ни система, съобщи председателят на СБУ. Такева уточни, че най-много са непълнолетните бежанци от Афганистан, Ирак и Сирия. Тя каза, че търсейки информация в последните часове за днешната конференция, е попаднала на данни, че в сравнение с миналата година се е завишил броят на непридружените деца мигранти, които са регистрирани в България. Затова очакваме допълнителни данни от ДАБ, за да знаем как да ги интегрираме в образователната ни система, след като преминат през задължителния престой в бежанските центрове, заяви председателят на СБУ, предава БТА. От СБУ сме направили предложение престоят на децата мигранти в бежанските центрове да бъде намален от шест на четири месеца, за да може той да бъде съобразен с началото на учебната година или на учебния срок, каза Янка Такева. По думите й \"родителите на децата мигранти с единия си крак са в България, а с другия са в Германия, и затова на тези деца им е трудно да научат българския език\". Тези деца искат да научат повече немски и английски език, отколкото български, защото родителите им не искат да останат в България, коментира Такева. Тя съобщи, че от СБУ са подготвили методическо помагало за работа с децата мигранти и \"Наръчник за мигранти\", които да са в помощ на учителите за интеграцията в образованието на тези деца.", "date": "2017.10.17", "title": "През миналата учебна година в училищата са били обхванати 143 децамигранти"}
{"url": "https://www.24chasa.bg/novini/article/6500370", "text": "България е трета по ръст в продажбите на нови автомобили сред страните от Европейския съюз за септември, показват разпространените днес данни на Асоциацията на производителите на автомобили в Европа (АСЕА), цитирани от  . Реализираните през миналия месец 2542 продажби са с 18.4% по-добри от същия период на миналата година. Отличниците по този показател в ЕС са Литва с 45.7% ръст и Гърция - 29.4 на сто. За последно България беше трета по ръст през май. Като цяло страната е сред лидерите по нарастване на търсенето, но продажбите все още са далеч от предкризисните нива, докато в Европа те вече са достигнати и подобрени. Съотношението на продажбите на нови срещу употребявани коли в България е едно към десет, а средната възраст на автопарка е над 18 години - показатели, които са без аналог сред страните от ЕС. Поглед към данните на АСЕА показва, че в Словения, която е с население 5.4 млн души, се купуват над три пъти повече нови коли (7177 за септември, срещу 2542 за България). В Словакия, която има три пъти по-малко население от България, продажбите са повече от двойно по-високи (5821).", "date": "2017.10.17", "title": "България е трета по ръст в ЕС по продажби на нови автомобили"}
{"url": "https://www.24chasa.bg/novini/article/6500453", "text": "Арестуването на каталунски активисти е въпрос на правосъдие, а не политически въпрос, заяви днес испанският министър на правосъдието Рафаел Катала, цитиран от Ройтерс. Съдът нареди вчера да бъдат задържани ръководителите на подкрепящите независимостта на Каталуня организации \"Каталунско национално събрание\" и \"Омниум културал\" по подозрение в противодържавна дейност. Това са първите арести на високопоставени лица, подкрепящи отцепването на Каталуня от Испания, откакто на 1 октомври беше произведен забранен от испанските власти референдум за независимост на автономната област, предава БТА. \"Това не са политически затворници, защото вчерашното постановление за арест беше свързано с престъпление\", каза Катала. \"Каталунското национално събрание\" и \"Омниум културал\" заявиха, че планират улични протести днес срещу задържането на техните лидери Жорди Санчес и Жорди Куишарт, посочва ДПА. Каталунският премиер Карлес Пучдемон определи Санчес и Куишарт като \"политически затворници\".", "date": "2017.10.17", "title": "Испански министър: Арестуването на каталунски активисти е въпрос на правосъдие"}
{"url": "https://www.24chasa.bg/novini/article/6500427", "text": "Германски учени смятат, че са попаднали на следа, която да ги отведе до прочутата изчезнала Кехлибарена стая, открадната от немските войски по време на Втората световна война, разказва \"Дейли мейл\". Според тримата учени Гюнтер Екард, Леонард Блуме и Петер Лор, които участват в експедиция по откриването на стаята, тя се намира в пещерния комплекс Принц в близост до немския град Дрезден. Те са използвали радарни изображения, за да открият, че под пещерата има подземни капани и бункери. Те започнали проверки на пещерата през септември, когато източник им сподели, че там може да е скрито съкровище. \"В близост до тунелите има железопътна линия, на която през април 1945 г. е спрял влак от Кьонигсберг, днешният руски Калининград, където се е помещавала стаята, подарък на Петър I от пруския крал Фридрих\", разказва един от изследователите. Според учените обаче, пещерата крие и друго съкровище, това на последния монарх на Германската империя - Кайзер Вилхелм II.  Кехлибарената стая е създадена от Андреас Шлютер за пруския крал Фридрих I. Когато през 1709 г. работата била завършена, лошо закрепените кехлибарени пана рухнали. Ядосан, кралят изгонил майстора от страната. Неговият син - Фридрих Вилхелм I, поднася шедьовъра в дар на цар Петър I. В Санкт Петербург тя пристига през 1717 г. През 1770 г. Кехлибареният кабинет става Кехлибарена стая в Екатерининския дворец. За нея са използвани 450 кг кехлибар. При нашествието на нацистите ценностите от двореца са пренесени в Новосибирск. Кехлибарената стоя обаче остава, защото е много чуплива. Руснаците я прикриват с тапети, но германците я откриват и отнасят. В периода 1942-1944 г. тя е изложена в замъка “Кьонигсберг”. През август 1944 г. заради бомбардировките на британците е скрита в сандъци в подземията на замъка. Когато руснаците превземат града през април 1945 г. ,те не откриват нищо. Кехлибарената стая изчезва и оттогава от нея няма следа. *", "date": "2017.10.17", "title": "Учени: Изчезналата през 1945 г. Кехлибарена стая е в пещерен комплекс край Дрезден"}
{"url": "https://www.24chasa.bg/novini/article/6500483", "text": "\"Български пощи\" информира клиентите си, че поради нанесени щети от урагана \"Мария\" всички пощенски услуги в Доминиканската република са преустановени. По искане на пощенската администрация в Доминиканската република се преустановява приемането на пощенски пратки за републиката в офисите на \"Български пощи\" ЕАД, пише в съобщението. Информация за нормализиране на ситуацията ще бъде публикувана на сайта на дружеството. Пощенският оператор в САЩ уведомява, че пожарите в Калифорния са нанесли поражения на част от сортировъчните центрове, а други се намират в зоните на пожари и са затворени, съобщава още \"Български пощи\" ЕАД. Доставките на пратки в някои райони около Сан Франциско и Оукланд са преустановени. Липсата на електрозахранване в някои райони се отразява на доставката на пратките. След пораженията, нанесени от урагана \"Ирма\", всички пощенски офиси в Южна Флорида вече работят нормално с малки изключения, съобщава още българският пощенски оператор.", "date": "2017.10.17", "title": "\"Български пощи\": Има проблеми с услугите в САЩ и в Доминиканската република"}
{"url": "https://www.24chasa.bg/novini/article/6500504", "text": "Ремонтът на Аспаруховия мост ще бъде подновен на 23 октомври, каза днес във Варна министърът на регионалното развитие Николай Нанков. Работата ще започне в посока Бургас. Ремонтите трябва да приключат най-късно до средата на май 2018 г. За втори мост над канала ще започнат да се правят планове след като приключи пълната рехабилитация на този, посочи министърът. Предстои да започне работата и по рехабилитация на пътя Варна-Златни пясъци, допълни Нанков. По думите му идеята е не само да бъде оправена отсечката от града до кръстовището край Аладжа манастир, но и да бъде разширен с една лента участъкът до самия курортен комплекс. Министърът посочи, че до началото на летния сезон работата по рехабилитацията на пътя трябва да е приключила. Министърът каза още, че през следващата седмица вероятно ще започнат и реалните строителни дейности по новия голям инфруструктурен пътен проект, чиято цел е облекчаването на трафика във Варна. Строителните дейности трябва да приключат най-късно за празника на града догодина - 15 август. Амбицията е пътят да е готов до 15 юли, посочи Нанков. Той съобщи още, че през 2018 г. може да започне реалното изпълнение на мащабен проект за водния цикъл на Варна. Индикативната стойност е около 100 милиона лева. Финансирането за подобряване на ВиК инфраструктурата е европейско, уточни министърът. Пари за зимно почистване на пътищата в страната има, допълни Нанков. По думите му техниката също е в пълна готовност. При влошаването на времето преди няколко дни показахме, че сме готови, тогава проблемът беше гороломът, каза министърът. По думите му за цялостното влошаване на обстановката са допринесли и шофьорите, повечето от които са били с летни гуми, въпреки предупрежденията за влошаване на времето. В зависимост от атмосферните условия за зимната подръжка са нужни между 55 и 80 милиона лева, посочи Нанков. По думите му, ако зимата е мека, спестените от снегопочистването средства, ще бъдат насочени за ремонт на пътища.", "date": "2017.10.17", "title": "Подновяват ремонта на Аспаруховия мост във Варна на 23 октомври"}
{"url": "https://www.24chasa.bg/novini/article/6500484", "text": "Провадийският лихвар Ибрям Тасмов беше задържан под стража в съдебната зала, след като Варненският апелативен съд промени мярката му за неотклонение от домашен арест в най-тежката, предвидена от закона. Магистратите уважиха протеста на държавното обвинение, като основните доводи на прокуратурата бяха, че Тасмов може да се опита да влияе на свидетели срещу него. 41-годишният лихвар беше арестуван в началото на октомври. Според обвинението от май 2015 до задържането му той извършвал незаконна банкова дейност, от която получил значителни неправомерни доходи. При обиск в дома му бяха открити близо 10 000 лева, злато, чиято предварителна оценка възлиза на около 100 000 лева, както и 10 автомобила, оставени като залог за дадени заеми, а ключовете за тях се съхранявали от обвиняемия. Освен това разследващите са намерили и тетрадка, в която прилежно са описани имена и суми в лева, в евро, плюс лихвите, които трябва да бъдат получени. Намерени са и множество оригинални нотариални актове за собственост на недвижими имоти. Към материалите по делото е приложено и полицейско предупреждения към бащата и брата на лихваря да не продължават със заплахи и с опити за въздействие върху свидетели на разследването. В своето определение съдът записа, че за двете малолетни деца на обвиняемия, както и за жената, с която живее на съпружески начала могат да се грижат роднините, с които живеят под един покрив. Има доказателства и за активната роля на съпругата на Ибрям в разследваната дейност, които следва да бъдат преценени от разследващите.", "date": "2017.10.17", "title": "Задържаха под стража лихвар в съдебната зала"}
{"url": "https://www.24chasa.bg/novini/article/6500479", "text": "Изтребител F-18 на Военновъздушните сили на Испания се разби при излитането си от авиобаза „Торехон“ край столицата Мадрид. Това потвърди за електронната медия The Spain Report говорител на ВВС. Към момента е известно, че машината е загубила мощност, което е довело до катастрофата. Пилотът на изтребителя е загинал, предаде \"Фокус\". „Пилотът на самолета е загинал в резултат на инцидента, който се случи при излитане“, се казва в съобщение от Министерството на отбраната на Испания, публикувано в социалната мрежа „Туитър“. Това е втори подобен инцидент в страната за последната седмица.   Инцидентът се случи в близост до военновъздушната база Лос Ланос близо до град Албасете, на 300 км югоизточно от столицата. Пилотът загина.", "date": "2017.10.17", "title": "Испански изтребител се разби при излитане от базата „Торехон“ край Мадрид"}
{"url": "https://www.24chasa.bg/novini/article/6500532", "text": "В стремежа си да не бъдат заловени, кръшкачите не пестят сили и средства. Резултатите от ново проучване показват, че най-популярното място за изневяра е хотелската стая, пише в. \"Дейли експрес\", цитиран от БТА. Допитването, осъществено от канадския сайт за извънбрачни запознанства Ашли Медисън, показва, че според 80 процента от кръшкачите най-сигурното място за среща с любовника или любовницата е хотелът. На второ място, посочен от над две трети от прелюбодейците (67 процента), е автомобилът. Третото предпочитано място за извънбрачни забежки може да изненада мнозина. Две трети от кръшкачите (66 процента) използват собствения си дом и в много случаи леглото, което делят с половинките си, за да им слагат рога. Сред предпочитаните места за изневяра са също домът на любовника или любовницата, паркът, офисът/службата, къща край езеро, палатка, самолет. Проучването разкрива също, че предпочитаното от кръшкачите време за отдаване на извънбрачни страсти, посочено от над една трета от анкетираните, е следобедът в работно време. \"Изнизването\" от офиса се оказва допълнителна тръпка за прелюбодейците, като същевременно не отнема от времето, което прекарват със семейството си. Около 30 процента от хората, които слагат рога на половинките си, предпочитат вечерните забежки.", "date": "2017.10.17", "title": "Проучване разкрива кои са най-предпочитаните места за изневери"}
{"url": "https://www.24chasa.bg/novini/article/6500130", "text": " САЩ призоваха за спокойствие в Киркук, след като правителствените сили на Ирак завзеха контрола върху северния кюрдски град, предаде Би Би Си. Говорителят на американския държавен департамент Хедър Науърт призова всички страни в конфликта да „избягват нови сблъсъци“. В своето изявление говорителят посочи, че „Вашингтон е силно обезпокоен от съобщенията за насилие в района на Киркук“, информира Фокус. САЩ подкрепят съвместното управление между централната и местна власт в условия на мир, съгласно иракската конституция, във всички оспорвани райони, се допълва в изявлението. Иракската армия навлезе в Киркук три седмици след проведения в областта спорен референдум за независимост. Целта на правителството в Багдад е да наложи контрол върху области под кюрдско управление, за да ограничи дейността на екстремистите от „Ислямска държава“.", "date": "2017.10.17", "title": "САЩ призоваха за спокойствие в Киркук"}
{"url": "https://www.24chasa.bg/novini/article/6500129", "text": "Осем предполагаеми бойци от Кюрдската работническа партия (ПКК) бяха убити днес при въздушни удари на турската армия в района Зап, Северен Ирак, съобщи турската телевизия НТВ, цитирана от БТА. Общо 16 кюрдски бойци бяха убити в Зап при турски въздушни удари от вчера до днес. Турските сили за сигурност предприеха широкомащабна операция в района, след като вчера при сблъсъци с бойци бяха убити двама турски войници и трима бяха ранени. Бойците от поставената извън закона Кюрдска работническа партия имат бази в Северен Ирак.", "date": "2017.10.17", "title": "Убиха осем предполагаеми бойци от ПКК \nпри въздушни удари в Северен Ирак"}
{"url": "https://www.24chasa.bg/novini/article/6499601", "text": "    “В България няма правосъдие. В тази държава на никого не се сърдим. Сърдете се вие, защото това може да се случи на всеки. Съсипаха не само нас, но и родителите ни, които починаха благодарение на престъпниците. Те имат много дела, това може да се докаже. Но правосъдието не вярва нито на полицаи, нито на следователи, които си вършат работата. Вярва на престъпници, които дават парички”. Думите изрича през 2012 г. Веско Анчов, чийто дом в столичния кв. “Чепинци” е нападнат около 19 ч на 31 януари 1998 г. от седмина бандити. Веско, жена му Марина и 2-те им дъщери, на 11 и 16 г., преживяват неописуем ужас, който времето не заличава. Родителите са изтезавани, а момичетата изнасилени. Нападателите задигат пари и бижута за общо 90 хил. лв., включително и брачните халки на Веско и Марина. Семейството е жертва не само на бандитите, но и на съдебната система, защото делото се точи цели 18 години.  Едва на 18 април 2016 г. 6-има от нападателите са осъдени на по 10 г. затвор от Върховния касационен съд (ВКС). Седмият е убит през 2005 г. “24 часа” неведнъж е разказвал историята на семейство Анчови и техните неволи с българското правосъдие. Малко обаче се знае за нападателите им. В дома на Веско и Марина Анчови нахлуват Димчо Димов-Полицая, по онова време действащ служител в СДВР, Борис Маринов, шофьор на ромския бос Христо Върбанов-Ицо Папата, Божидар Методиев-Лудия, рецидивист от софийското с. Априлово с впечатляващо досие. Останалите са видни представители на т.нар. Люлинска бригада, в която влизат крадци, касоразбивачи, грабители, които вършеят из цяла София. Четирима от тях атакуват и дома на Анчови - Петър Стоянов-Президента, Цветко Ненов, Димитър Николов-Бомбата и Ивайло Рангелов-Джинката, по-късно застрелян с 3 куршума. В момента само трима от нападателите са в затвора, където излежават 10-годишните си присъди. Зад решетките първо попадат Димчо Полицая и Борис Маринов. Цветко Ненов изчезва, но е заловен на 10 юли тази година. От Божидар Методиев-Лудия, Димитър Николов-Бомбата и Петър Стоянов-Президента няма и следа, но на тя не за първи път им се случва да са бегълци от закона. От седмината единствено Борис Маринов  и Димчо Полицая нямат предишни присъди, останалите са разследвани и осъждани за грабежи, кражби, побои, опити за убийства. През 1998 г. нападателите са между 21 и 30-годишни мъже, които се препитават от грабежи и кражби. Действат и по поръчка. По делото за грабежа на Анчови не се доказва обаче дали някой ги е пратил да нападнат семейството. Те не подбират - атакуват тирове, жилища, златарски ателиета, след като получат сигнал, че ги чака плячка. След грабежа в “Чепинци” продължават да се занимават със същото. Двама от нападателите - Ивайло Рангелов-Джинката и Цветко Ненов са приближени на Йордан Гиздов-Данчо Малкия, бивш гард на покойния Иво Карамански и основен участник в мутренските войни през 1994 г. Също беглец от правосъдието. На 11 май 2005 г. 29-годишният ром Джинката завършва живота си с 2 куршума в главата и един в гърлото пред дома си в кв. “Люлин 9”.  Той и Данчо Малкия се прочуват години преди това - през 1999 г., когато нападат тирове с електролитна мед. Преоблечени като полицаи, бандитите отвличат камионите заедно с шофьорите. Пикова година за Джинката се оказва 2002-а, когато с още двама нападат и пребиват гръцко семейство край Слатинското ханче в околностите на Дупница. След грабежа Джинката минава в нелегалност, което не му пречи да бръмчи из Тетевенско с местни автокрадци. Работи по поръчка - опразва жилища, краде коли, участва и в отвличане в Несебър през 2004 г., когато е осъден за серия грабежи. Но не влиза в затвора, обжалвайки присъдата. Покрай Данчо Малкия се познава и с родения през 1974 г. Цветко Ненов, друг от нападателите на Анчови. Ненов и Малкия са арестувани през 2002 г. за отвличане и изнасилване на момиче, но излизат срещу парична гаранция. 2 г. по-късно Ненов се отървава с 3 г. условно за отвличането. Той е имал и дело за обир на тирове, както и за грабеж. През 2016 г. обаче е реабилитиран. Третият виден представител на люлинските бандити е Димитър Николов-Бомбата, на 49 г. Криминалното му минало е впечатляващо. Регистриран е и е съден за опит за убийство, нанасяне на телесна повреда, измама, грабежи, взломна кражба. През 2002 г. прострелва няколко пъти 17-годишен младеж, за което получава 12 г. затвор. 10 г. по-късно е издирван под дърво и камък по други две дела в Софийския окръжен съд, като има и дело в Софийския районен, по което също му е наложено задържане под стража. Митко Бомбата обаче успява да се скрие в тайник в гаража до новия си дом в жилищна кооперация на ул. “Странджа” в кв. “Банишора”. Преди това се подвизава в апартаменти в жк “Люлин” и на бул. “Дондуков”, но многократните проверки там не водят до резултат. Криминалистите надушват, че новото му жилище е в кв. “Банишора”. Решават да разбият вратата, но синовете му сами отключват. Претърсването се оказва безрезултатно, защото беглеца го няма. Униформените слизат в приземно помещение, до което води стълба от апартамента. Оттам се натъкват на изход към гараж с облицовани с ламперия стени. Зад един от панелите на облицовката попадат на импровизирано скривалище, където намират Митко Бомбата. На 5 април 2012 г. той е отведен в затвора, за да излежи 4 г. по дело за грабеж от 1997 г. На 4 октомври 2012 г. е пуснат, защото присъдата му е изменена в условна. Отново попада зад решетките на 12 февруари 2014 г., за да изтърпи 3-годишна присъда. Междувременно на 12 октомври 2014 г. той “забравя” да се върне от домашен отпуск и е обявен за издирване Задържан е на 17 декември 2014 г., освободен е на 8 април 2015 г., защото и тази присъда е променена в условна. Вторият беглец е Петър Стоянов-Президента, роден през 1977 г.  Той е смятан за един от най-опитните крадци у нас. Задържан е над 20 пъти за кражби и грабежи. Дълги години се учи на занаята от сочения за номер 3 сред най-добрите касоразбивачи в страната - Бранимир Иванов-Брано, за когото последно се чу през 2013 г., че е в затвор в Италия. Президента, Брано и другият прочут люлянски касоразбивач Александър Василев-Саше Кюстендилеца и още двама шетат из Варна през 2007 г. Куп фирми и богати варненци пропищяват от бандитите от 6 март до 28 юни 2007 г. Смята се, че групата е извършила взломни кражби в поне 10 офис сгради, щетите са изчислени за над 500 хил. лв. След обир в дома на вицеадмирал Президента дори опитал да подкупи полицайка Той първо предложил 10 000 лв. на служителката, която го арестувала, а по-късно 50 хиляди към разследващите. Президента прави още един обир на златарско ателие във Варна през 2011 г. Само 2 дни след като той и групата му разбиват бижутерийния магазин и отмъкват метална каса с 2,5 кг златни накити със скъпоценни камъни за над 120 000 лв., е спипан в апартамент в столичния жк “Лагера”. За грабежа на първа инстанция получава 12 г. затвор, но обжалва и не е ясно дали е влязла в сила. Президента е спипан с Димитър Ценов-Испанеца на 5 май 2013 г. от минаващ патрул, докато двамата се опитват да съборят стена, за да оберат клон на банка в кв. “Лозенец” в столицата. Когато излизат от помещението, където са къртели итонговите тухли около 21,35 ч, те се изпречват пред очите на униформените, които обикалят по обичайния си маршрут. Апашите опитват да се покрият и рязко сменят посоката, но това усъмнява полицаите и те ги спират за проверка. При обиска у тях са открити маски с прорези, ръкавици и радиостанции, а също и плик с перилни препарати за заличаване на следи. В дрехите на Президента е намерена и връзка със секретни ключове от вратата на съседно на банковия клон помещение. За последния беглец Божидар Димитров-Лудия затворът е като втори дом За първи път той попада зад решетките на 10 юни 1986 г., когато е едва 21-годишен. Военният съд в Плевен го осъжда на 8 месеца затвор за кражба. Той първо лежи в Плевенския, а по-късно е преместен в Софийския затвор. Излиза на свобода на 15 декември 1986 г., след като изтърпява наказанието си. Лудия не си губи времето. Само месец по-късно отново е зад решетките. На 19 януари 1988 г. е осъден на 4 г. затвор за грабеж. Конвоиран е в Бобов дол, където остава до 5 февруари 1990 г. Следващите 8 г. е на свобода или поне няма данни да е прибиран зад решетките. Близо година след нападението у Анчови е задържан на 23 декември 1998 г. по друго дело, но на 5 юли 1999 г. е пуснат под гаранция. Следващите години му минават в постоянно влизане и излизане от затвора, където попада като осъден или обвиняем по различни дела. При един от престоите си зад решетките е сред затворниците, които вдигат бунт срещу лошите условия на живот. Лудия дори “кацва” на покрива в знак на протест. Отново постъпва в затвора в София на 30 януари 2004 г. по обвинение в грабеж, освободен е на 8 юли 2004 г. Пак влиза на 18 май 2006 г. за кражба, но само ден по-късно е пуснат срещу подписка. На 21 април 2007 г. отново е в затвора с 6-годишна присъда по общо 4 дела, две от тях в София, едно - в Перник, и едно - в Монтана. Поради посочени от него лични причини присъдата му е прекъсната на 1 декември 2008 г., но Божидар “забравя” да се върне и година и 11 дни се крие. Задържан е 12 ноември 2010 г. 6-годишната му присъда изтича на 22 декември 2011 г., защото работел зад решетките 3 месеца и 28 дни. Още същия ден обаче започва да му тече друга присъда - 1 г. затвор, обща по 3 дела. Излиза на 18 януари 2012 г., защото му приспадат времето, което е излежал като следствен, а и работел 8 дни. Въпреки солидните криминални биографии на нападателите на Анчови цели 18 г. са нужни, за да бъдат наказани за бруталното престъпление. Трима от тях успяват и да се възползват, като изчезват. Веско и Марина Анчови и 2-те им пораснали дъщери са компенсирани с по 10 хил. лв. за проточилато се 18 години дело. Четиримата сключиха споразумение с Министерството на провосъдието, след като инспекторатът на Висшия съдебен съвет направи проверка по случая. Тя показа, че “забавянето е по вина на разследващия орган, Софийския градски съд, Софийския военен и Софийския военноапелативен съд”. Според инспекторите, докато делото е било при съдия Мирослава Тодорова в СГС, са били проведени 19 заседания, като на 12 изобщо не е даден ход поради отсъствие на подсъдими и защитници. Тя е забавила и събирането на доказателства, че при извършване на грабежа Димчо Димов е бил полицай. След като това е станало ясно, е провела още 3 заседания вместо да изпрати делото по компетентност на военния съд, сочи инспекторатът. Военният съд е провел 20 заседания, като на 12 не е даден ход пак поради отсъствие на подсъдимите и адвокатите. По вина на военноапелативните съдии делото се е забавило с 2 г. и 6 месеца, тъй като те не изпълнили указанията на ВКС. ", "date": "2017.10.17", "title": "Насилниците на Анчови - шайка крадци и обирджии с десетки  дела"}
{"url": "https://www.24chasa.bg/novini/article/6500146", "text": "България, която през януари поема шестмесечното председателство на Европейския съюз, ще се стреми да осигури на Западните Балкани по-ясен път към членство, за да предотврати нова нестабилност в този регион, пише белградският вестник \"Блиц\", като цитира агенция Блумбърг. След десетилетие, в което имаше гръцка дългова криза, прилив на милион бежанци и Брекзит, България планира да пренасочи дискусията от управлението на кризата към разширяване, докато се подготвя за председателството на срещата на върха на ЕС през май, предава БТА. Българската министърка, отговаряща за европейското председателство Лиляна Павлова заяви миналата седмица в София, че нейната страна полага усилия най-големият световен търговски блок да предложи по-конкретни насоки за присъединяването на Сърбия, Черна гора, Албания, Македония, Босна и Херцеговина и Косово, пише \"Блиц\" и отбелязва, че в текста на американската агенция Косово се споменава отделно от Сърбия. Не можем да променим европейския дневен ред в срок от шест месеца, но би трябвало да бъдем в състояние на всяка от тези страни да представим ясен план за действие, основан на техните постижения и напредък в решаването на техните проблеми, заявила Павлова, предупреждавайки, че в противен случай ще се задълбочат противоречията в региона. Нейните предложения включват подобрение на въздушните, железопътни и енергийни връзки между балканските страни, намаляване на разходите за роуминг, пише белградският вестник. Сръбският премиер Ана Бърнабич говори в интервю за \"Новости\" за първите сто дни от работата на сръбското правителство, пише \"Политика\". Тя посочва, че публичният дълг е бил намален с около 1 милиард евро. Във фокуса на правителството ще бъдат секторите на образованието, здравеопазването, науката и културата, тъй като това са лостовете, на които искаме да се опира Сърбия в бъдеще, заявила Бърнабич. Тя посочила, че в администрацията заплатите ще бъдат повишени с 5 процента, а пенсиите от 1 януари ще бъдат повишени също с 5 процента.", "date": "2017.10.17", "title": "Сръбски вестник: България, като председател на ЕС, ще работи за разширяването"}
{"url": "https://www.24chasa.bg/novini/article/6500145", "text": "Федералният министър на вътрешните работи на ФРГ Томас де Мезиер получи подкрепата Централния комитет на германските католици (ZdK) за въвеждане на чествания на мюсюлмански празници в някои части на страната. Но на германските граждани идеята съвсем не се хареса, коментира националният ежедневник Die Welt, цитиран от Фокус. „В едно мултирелигиозно общество в райони с висок дял на мюсюлмани може да бъде въведено празнуване на ислямски празници, без това да засегне нашите християнски традиции“, заяви председателят на ZdK Томас Щернберг, допълвайки, че празниците „не са последователност от почивни дни, а признаци за богатството на традициите“. Томас де Мезиер неотдавна демонстрира готовност за въвеждането на мюсюлмански празници в някои региони на Германия. „Готов съм да говоря за това“, увери германският социалдемократ. За изявлението си обаче той получи остра критика от редиците на собствената си партия. И не само. Проучване на института Insa показва, че гражданите на Германия се противопоставят на подобна отстъпка към изповядващата ислям част от обществото. Седем от 10 анкетирани не подкрепят въвеждането на ислямски празници. „За много голяма част от германското общество ислямът не принадлежи на Германия\", обяснява експертът от Insa Херман Бинкерт. Политическите лидери трябва да „вземат на сериозно\" мнението на гражданите по такъв чувствителен въпрос, допълни Бинкерт.", "date": "2017.10.17", "title": "Германците са против идеята за въвеждане на ислямски празници в страната"}
{"url": "https://www.24chasa.bg/novini/article/6500149", "text": "Разследваща журналистка в Малта, която разкри връзки на страната си с офшорни данъчни убежища чрез изтеклите в медиите \"Панамски документи\", бе убита вчера с бомба, поставена в колата й. Нападението шокира Малта и бе осъдено от лидерите на ЕС, включително от първия заместник-председател на Европейската комисия Франс Тимерманс и председателя на Европейския парламент Антонио Таяни, пише в. \"Ню Йорк таймс\". Половин час преди смъртта на 53-годишната Дафне Каруана Галиция излезе последният й пост в блога й, в който началникът на кабинета на премиера е обвинен в корупция, предава БТА. Блогът й бе толкова популярен и влиятелен, че допринесе за избухването на политическа криза, когато тя обвини съпругата на премиера Джоузеф Мускат, че използва фирма параван в Панама, в която са били внесени суми от семейството на президента на Азербайджан. Мускат отрече да е нарушавал закона и свика предсрочни избори през юни, които бяха спечелени от неговата Лейбъристка партия, припомня вестникът. Европейското издание на новинарския сайт \"Политико\" неотдавна включи Каруана Галиция в списъка си на 28 души, които \"формират и разтърсват Европа\". Сайтът я нарече \"блогърка фурия\" и заяви, че тя сама върши работа колкото целия Уикилийкс с разкритията си за корупция и шуробаджанащина, отбелязва \"Ню Йорк таймс\". \"Бомба уби журналистка в Малта, която пишеше за Панамските документи\", гласи заглавието на в. \"Вашингтон пост\". Посещенията на създадения й през 2008 г. блог понякога достигаха 400 000, което е почти колкото населението на Малта, пише вестникът и отбелязва, че неотдавна тя се е уведомила полицията за получавани заплахи. Постовете на тази блогърка често пъти имаха повече читатели от всички малтийски вестници, взети заедно, пише в. \"Гардиън\". Статиите й бяха трън в очите на политическото ръководство и хората от престъпния свят с влияние в най-малката страна членка на ЕС. Каруана Галиция заявяваше, че не е политически обвързана. Тя пишеше по най-различни теми - от банки, които улесняват прането на пари, до връзки между малтийската индустрия на онлайн хазарта и мафията. Най-новите й разкрития засягат премиера на Малта Джоузеф Мускат и двама от най-близките му сътрудници в афера със свързани с тях офшорни компании, продажби на малтийски паспорти и плащания от правителството на Азербайджан. Убийството бе осъдено от премиера Мускат, който съобщи, че по негова молба служители на ФБР са на път за Малта, за да помогнат в разследването.", "date": "2017.10.17", "title": "Убийството на разследваща журналистка\nв Малта - основна тема в западния печат"}
{"url": "https://www.24chasa.bg/novini/article/6500153", "text": "Истанбулски съд нареди да бъдат освободени съпругата и дъщерята на турски гражданин, работещ в консулството на САЩ в мегаполиса, след като са били разпитани за възможни връзки с екстремисти, предаде ТАСС, цитирана от БТА. Според информацията на източника двете заподозрени са били задържани в град Амасия на 9 октомври и след това са били изпратени в Истанбул. Те имат наложена забрана за напускане на страната, а също така трябва веднъж седмично да се подписват в полицията. Служителят в дипломатическата мисия Н. М. Дж. също е бил разпитан от прокуратурата след ареста миналата седмица на друг сътрудник в консулството на САЩ в Истанбул - Метин Топуз, който бе обвинен в нарушаване на конституцията и опит за сваляне на правителството на Турция. Според Анкара Топуз е свързан с Фетхуллахистката терористична организация (ФЕТО) на живеещия в САЩ мюсюлмански проповедник Фетхуллах Гюлен, обвиняван от властите в организиране на опита за преврат на 15 юли 2016 г. След ареста на Топуз американското посолство в Анкара обяви, че временно спира всички неимиграционни визови услуги в дипломатическите представителства в Турция.", "date": "2017.10.17", "title": "Пускат от ареста жената и дъщерята на турчин от консулството на САЩ, подозирали ги в екстремистки връзки"}
{"url": "https://www.24chasa.bg/novini/article/6500159", "text": "Мащабна акция срещу организирана престъпна група, занимаваща се с наркотици, провеждат в момента в Бургас ГДБОП и Жандармерията. Няколко човека вече са задържани, научи  . На изхода на града има КПП-та с въоръжени полицаи, които проверяват влизащите и излизащите от Бургас. По информация на \"Хоризонт\", задържаните членове на групата се занимават с наркоразпространение в региона.", "date": "2017.10.17", "title": "Мащабна акция срещу престъпна наркогрупа в Бургас, има задържани"}
{"url": "https://www.24chasa.bg/novini/article/6500164", "text": "Някога недвижимият имот бе мечта за всяко домакинство в Гърция, но след седем години на криза и непрестанно свиване на доходите, тази мечта на гърците се превърна в кошмар, пише в. \"Катимерини\", цитиран от БТА. Изданието цитира изследване, което показва, че четири от десет домакинства в Гърция харчат 40 на сто от доходите си за жилище, докато в Европа тези разходи съставляват 11,3 на сто от доходите на домакинствата. Тази тенденция бележи непрестанно влошаване, тъй като преди две години разходите за жилище в Гърция са били 33 на сто. Смята се, че този скок се дължи не само на високите сметки за отопление, вода, ток, телефон, но и на повишените данъци. Да притежаваш жилище вече е разход, който малко домакинства в Гърция могат да си позволят без да прибягнат до сериозно свиване на останалите разходи. Данните във връзка с това сочат, че от 2010 г. до 2015 г. данъците за жилища в Гърция са скочили шест пъти - от 500 млн. евро на 3 милиарда евро, а през 2016 г. те отново са увеличени и са стигнали до 3,5 млрд. евро, посочва вестникът. В същото време за разлика от нарасналите разходи, доходите на домакинствата в Гърция, като заплати и пенсии, са паднали значително, което ги отличава съществено от домакинствата в останалите европейски страни, според изследването.", "date": "2017.10.17", "title": "Гърците харчат повече за жилище от останалите европейци"}
{"url": "https://www.24chasa.bg/novini/article/6500176", "text": "Състоянието на 1-годишното момиченце, което беше нахапано от питбул в Кърджали, е задоволително. Това коментира пред   бащата на детето Сунай Исмаил. Детето обаче е в шок и се плаши от всеки непознат, каза още бащата. Мъжът, който е завел животното на пазара в Кърджали, е задържан. Оказало се, че то е откраднато няколко дни по-рано, а истинският собственик е пуснал жалба в полицията. Животното е в приют, а по случая се води досъдебно производство за лека телесна повреда.", "date": "2017.10.17", "title": "Детето, нахапано от питбул в Кърджали, още е в шок, плаши се от всеки непознат"}
{"url": "https://www.24chasa.bg/novini/article/6500179", "text": "Българското малцинство в Албания съхранява традиции и наследствено знание, което при нас е изгубено повече от 150 години. Връзката с България като политически акт вече ще бъде по-важна и по силна и за нас, и за тях. Това каза в   доц. д-р Веселка Тончева, етнолог, който се занимава от 10 години с българската общност в Албания. Тя изрази още мнение, че българската политика не е била насочена към защита на малцинствата така, както в последните години. Доц. д-р Веселка Тончева сподели още, че самото албанско общество е добро настроено към България и не сме имали проблем с тях. Българското малцинство няма да има проблем с албанската страна. Тя даде за пример, че вече са били направени съботно-неделни училища, отпуснати са средства и за различни инфраструктури. \"Оттук насетне, когато българите официално са признати, българската страна няма да намери отпор, а ще позволи България да се грижи за малцинството.\", каза още тя. Тончева сподели още, че много важна за признаването е била подписката, която е била направена от хората там и с нея хората са изрази мнение, че искат да бъдат признати. По думите ѝ новият закон позволява албанската държава да подпомага самите малцинства и изрази мнение, че перспективите за българската общност в Албания са добри. Според нея броят на българите в Албания е между 50-100 хиляди.", "date": "2017.10.17", "title": "Веселка Тончева: Хората в Албания дадоха заявка, че имат нужда от това признание"}
{"url": "https://www.24chasa.bg/novini/article/6500186", "text": "За рязко покачване на температурите в миналото е било нужно едва 2,5 пъти повече въглероден газ, отколкото е сегашното му количество в атмосферата, съобщи Лайф, цитиран от БТА. Американски учени установиха, че голямо затопляне преди 52-56 милиона години е настъпило при концентрация на въглеродния газ от 1000 частици на милион, а не от 2000 частици на милион, както се смяташе по-рано. Това означава, че нашата планета е по-чувствителна към увеличените концентрации въглероден диоксид, отколкото се предполагаше досега. За да се разбере какво е било нивото на въглеродния газ в миналото, обикновено се взимат проби от антарктическия лед, в който се съхраняват мехурчета въздух от древността. Преди 30 милиона години обаче климатът бил по-топъл и нямало многогодишен лед в Антарктида. Затова е трудно да се измери концентрацията на въглеродния диоксид в по-ранни епохи. За целта учените сега сравнили съотношението между изотопите въглерод 12 и въглерод 13 в седименти на морското дъно. Резултатите показали, че преди 52-56 милиона години около половината от въглеродния газ в атмосферата произхождал от топящ се лед. Нивото на въглеродния газ в атмосферата се повишило до 1000 частици на милион. Това повишаване предизвикало затопляне и топене на многогодишния лед. Следователно за повишаването на средногодишните температури на Земята с 3-8 градуса Целзий били нужни едва 1000 частици на милион, а не 2000 частици на милион, както се смяташе по-рано. Сега концентрацията на въглеродния диоксид в земната атмосфера е 416 частици на милион и ежегодно нараства с две частици на милион. Казано с други думи, нашата планета е близо до по-голямо затопляне, отколкото се предполагаше досега. В изследването все пак има някои слабости. Преди 52-56 милиона години океаните и тундрите на Земята не били покрити с лед - климатът бил по-топъл дори в промеждутъците между особено топли периоди. Затова не е ясно къде е можело да има многогодишен лед, при чието топене би се отделил въглероден газ.", "date": "2017.10.17", "title": "На Земята остава малко до свръхзатопляне"}
{"url": "https://www.24chasa.bg/novini/article/6500204", "text": "Правителството ще продължи да подкрепя дейността на българската православна църковна община в Истанбул. Това уверение даде министър-председателят Бойко Борисов на среща с българска църковна делегация, водена от председателя на настоятелството на фондацията на българските православни църкви в Истанбул Васил Лиазе. Това съобщиха от Министерски съвет. Членовете на настоятелството запознаха премиера Борисов с дейностите по реставрацията на българската църква „Свети Стефан“. Уникалният железен храм е напълно обновен след дълъг ремонт, финансиран от Истанбулската голяма община и община Фатих, както и от българската държава. Министър-председателят пое ангажимент да бъдат отпуснати допълнително средства за вътрешното обзавеждане на църквата. Бойко Борисов получи покана да присъства на тържественото откриване и освещаване на обновената църква „Свети Стефан“, което е предвидено за 7 януари 2018 г. Българската държава заделя от 1992 г. ежегодно средства чрез бюджета на Министерството на външните работи за издръжка на Българската православна църковна община в Истанбул. От 2009 г. тази сума е 50 000 евро годишно. Независимо от тези средства, през последните пет години дирекция „Вероизповедания“ към Министерския съвет е подпомогнала ремонта и поддръжката на църковно-исторически паметници, стопанисвани от БПЦО – Истанбул, със 190 000 евро.", "date": "2017.10.17", "title": "Борисов: Ще продължим да подкрепяме българската църковна община в Истанбул"}
{"url": "https://www.24chasa.bg/novini/article/6500198", "text": "С крясъци и викове по адрес на съдия Атанас Атанасов стартира заседанието по делото за убийството на 5-годишния Никита Плотников в Софийския градски съд. Подсъдим по него е руснакът Герман Костин, който е задържан и воден в съда в инвалидна количка.  \"Другарю Атанасов, вие не ми давате да се запозная с делото, вие нарушавате моята защита\", крещеше на руски Костин. В знак на протест той сложи и слънчеви очила. След серия от предупреждения да спазва дисциплина и да се приведе в нормален вид, Костин така и не се подчини на разпорежданията на съда. Заради това той бе отстранен от залата. Костин е вдъхновен за поведението си от друг подсъдим - Емил Милев-Крокодила, който също си позволява безобразия в спецсъда. Руснакът дори даде за пример как Милев получавал това, което иска от съда. Съдия Атанасов обясни на Костин, че ще получи всички материали по делото, които желае, но е необходимо търпение, тъй като делото е огромно и ксерокопирането върви бавно. Делото продължи с разпити на свидетели. Сред тях бе и легендарната българска тенисистка Юлия Берберян. Тя разказа, че Костин водел малкия Никита на тенис кортовете на дъщерите й Малееви. Момченцето винаги изглеждало тъжно, обясни Берберян. Никита Плотников бе намерен убит през 2015 г. в куфар край Пасарел.", "date": "2017.10.17", "title": "Герман Костин водел Никита на тенис кортовете на Малееви. Детето било тъжно (Обновена)"}
{"url": "https://www.24chasa.bg/novini/article/6500218", "text": "Чакам Гринго с нетърпение, вярвам, че е невинен. Това обяви в предаването  певицата Софи Маринова. В края на септември съдът в Айтос остави за постоянно зад решетките двама мъже, обвинени в изнудване на местен бизнесмен. Единият от задържаните е приятелят на Маринова – Тодор Давидов-Гринго. Тя призна, че й е тежко без Гринго. Той не й разрешавал да ходи на свиждания в ареста.", "date": "2017.10.17", "title": "Софи Маринова: Вярвам, че Гринго е невинен"}
{"url": "https://www.24chasa.bg/novini/article/6500235", "text": "Заместник министър-председателят Томислав Дончев заяви по време на форум, че на българите им липсва усещането за споделена цел. Той определи като такава да станем истински добри в нещо - образование плюс ефектите, които ще се появят за икономиката и индустрията. Трябва да се специализираме в нещо и това да бележи останалите държавни политики, изтъкна вицепремиерът на дискусия \"Бизнесът и правителството в един отбор\", организирана от Българския форум на бизнес лидерите /БФБЛ/. На форума присъства и премиерът Бойко Борисов, предава БТА. Томислав Дончев напомни за добрите макроикономически показатели на страната, отчете работата по редуциране на административната тежест и заяви, че при запазване на темпото за намаляването й, в средата на следващата година може да се очаква желаният ефект. Дончев изтъкна също и необходимостта да се мисли за това какви нужди България ще има на пазара на труда след 10-15 години. По отношение на човешкия капитал вицепремиерът отбеляза, че страната не е в особено добри позиции в паневропейски мащаб, като сред причините за това българите да предпочитат да напускат страна той посочи и ниските възнаграждения. Зоя Паунова, заместник-председател на БФБЛ цитира данни на Евростат, според които България е сред петте страни-отличници по ръст на икономиката, като до края на годината той да достигне 4 на сто с тенденция на запазване на темповете и през 2018 г. Безработицата е на най-ниските нива за последните 30 години - 6 на сто, а Световният икономически форум постави България на 39 място от 137 страни по конкурентоспособност, каза още Паунова. Членът на УС на БФБЛ Левон Хампарцумян заяви, че България има всички предпоставки да бъде икономически оптимистична за тази и за следващите няколко години. Като макрорамка сме пораснали не защото копаем полезни изкопаеми, а заради предприемчивите хора, които създават новото богатство, каза Хампарцумян и посочи, че ролята на държавната администрация е да не пречи на предприемчивите. Той изтъкна още, че деловите среди са \"в една лодка с правителството\".", "date": "2017.10.17", "title": "Томислав Дончев: На българите им липсва усещането за споделена цел"}
{"url": "https://www.24chasa.bg/novini/article/6500256", "text": "Снежна буря блокира пътища в турския североизточен окръг Ардахан и затрудни ежедневния живот на жителите, предаде турската частна телевизия СиЕнЕн-Тюрк, цитирана от БТА.  Интензивни снеговалежи започнаха към обяд вчера, а вечерта излезе и силен вятър. Снежната буря ограничи до нула метра видимостта по пътищата и доведе до заледявания и спиране на трафика в някои участъци от пътната мрежа на окръга. Учениците пък трябваше да си проправят път през паднали клони, изпочупени от вятъра, за да стигнат до училище. Температурата на въздуха през нощта падна до 4 градуса под нулата.", "date": "2017.10.17", "title": "Снежна буря блокира пътища в Североизточна Турция"}
{"url": "https://www.24chasa.bg/novini/article/6500265", "text": "Румънска студентка е загинала след падане от катедралата \"Свети Павел\" в Лондон, съобщават днес румънски вестници, цитирани от БТА. Двадесет и три годишната Лидия Драджеску е паднала от галерия в катедралата на височина 30 метра, посочва в. \"Ромъния либера\", като се позовава на британски медии. Инцидентът станал миналата сряда. В. \"Мирър\" пише, че румънката била състезателка по фигурно пързаляне и съвсем скоро започнала да учи медицина, за да стане неврохирург. На официалния сайт на катедралата бе поместено съобщение, в което бе изразено \"дълбоко съжаление за смъртта на посетител на 11 октомври сутринта\". Катедралата, която е сред най-популярните туристически обекти в Лондон, е останала затворена до края на деня. Причините за инцидента остават неясни, но полицията не третира случилото се като престъпление, съобщава \"Метро\".", "date": "2017.10.17", "title": "Румънска студентка загина след падане от \nкатедралата \"Свети Павел\" в Лондон"}
{"url": "https://www.24chasa.bg/novini/article/6500270", "text": "Тридневната визита на унгарската делегация започва утре, 18 октомври, с посещение в Копривщица, където в 14,45 ч. ще бъде посрещната от кмета Генчо Герданов. Миклош Шолтес и гостите от Унгария ще разгледат историческите забележителности в българския град, съобщиха от пресслужбата на Министерски съвет. На 19 октомври се предвижда посещение на Рилския министър и туристическия център Банско, където гостите ще бъдат посрещнати от кмета Георги Икономов в 13 часа. Официалният празник на българо-унгарското приятелство ще бъде отбелязан по-късно в Посолството на Унгария с тържествен прием. На 20 октомври от 11 ч. ще бъде открита паметна плоча в храм „Св. София“, като вицепремиерът Валери Симеонов ще произнесе слово и ще поднесе цветя.", "date": "2017.10.17", "title": "Вицепремиерът Симеонов ще приеме делегация от Република Унгария"}
{"url": "https://www.24chasa.bg/novini/article/6500274", "text": "76-годишна жена от Благоевград е станала жертва на телефонна измама, предавайки сума от около 2 000 лева. Това съобщиха от Областна дирекция на МВР – Благоевград. Сигналът за инцидента е получен в Първо Районно управление „Полиция” – Благоевград около 13.00 часа вчера. Потърпевшата е съобщила, че чрез телефонно обаждане от непознат за нея мъж, който се представил за митнически служител й е поискана парична сума, като такса за получени документи от чужбина, които са предназначени за неин роднина. На пострадалата е нанесена щета на приблизителна стойност около 2 000 лева. За случая е уведомена РП-Благоевград. ОД на МВР - Благоевград призовава гражданите за повишено внимание и проява на мнителност по отношение на лица, които чрез телефонно обаждане ги въвеждат в заблуждение с цел получаване на парични суми. За предотвратяване на подобен вид престъпления, в случай на телефонно обаждане, при което е поискана парична сума, лични данни (име, ЕГН или адрес) или банкови сметки е необходимо гражданите веднага да се свържат с близки, роднини или съседи и веднага да позвънят на тел. 112 (избира се безплатно).", "date": "2017.10.17", "title": "76-годишна от Благоевград даде 2 000 лева на ало измамници"}
{"url": "https://www.24chasa.bg/novini/article/6500297", "text": "И Софийският апелативен съд отказа да пусне на свобода обвинения в убийството на 15-годишно момче в Борисовата градина Йоан Матев. Младежът издъхна в страшни мъки след наръгване с нож в гърдите на 2 юни 2015 г. \"Доказателствата по делото обосновават, че именно обвиняемият е съпричастен към убийството на Георги Игнатов\", обяви съдия Татяна Грозданов. Тя и 2-мата й колеги се позоваха на свидетелки показания, от които ставало ясно, че в деня на убийството - 2 Матев не е бил в столичната гимназия \"Езиков свят\" на училище. Така на практика разказите на съученици на Матев оборват тезата му, че когато Игнатов починал, той бил на състезание по тенис в Стара Загора. Съдът обърна внимание и показанията на брата на Матев - Марсел, който е разпознал ножа от наръгването на Игнатов, захвърлен в шахта в Борисовата градина. Според прокуратурата мотивът за кръвопролитието бил грабеж. От видеотехническа експертиза по делото се разбирало, че ръста на бягащо момче, уловено от охранителни камери край БНР, отговаря на размерите на Матев, установи още съдът. \"Той не живее на постоянен адрес, няма регистрация в с. Кокаляне\", мотивира се съдът, че Матев може да се укрие от правосъдието. Разследването за убийството в Борисовата градина е приключило и предстои прокуратурата да внесе обвинителен акт в съда. Матев бе задържан в началото на т.г. след издирване.", "date": "2017.10.17", "title": "Апелативният съд остави в ареста Йоан Матев за убийството в Борисовата градина"}
{"url": "https://www.24chasa.bg/novini/article/6500302", "text": "Ръководен член на Фетхуллахистката терористична организация (ФЕТО) е бил заловен заедно със съпругата и детето си при опит да премине в България, съобщава информационният сайт Хаберлер, цитиран от БТА. Заподозреният с инициали А.Б., преподавател в частно училище, е бил заловен в резултат на проследяване от страна на полицията. Екипите на службата за борба с организираната престъпност на анкарската полиция са стигнали до него по сведения, получени при разпита на други заподозрени лица. Смята се, че А.Б. е бил едно от \"ключовите имена\" в структурата за сигурност на ФЕТО. А.Б. е бил заловен при опит да влезе на територията на България. Очакват се и нови арести след разпита на заподозрения, който е бил отведен от полицията от окръг Одрин в Анкара. Установено е, че в структурата на ФЕТО, дешифрирана в резултат на работата на властите в Турция, над т.нар. имами във всеки район са стоели \"генерални директори\". Задържаният е бил именно \"генерален директор\" в йерархията на гюленистите, пояснява изданието. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат на 15 юли 2016 г.", "date": "2017.10.17", "title": "Ръководен член на ФЕТО е арестуван при опит да влезе в България"}
{"url": "https://www.24chasa.bg/novini/article/6500311", "text": "Днес, в 8.20 часа сутринта, охраната на ОУ \"Кап. Петко Войвода\" във Варна е потърсила съдействие от полицията, след като родителни влезли в сградата. Те са изведени и им е съставено предупреждение. \"Няма нахлуване в училището нито от полицията, нито от родителите. Те са искали среща с определен учител или с някой от ръководството, но охранителят е отказал да ги пусне, тъй като по време на учебни занятия е забранено на външни лица да влизат в сградата. Не е имало агресия, хулиганство, или дори устни заплахи и обиди. Родителите просто не са послушали охранителя и са влезли. Затова е подаден сигнала до полицията. Наши служители са отишли на мястото. Родителите са се държали нормално, не са създавали трудности или неприятности\". Това обясни за \"24 часа\" пресаташето на варненската полиция Ивана Милева. От ръководството на училището отказаха коментар. Обясниха, че в момента тече проверка и не могат да дадат повече подробности, но те също бяха категорични, че инцидент не е имало.", "date": "2017.10.17", "title": "Родители искат среща с директор, гонят ги с полиция"}
{"url": "https://www.24chasa.bg/novini/article/6500293", "text": "Полицейска акция имаше тази сутрин в ромската махала в Баня в Карловско, съобщи   Роми са нападнали вчера шестима горски, които се опитвали де пресекат незаконно извозване на дървесина. Инцидентът е станал снощи на моста на река Стряма на главния път Пловдив – Карлово. Ромите хвърляли камъни по служителите на горското стопанство. Единият от тях е лошо ранен и е настанен в болница. Счупили са и стъклото на служебния джип. Полицията издирва извършителите. ", "date": "2017.10.17", "title": "Роми нападнаха горски служители в  Карловско"}
{"url": "https://www.24chasa.bg/novini/article/6500320", "text": "12 са задържаните  лица при спецполицейска акция, проведена в Бургас тази сутрин, съобщи за \"24 часа\" говорителят на главния прокурор Румяна Арнаудова. Маскирани полицаи, въоръжени до зъби, блокираха изхода на града, в посока към София около 10,30 ч. От няколко луксозни автомобила са задържани млади мъже, но арести е имало и в други части на града, казаха осведоени. Става дума за организирана престъпна група, разпространяваща наркотици в региона. От Областната дирекция на МВР в Бургас уточниха, че акцията е приключила, но официална информация ще има най-вероятно по-късно днес. По непотвърдени данни сред задържаните има и лица от Поморие, близки до убития преди 3 г. наркобос с прозвището Иван Костов. ", "date": "2017.10.17", "title": "Арнаудова: 12 са задържани при акцията в Бургас, ударена е престъпна наркогрупа (Обновена+снимки)"}
{"url": "https://www.24chasa.bg/novini/article/6500312", "text": "Пушачите, които нарушат забраната за тютюнопушене на 20 от най-известните туристически плажове в Тайланд, ще бъдат глобени 3000 долара или ще получат затвор до една година, информира   Забраната, която влиза в сила през ноември, следва след почистването на близо 140 000 угарки на разстояние 2,5 километра от прочутия плаж Патонг на остров Пукет. Въвеждането на забраната съвпада с пиковия туристически сезон на Тайланд и ще бъде приложена в привличащите посетители места, включително Краби, Кох Самуи, Патая, Пукет и Фанг Нга. \"Тези плажове са сред най-красивите в Югоизточна Азия и целта е да бъдат запазени по този начин\", гласи изявление по случая на шефа на туризма в страната Ютасак Супаспор. Пушачите ще трябва да използват определени райони за изхвърляне на угарките, добави той. Тези, които бъдат хванати да пушат на плажа, може да бъдат наказани със затвора или глоба от 100 000 бата (3018 долара). Заповедта е най-новото усилие за укрепване на тайландската туристическа индустрия. Секторът е жизненоважен стълб на тайландската икономика, привличайки повече от 30 милиона пътници годишно, но огромният брой пристигащи също заплашва да увреди някои от идиличните плажове на страната с отпадъци и незаконни обекти, вредни за местните екосистеми.", "date": "2017.10.17", "title": "Пушенето на плажа в Тайланд ще се наказва с глоба или затвор"}
{"url": "https://www.24chasa.bg/novini/article/6500357", "text": "КНСБ настоява максималната пенсия да стане 1000 лева през следващата година, каза изпълнителният секретар на Конфедерацията Ася Гонева на семинар за журналисти, предаде БТА. В момента таванът на пенсиите е 910 лева. За мярката, която предлага КНСБ, са необходими и 42-45 милиона лева. Сега над 45 хиляди и 500 са тези, които нямат възможност да получават реални пенсии, заради този таван. Синдикатът настоява максималният осигурителен доход за следващата година да е 3000 лева. От увеличението на максималния осигурителен доход от КНСБ очакват 76 до 78 милиона лева приходи в бюджета на ДОО. Около 89 -90 хиляди души получават доход над 2600 и на тази база са очакванията за приходи. Синдикатът иска да отпадне диференциацията за самоосигуряващите се и да се въведе 600 лева минимален осигурителен доход за тях. Синдикатът настоява осигурителният доход за земеделските стопани и тютюнопроизводителите да стане 330 лева. КНСБ настоява още за увеличение на вноската за безработица с един процентен пункт . В момента тя е едно на сто, няма друга държава в ЕС, в която да е толкова ниска вноската за безработица, коментира Ася Гонева. От тази мярка се очакват приходите в бюджета на ДОО да се увеличат с около 250 милиона лева в сравнение с настоящата година, изчислено на база на състоянието от април тази година. КНСБ предлага още минималното дневно обезщетение за безработица да стане 14-15 лева, за да се достигне около 300 лева месечно. За мярката допълнителните разходи са 56 милиона лева . Тъй като сезонната, временна и срочна заетост все повече си пробива път, според КНСБ трябва да се даде възможност на хората да натрупват права. Според сегашното законодателство, за да имат достъп до обезщетение за безработица, трябва в последните 12 месеца да си се осигурявал девет последователни месеца. Синдикатът предлага да докажеш 12 месеца осигуряване в последните 24 месеца, като да не е задължително тези 12 месеца да са последователни, тъй като заетите в сезонната работят по пет -шест месеца в годината. От синдиката искат и ускоряване на увеличението на пенсиите за трудова дейност, като тежестта на всяка година осигурителен стаж се увеличава ежегодно, така че да се достигне в 2024 година - 1.5. Това означава в 2018 година да се приложи 1.2 и всяка следваща до 2024 година коефциентът да нараства - 1.25, 1.30, 1.35, 1.40 и т.н.", "date": "2017.10.17", "title": "КНСБ иска максимална пенсия от 1000 лева през следващата година"}
{"url": "https://www.24chasa.bg/novini/article/6500327", "text": "Турската полиция е иззела над 200 килограма хероин, открит в микробус в източния окръг Ван, предаде ТАСС, като се позовава на информация на в. \"Стар\". По данни на изданието късно снощи служители от отдела за борба с разпространението на наркотици към турската полиция са спрели за проверка подозрителен микробус, за който е бил подаден сигнал, съобщава БТА. При щателно претърсване на возилото с помощта на специално обучени кучета са били иззети 423 пакета с хероин, тежащи 216 килограма. Задържан е шофьорът на микробуса. От 1 януари 2017 г. полицията във Ван е извършила общо 136 акции, при които е иззет над 2,5 тона хероин.", "date": "2017.10.17", "title": "Откриха 200 кг хероин в микробус  в Турция"}
{"url": "https://www.24chasa.bg/novini/article/6500621", "text": "25-годишен мъж от Айтос загина при жестока катастрофа на пътя Айтос - Бургас около 11,45 днес. Инцидентът е станал в района на подстанция „Ветрен”, когато лек автомобил „Хюндай Акцент”, управляван от 25-годишен айтозлия  изпреварва камион МАН  със софийска регистрация, управляван от 57- годишен мъж от село  Руен. При прибирането в собственото си пътно платно, младият шофьор на хюндая загубва управление над автомобила и излизайки встрани се блъска самостоятелно в крайпътно дърво. От удара 25-годишният мъж изхвърча от купето и падайки на пътното платно е прегазен от изпреварения товарен автомобил. Въпреки че водачът му е направил всичко възможно да спре камиона, младият айтозлия загинал. Към момента движението в пътната отсечка, където е станал тежкият инцидент, е частично затруднено, като пътния трафик се регулира от служители на сектор „Пътна полиция”.", "date": "2017.10.17", "title": "Зверска катастрофа край Бургас, камион прегази 25-годишен шофьор"}
{"url": "https://www.24chasa.bg/novini/article/6500635", "text": "Заради здравословни проблеми бившият хърватски премиер Иво Санадер тази сутрин не се яви пред Загребския окръжен съд, където трябваше да продължи повторният съдебен процес във връзка с аферата Фими Медиа, съобщи Танюг, цитирана от БТА. Неговият адвокат Чедо Проданович предаде на съда лекарско потвърждение, че Санадер вчера е бил хоспитализиран в Клинично-болничния център в Загреб за допълнителни изследвания, тъй като има увеличени лимфни възли, съобщава в. \"Вечерни лист\". Поради това съдебното дело бе отложено за 7 ноември. В началото на повторното дело Санадер имаше сериозни здравословни проблеми и по едно време бе в болница, където бе опериран. В аферата Фими Медиа агенцията за борба с организираната престъпност и корупцията USKOK обвинява Санадер и други лица за източване на пари от държавни предприятия, с които по-късно е била финансирана \"черна каса\" на партията Хърватска демократична общност. Заедно със Санадер на подсъдимата скамейка е и неговата бивша партия.", "date": "2017.10.17", "title": "Приеха бившия хърватски премиер Иво Санадер в болница"}
{"url": "https://www.24chasa.bg/novini/article/6500620", "text": "\"Има много неща, които като се приключат с добър резултат, престават да бъдат интересни, без да се оценява огромния труд. Преди 2 г. контрабандата на цигари беше 34%, фирмите искаха да напускат България, сега, по техни данни, не по наши, тя е под 7%, дори върви към 6%. Смятайте вие колко черни милиарди на година са отивали не в сив, защото той си е направо черен сектор. Защото това е най-бързо завъртащата се стока. Идва камиона, разтоварва се и се продава. И това заразяваше цялата политическа система - от митничари и гранични полицаи до по-нагоре. Това заяви премиерът Бойко Борисов на дискусията „Бизнесът и правителството в един отбор”. \"Къде обаче имаме слабост и къде е бизнесът\", попита обаче той. И изброи: ние облекчаваме всичко по всякакъв начин, работим с Украйна, Беларус, Молдова, а всъщност нашите хора отиват в Италия и Франция, там да работят. Не може ли така са си направим заплатите, че да остават българите тук? Може, защото сега сме на критичните 6% безработица, това са само хората които не искат да работят, защото Дайте по-големи заплати, за да не ни бягат хората, призова премиерът. Вчера Томислав (вицепремиерът Дончев- бел.ред) ми каза: такова искане за пари никога не е било- колкото повече даваме, толкова повече искат, вметна Борисов. И продължи:\" какви усилия ми костваше да събера данъчни, полиция, ДАНС, ГДБОП, прокуратурата да си обменят масивите с информация за цигарите. По този начин дойде и резултата. Днес правим същото и за алкохола, и за горивата, и за това приходите са толкова повече в бюджета. Така че, в това направление- битката с контрабандата мисля че надделяхме. Между другото, само два месеца служебно правителство и 200 млн. лв. по малко бюджет. Не коментирам фактите, можете да ги видите на сайта\". \" Ами когато за първи път се занимавахме с еврофондовете - бяхме 17-ти и бяхме толкова щастливи. А сега сме седми, след нас са 20 държави, но това вече не е новина.  че нямаме капацитет, че администрацията ни е слаба, че нямаме бюджет! Някои сега спорят, че инвестициите са ни малко – напротив, само фактът, че няма работници, значи че е в ефективна икономиката\", разгневи се той. По повод критиките, че инвестициите намалявали, премиерът заяви: \"Ами онези инвестиции, на които държавата гарантира изкупуването им, а те се връзват направо за електромерите на хората? (бел.ред- в производство на ток от вятър и слънце) Държавата всяка година дотира тая инвестиция, банките им дават пари, защото кой не би инвестирал в нещо, което ние като правителство гарантираме, че независимо от пазара вие ще си получавате всяка година сумата. Днес съм разпоредил правим ги на къщички, повиваме ги с фолио.  3 милиарда за заровени в Дунав мост също. Така беше и с \"Цанков камък\", с 1 милиард за пътища, инвестиция която ще се изплаща 2000 години, но ние платихме пътя, защото все пак го има там. Така че, къщички им правим, колибки им правим, завет им правим\", изброи премиерът. И призова: \" Хайде сложете тия 1,2 млрд. лв. и 1,3 млрд. лв. за централите и парите за банките (заради фалита на КТБ-бел.ред), общо стават ли 6,7 млрд. лв. инвестиции. Я сега да ги разпределим по години. Ако бяхме продължили и със схемата 1 плюс 1 реактор на \"Козлодуй\" с \"Марица\" , още 20-30 години ще я плащаме. Но да го потвърди- хем да угодят на хората, хем да се измъкнат от отговорност. Ами административната тежест? Над 100 закона променихме, за да я намалим\", изброи Борисов пред бизнеса. Носталгията към социализма, премиерът коментира така: \"Да сме зле, колко да сме зле? Държавата колко по добре е сега, тогава и убийствата са били повече, но не са ги съобщавали, и парите в банките растат, и заемите и те растат. Живеели сме по-зле, ами като дойде петък, няма разминаване по улиците, кафе няма празно – зле сме, колко да сме зле? Минах оня ден по \"Витошка\", от хора не можеш да се разминеш. Така е и в Бургас, и във Варна, Пловдив, затова правим пътища. Това са огромни инвестиции. В София, ако не свържем \"Младост\" с \"Тракия\" и Люлин с центъра, градът ще се задръсти. Ами без \"Хемус\" България е загубена. Вижте заводите как се трупат около магистралите. Тунелът под Шипка ще го направим, Русе - Търново - също, това ще вдигне тази част от България. Това е приоритет\", отсече  премиерът. След като обясни, че всяка сфера смята себе си за приоритет, той заяви, че приоритет на приоритетите е образованието. \"Няма популизъм в това, резултатите ще дойдат след 11 години. Но за това вдигнахме учителските заплати двойно, за да дойдат качествени учители. А за нас това това са по 350 млн. лв. на година. 700 млн. лв. сме заделили за доходи в отделните сфери за догодина, миналата година са били 115 млн.лв.  И пак натиск отвсякъде за пари – иначе протест, е, така докъде? Имаме излишък в бюджета, но той се пази за кофинансиране по лотове и по проекти\". Външно политическата обстановка премиерът определи така: \"Виждате какви военни сили се правят, на балканите ние сме единствените които нямаме нужда, понеже водим мирна политика. Искаме на всички държави да помогнем за това сме фактор. Ами какви атаки понесох за това че поддържаме добросъседски отношения с Турция? Да, ама само ние не понасяме натиск от тях. Дори и на европейците като им кажа – добре хубаво си правим огради, ама накрая ще останат буферни държави, като дойдат хиляди на границата тая ограда ще издържи ли или ще който може да я даде. Затова и Меркел онзи ден каза ще отложим разговора с Турция, няма да късаме всички връзки. Русия, Китай, Турция, САЩ, военен парад в белград- и аз се старая да поддържам максимално добри отношения с всички, защото ако пуснат ракета, през нас ще профучи. Ние за това строим хъбове и централи, защото където има топлопроводи и ядрени централи, там войни не се водят. Много е сложно, в момента в който вземеш страна, веднага ставаш цел. Ето, няма по-добри служби от МИ 6, но вижте какво ги направиха- всяка седмица, атентат. Ако у нас беше станало, веднага щяха да ми поискат оставката. Затова, Премиерът анализира и българското европредседателство в София. \"Някои казват сега за европредседателството можем да имаме разни желания - ама то не е като да ти дадат за 6 месеца властта и да си правиш каквото си искаш. Важно е да можем да сложим темата на България в един консенсусен тон, да дадем перспектива, да им обясним че народите на тия държави, че заслужават да получат перспектива. Аз съм убеден, че в моите колеги -премиери съм успял да внеса усещането, че към Балканите трябва да се подходи с внимание такт, иначе много  бързо стават барутен погреб. Сега във Варна и с Лучич и с Ципрас и Михал тези неща си ги говорим\". И с Валери ( вицепремиерът Валери Симеонов- бел.ред.) сутринта бяха от патриаршията в Истанбул. Не може да си представите каква красота е църквата \"Свети Стефан\" - така беше ръждясала и се наклонила, че ще ти падне на главата. С колегата Ердоган си поговорихме, към 8 млн, евро му излезе тази слабост тогава, цял цех монтираха до нея и сега над \"Златния Рог\" вече е изцяло готова\", завърши премиерът. \"Една от функциите на управляващите е да бъдат гръмоотвод за обществения гняв, защото като няма гръмоотвод, общественият гняв се връща обратно в обществото. БВП може да стигне 100 млрд.лв. още тази година. Експортът ни за последните 15 г. се е увеличил 6 пъти, може да стигне 65 млрд.  лв. Безработицата е по-ниска от предкризисните нива, дори заетостта е по-добра от предкризисните нива, изброи пред бизнеслидерите вицепремиерът. Без да осъзнаем тежките процеси, демографските предизвикателства, никога няма да се отлепим от точката, в която се намираме, заяви Дончев. Човек избира къде да работи и живее не само на базата на възнаграждаването, което получава, като започнем от това къде се намира жилището, в което живееш, въздухът, чистотата, училището, детската градина. Липсва ни усещането за споделена цел\", подчерта Дончев. И призова бизнеслидерите да я търсят заедно.", "date": "2017.10.17", "title": "Борисов към бизнеса: Дайте по-високи заплати, за да не бягат българите (Обновена)"}
{"url": "https://www.24chasa.bg/novini/article/6500402", "text": "След двумесечно разследване Варненската районна прокуратура внесе в съда обвинителен акт срещу 59-годишен варненец, блудствал с 9-годишно момиченце. Ако бъде признат за виновен, \"чичо Ицо\", както го познавали децата от блока, може да влезе в затвора за 6 години. Гнусното престъпление е извършено на 19-и август тази година, около 18.30 часа. Христо К. живеел в къщичка до краен блок във варненския квартал \"Владиславово\". Наблизо често играели деца, които си направили сами нещо като площадка със столчета и масичка. Пеофилът забелязал едно от момиченцата и го подмамил да отиде с него до близките храсти, \"за да му покаже нещо интересно\". Извергът блудствал с детето, което успяло да се измъкне от \"прегръдката\" му ,като забелязало баба си, която го търсела. Момичето разказало на възрастната жена какво се е случило и минути по-късно бащата му тръгнал да търси насилника. Намерил го в дома му, но Христо хвърлил по него брадва и избягал. Арестуван е на другия ден и от тогава е с мярка за неотклонение задържане под стража.", "date": "2017.10.17", "title": "Съдят педофил, нападнал бащата на жертвата си с брадва (Обновена)"}
{"url": "https://www.24chasa.bg/novini/article/6500625", "text": "Правата на журналистите да разследват и да задават неудобни въпроси е в сърцевината на ценностите на ЕС и трябва да бъдат защитавани винаги. Това заяви говорител на Европейската комисия по повод атентата в Малта, при който вчера загина журналистката Дафне Галиция. \"Вярваме, че ще бъде въздадено правосъдие, макар че това няма да поправи непоправимото. Председателят на ЕК Жан-Клод Юнкер и комисията осъждат това нападение възможно най-решително\", посочи говорителят, цитиран от БТА. Той заяви, че комисията е ужасена от атентата. Говорителят определи Галиция като водеща разследваща журналистка в Малта. Както БТА съобщи, Галиция загина вчера при взривяването на автомобила й. Тя бе част от международния екип, направил разкритията по досиетата от Панама, които свързаха парични преводи от Азербайджан със семейството на малтийския премиер Джоузеф Мускат.", "date": "2017.10.17", "title": "ЕК защити правата на журналистите да задават неудобни въпроси"}
{"url": "https://www.24chasa.bg/novini/article/6500693", "text": "Израелският министър-председател Бенямин Нетаняху предупреди, че няма да търпи иранско военно присъствие в Сирия, предаде Асошиейтед прес, цитирано от БТА.  Нетаняху каза, че срещата му днес с руския министър на отбраната Сергей Шойгу е била съсредоточена главно върху усилията на Иран да установи присъствие близо до Израел. Според премиера \"Иран трябва да разбере, че Израел няма да позволи това\". Нетаняху предупреди, че Иран ще има ядрен арсенал до 8-10 години, ако не бъдат направени промени в ядреното споразумение между Техеран и световните сили, посочва ДПА. Израелският премиер е водещ критик на ядреното споразумение, имащо за цел да не позволи на Иран да се сдобие с ядрени оръжия. Той направи изявлението, след като президентът на САЩ Доналд Тръмп постави под съмнение ангажимента на Вашингтон към сделката и даде срок от 60 дни на американския Конгрес да реши дали отново да бъдат наложени санкции на Иран. Иранският президент Хасан Рохани приветства европейската подкрепа за ядреното споразумение. \"Единодушната подкрепа за споразумението, особено от европейците, е важно политическо постижение за Иран\", каза той. Външните министри от ЕС показаха вчера, че са решени да защитават сделката.", "date": "2017.10.17", "title": "Израел: Няма да търпим иранско присъствие в Сирия"}
{"url": "https://www.24chasa.bg/novini/article/6500713", "text": "Откакто преди повече от десет дни в. \"Ню Йорк таймс\" публикува разкрития за сексуални посегателства от страна на Харви Уайнстийн, все повече и повече жени отправят подобни обвинения към продуцента, предаде ДПА. Мнозина вероятно знаят защо истината излиза наяве чак сега, след като някои от случаите датират отпреди десетилетия. Отговор на този въпрос за агенцията дава адвокатът Скот Шуцман, специализирал в дела за сексуален тормоз, съобщава БТА. \"Жените проговарят сега, защото вече не се страхуват и знаят, че не са единствени. Много хора в Холивуд се боят, че никой няма да им повярва\", казва адвокатът. В първоначалната публикация на в. \"Ню Йорк таймс\" осем жени обвиниха Харви Уайнстийн в сексуален тормоз. Според обвиненията им продуцентът, претендирайки за бизнес срещи, е искал от тях масажи в хотелски стаи, като понякога е отварял вратата гол и е правил и други нежелани опити за сближаване. В публикацията се посочва също, че Уайнстийн е постигнал споразумения с минимум осем жени - нещо, което според Шуцман е окуражило и други да проговорят. \"Харви Уайнстийн е човек с влияние в Холивуд и притежава властта да поставя хората в \"черния списък\", допълва адвокатът. Миналата седмица сп. \"Ню Йоркър\" съобщи, че 13 жени са станали жертва на сексуален тормоз или посегателства от страна на Уайнстийн в периода между 90-те години на миналия век и 2015 г. Подобни обвинения срещу продуцента отправиха звезди от ранга на Анджелина Джоли, Гуинет Полтроу, Хедър Греъм, Кейт Бекинсейл, Кара Делевин и Леа Сейду. Най-сериозното обвинение - в изнасилване, беше отправено от актрисата Роуз Макгауън. \"Много е важно жените да предоставят подобна информация\", отбелязва Скот Шуцман. Адвокатът напомня, че т.нар. доказателство \"Аз също\" е приемливо в процеси за сексуален тормоз в Калифорния. Дори твърдението на жени, които вече са уредили делата си, може да се използва като доказателство в нови процеси.", "date": "2017.10.17", "title": "Адвокат: Жените вече не се страхуват и затова проговориха срещу Уайнстийн"}
{"url": "https://www.24chasa.bg/novini/article/6500627", "text": "20 от общо 45-те милиона, с които се финансира ремонтът на НДК в навечерието на европейското председателство, вече са похарчени, съобщи изпълнителният директор Ангел Митев. До 15 ноември трябва да приключат основните строителни дейности, а до 15 декември трябва да се тестват системите, да се монтира техниката, да се доставят и монтират мебелите. \"Ще успеем в тези срокове\", убеден е Митев. Вече е минала европейска инспекция на основната заседателна зала 3, а гостите са се интересували главно от преводаческите кабини. Залата е с нова ламперия и нов таван, който подобрява енергийната ефективност и акустиката. Общото впечатление от обиколката на залите е, че действително най-важната част е свършена, но има и още много детайли за цялостния вид на заседателните и конферентни зали. \"Културната програма на двореца няма да спира и по време на председателството - съобщи председателят на Съвета на директорите Борислав Велков. - Предварително се извиняваме на пременните неудобства на публиката на концертите и спектаклите. Монтират се 6 нови асансьора, подновени са 14 хил. кв. м настилки. Но не е изкъртено нито едно парче мрамор. Всички произведения на изкуството са предпазени от влиянието на строителните работи, а реставрацията при възможност ще става в присъствието на авторите. Все още се работи по вход А4 - основният за делегатите, и по А6, който ще бъде за премиери и президенти. Изработва се система указателно-навигационна система. Ръководството на НДК има подготвен бюджетен план, който ще зависи и от това доколко пълноценно ще се използват новите многофункционални зали. Идеята е да се утвърди статутът му на голям европейски конгресен център. Наемите в НДК не са променяни от 2011 г. Но тази година за Коледния панаира на книгата вече се искат  по 10 лв. на кв. м вместо досегашните 7 лв. Водят се преговори с издателите.                   ", "date": "2017.10.17", "title": "Вижте как върви ремонтът в НДК (Снимки)"}
{"url": "https://www.24chasa.bg/novini/article/6500742", "text": "Горските пожари, които отнеха живота на 36 души в Португалия и Испания, са овладени, благодарение на падналия през нощта дъжд, предаде AFP, като се позова на съобщение на Агенцията за гражданска защита на Португалия. В него се посочва, че 15-те най-големи огнища са под контрол и добавя, че седем души са все още в неизвестност, съобщава \"Фокус\". Междувременно Португалия обяви тридневен траур в памет на жертвите на природната стихия.", "date": "2017.10.17", "title": "Горските пожари в Португалия и Испания са овладени"}
{"url": "https://www.24chasa.bg/novini/article/6500760", "text": "Земетресение с магнитуд от 2,6 по скалата на Рихтер е регистрирано в района на македонския град Охрид в 11.18 часа (местно време) във вторник, показва справка на официалната интернет страница на Европейския средиземноморски сеизмологичен център. Епицентърът на труса е бил на три километра североизточно от Охрид и на пет километра южно от село Косел, в близост до което е разположен единственият действащ вулкан на Балканите – Дувалото, предаде \"Фокус\". Дълбочината му е била от три километра. През последните месеци Охрид бе разлюлян от серия земетресения. В периода юни-юли районът бе ударен от над 1200 труса с различна степен на интензивност.", "date": "2017.10.17", "title": "Регистрираха земетресение в Охрид"}
{"url": "https://www.24chasa.bg/novini/article/6500763", "text": "На благотворителен търг в Лондон за произведения на изкуството, дарени от някои от най-успешните съвременни творци на Великобритания, бяха събрани 2,5 милиона долара в полза на оцелелите от пожара в Гренфел тауър през юни, отнел живота на около 80 души, предаде Ройтерс, цитирана от БТА. Всички 31 лота, сред които творби на Волфганг Тилманс, Антъни Гормли, Трейси Емин, Сара Лукас, Марк Уолингър и Рейчъл Уайтред, намериха купувачи. Събраната сума надхвърля двойно предварителните очаквания на аукционерите от \"Сотбис\". Средствата ще бъдат разделени поравно между 158-те оцелели семейства, които ще ги получат преди Коледа. Най-висока единична цена - около 520 000 долара, беше платена за произведението \"Freischwimmer 193\" на базирания в Лондон германски творец Волфганг Тилманс.", "date": "2017.10.17", "title": "2,5 млн долара събраха на търг в Лондон за оцелелите от пожара в Гренфел тауър"}
{"url": "https://www.24chasa.bg/novini/article/6500743", "text": "Върховната административна прокуратура /ВАП/ разпореди извършване на проверка за това има ли случаи на несвоевременно вписване на децата в регистрите за пълно осиновяване, при настъпили основания за това, съобщиха от пресцентъра на държавното обвинение. Ако такива нарушения бъдат открити, трябва да се вземат мерки за отстраняването им, както и да се предприемат санкционни и дисциплинарни мерки срещу нарушителите, и всички необходими действия, гарантиращи преустановяване на нарушенията в защита правата на децата, които могат да бъдат осиновени при условията на пълно осиновяване, обясняват от прокуратурата. ВАП е сезирала Агенцията за закрила на детето и Агенцията за социално подпомагане, в изпълнение на контролните им и ръководни правомощия. Те трябва да извършат проверка за това дали се спазват изискванията на Закона за закрила на детето, Закона за социално подпомагане, Семейния кодекс и подзаконовите актове по прилагането им, в частта, в която са определени условията и редът за настаняване на деца в специализирани институции и в приемни семейства за отглеждането им, както и задълженията на регионалните дирекции за социално подпомагане за водене на регистри на деца, подлежащи на пълно осиновяване.", "date": "2017.10.17", "title": "Проверяват има ли нарушения при процедурата за пълно осиновяване на деца"}
{"url": "https://www.24chasa.bg/novini/article/6501056", "text": "Срутване във въгледобивна мина в окръг Шърнак, Югоизточна Турция, е отнело живота на най-малко шестима души, а спасители се опитват да достигнат до още един миньор, който все още се намира под земята, предаде Ройтерс. Според агенция Доган в мината е имало осем миньори, като седем от тях са били извадени и откарани в болница, но шестима в последствие са починали, информира БТА. Причната за срутването засега не е известна. Турското министерство на енергетиката съобщи, че тя не е имала лиценз и е работела нелегално. През 2014 г. 301 миньори загинаха при пожар, който избухна във въгледобивна мина в Сома, Западна Турция. Трагедията разкри лошите условия от гледна точка на сигурността и повърхностния правителствен контрол в мините в Турция.", "date": "2017.10.17", "title": "Шестима загинаха при срутване в мина в Турция"}
{"url": "https://www.24chasa.bg/novini/article/6501050", "text": "Полша се надява, че Турция в крайна сметка ще се присъедини към Европейския съюз, заяви днес полският президент Анджей Дуда преди среща на ЕС, на която ще бъдат обсъдени влошените отношения между Брюксел и Анкара, предаде Ройтерс, цитирана от БТА.  \"Полша е подкрепяла и продължава да подкрепя и днес усилията на Турция за присъединяване към ЕС\", заяви Дуда на съвместна пресконференция с турския си колега Реджеп Тайип Ердоган.", "date": "2017.10.17", "title": "Полският президент подкрепи \nТурция за присъединяването й към ЕС"}
{"url": "https://www.24chasa.bg/novini/article/6501079", "text": "Задържани за 24 часа са трима от ромите, за които е установено е, че са съпричастни към побоя над стражари в град Баня. Това съобщиха за „Фокус” от прокуратурата. Под ръководството на Районна прокуратура-Карлово и в момента продължават процесуално-следствените действия и оперативно-издирвателните мероприятия за установяване на самоличността на всички участници в деянието. Районна прокуратура – Карлово наблюдава досъдебно производство за нанесени телесни повреди на четирима служители от Териториално поделение Държавно горско стопанство-Хисар. На 16 октомври 2017 г., около 19 часа, в землището на град Баня, общ. Карлово, по поречието на река Стряма, служители на Държавно горско стопанство -Хисар установили, че се извършва незаконна сеч. По черен път настигнали четири каруци, които били натоварени с дървен материал. Служителите успели да спрат едната каруца, а другите избягали. Те започнали да документират нарушенията, но междувременно на мястото пристигнала голяма група от мъже, жени и деца от кв. „Стряма“, които носели колове и камъни. Те започнали да хвърлят камъни по горските служителите, както и да им нанасят удари. За случая е бил е подаден сигнал в РУ на МВР-Карлово. До момента е установено, че са пострадали четирима служители на Горско стопанство – Хисаря. В хода на провежданата мащабна акция е установено, че в множество къщи в кв. „Стряма“ в Баня, се съхранява незаконно добит дървен материал, за което са извършени претърсвания и изземвания и са образувани досъдебни производства за незаконно съхранение на незаконно добит от другиго дървен материал. Разследването продължава.", "date": "2017.10.17", "title": "Задържаха трима цигани за побоя над горски стражари в Баня, остават в ареста за 24 часа"}
{"url": "https://www.24chasa.bg/novini/article/6501080", "text": "Властта за пореден път не се разбра за функциите на новия антикорупционен орган, както и за това кой да назначава шефа му. Това стана ясно от изказването на президента Румен Радев след края на продължило 4 часа заседание на Консултативния съвет по национална сигурност. То бе на тема противодействието на корупцията по високите етажи на властта. След заседанието всички участници застанаха заедно пред медиите, но говори само Радев. Целта бе да търсим принципи и съгласие, обединим се около извода, че резултатите от борбата с корупцията са ниски поради несъвършенство в законодателството, институционалната рамка и липсата на обособена структура, обясни Радев. Постигнато било съгласие за основните насоки в работата на държавните институции и за това, че е необходим комплексен подход в борбата с корупцията и наред с превенцията да има разследване и разкриване, за да се носи наказателна отговорност. Членовете на КСНС излязоха с 3 предложения. За промени в НК относно корупционните престъпления, за да бъдат обхванати адекватно проявите и в публичния, но и в частния сектор. За това, че НС ще приеме антикорупционен закон и за това че той трябва да регламентира адекватни мерки за превенция, отнемане на имущество и разкриване и разследване на престъпленията. Съветът не постигна съгласие за ролята на бъдещия орган и неговите функции и принципи на работа, както и за назначаването и контрола на органа, призна Радев.", "date": "2017.10.17", "title": "Властта пак не се разбра за антикорупционния орган"}
{"url": "https://www.24chasa.bg/novini/article/6501092", "text": "Братът на депутата от БСП Георги Стоилов -  , е дарил 450 лв. за предизборната кампания на БСП за изборите на 26 март 2017 г. Това показва Единният регистър по изборния кодекс на Сметната палата.", "date": "2017.10.17", "title": "Братът на депутата Стоилов е дарил 450 лв. за предизборната кампания на БСП"}
{"url": "https://www.24chasa.bg/novini/article/6501105", "text": "Временно утре от 13.00 до 14.00 часа ще бъде спряно преминаването на всички моторни превозни средства в двете посоки по Дунав мост Видин - Калафат, съобщиха от пресцентъра на МВР. Спирането на трафика се налага поради техническа профилактика на моста, уточняват от ГД \"Гранична полиция\".                                                                                                                                                                                                                                                                                                                       ", "date": "2017.10.17", "title": "Утре спират временно преминаването в двете посоки по Дунав мост Видин – Калафат"}
{"url": "https://www.24chasa.bg/novini/article/6501124", "text": "Директорът на болнична мрежа Централна Тоскана (болници Флоренция, Пистоя, Прато, Емполи и др.) и медицински директор на болница „Сан Джузепе“ в Емполи Лука Нарди разговаря днес с проф. Николай Петров, за да изкаже благодарността си за   Джовани Нарди е италианският гражданин, на когото министърът на здравеопазването оказа първа помощ в повиканата линейка пред сградата на Министерството на здравеопазването. Това съобщиха от здравното министерство. Припомняме, че в понеделник 9 октомври Джовани Нарди се е почувствал зле пред сградата на здравното ведомство, повикана е линейка, а министър Петров помогна на спешния екип, поемайки сърдечния масаж на пациента по пътя към ВМА. Вероятно това е едно от малкото писма, в което близки на починал пациент оценяват грижите, които са положили лекарите в желанието да спасят човешки живот. \" В това трагично събитие ме успокоява фактът, че моят брат е починал на един много красив площад, в един прекрасен град, в ръцете на най-добрия лекар на България\", пише Лука Нарди. Италианското семейство благодари на всички хора, които са били близо до Джовани, защото човешките и професионалните ценности, които са проявили в този момент са много повече от техните задължения.", "date": "2017.10.17", "title": "Италианец: Г-н министър, благодаря ти, че оказа първа помощ на брат ми"}
{"url": "https://www.24chasa.bg/novini/article/6501142", "text": "Началникът на полицията в Киркук е получил забрана да говори на кюрдски език по време на пресконференция на ръководителите на силовите структури в града, съвместно с новия губернатор на провинцията, назначен от министър-председателя на Ирак Хайдер ал Абади, предава кюрдската новинарска агенция Rudaw, цитирана от \"Фокус\". Временният губернатор на Киркук Ракан Али ал Джабури, който е арабин и беше назначен на мястото на Наймалдин Карим, оказал пълна подкрепа за провеждането на кюрдския референдум за независимост в областта, организира пресконференция, след срещата си с ръководителите на силовите структури на Киркук и офицери от иракските въоръжени сили. Целта на мероприятието е била да се предаде послание, че градът е в сигурни ръце и тези, които са избягали по време военните операции в понеделник, могат да се завърнат в домовете си. Началникът на полицията Омар Хатаб, който е кюрд, се е опитал да говори на своя език, но е бил блокиран от Али Фазил Омран, командир на иракските сили по време на операция „Тигър“, довела до превземането на Киркук. „Говори на арабски“, е казал Омран на Хатаб, когато той е започнал да говори на кюрдски. Военният командир заяви, че иракските сили „не са дошли като освободители, а като част от предислокация на военните части в провинция Киркук“.", "date": "2017.10.17", "title": "Кюрдският език е бил забранен на пресконференция в Киркук"}
