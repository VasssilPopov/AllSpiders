{"url": "https://www.24chasa.bg/novini/article/7951273", "text": "През последните месеци Полша няколко пъти е подавала сигнали в Брюксел за салмонела в замразени пилешки продукти, които се изнасят и за други държави от ЕС, сред които и България, предава  . България също няколко пъти е уведомявала Брюксел за полско месо със салмонела и за това, че взема мерки то да не стигне до пазара. Освен Полша, която сама няколко пъти подава сигнали в общоевропейската Система за бързо предупреждение, това правят и няколко други държави, внасяли полско пилешко месо. Сред тях са България, Чехия, Латвия, Белгия, Холандия, Германия. Всички държави предупреждават, че взимат мерки месото да не стигна до пазара. Швеция съобщава в началото на декември за салмонела и в полско телешко месо. Системата за бързо предупреждение за храни и фуражи спомага за това информацията за опасни храни да бъде бързо споделяна между държавите-членки. Конкретните мерки за изтеглянето от пазара на опасни продукти обаче са в правомощията на самите държави-членки. Брюксел на няколко пъти предупреждава Полша заради проблеми с ветеринарния контрол в кланиците. Преди няколко месеца в системата за бързо предупреждение бяха получени сигнали от 14 държави за телешко месо от Полша, което не е годно за консумация и вероятно идва от нелегални кланици. Земеделският министър на съседна Чехия дори обвини Варшава не обръща достатъчно внимание на ветеринарния надзор и няма надеждна система за контрол на месото. През първите месеци на 2019 г. полският министър на земеделието увери, че страната му предприема стъпки за затягане на контрола върху месото и месните продукти. Последвалите сигнали не оставят съмнение, че страната има какво да направи още в тази посока.", "date": "2019.12.06", "title": "България няколко пъти е уведомявала Брюксел за полско месо със салмонела"}
{"url": "https://www.24chasa.bg/novini/article/7950699", "text": "\"Ако следващата инстанция потвърди това безумно и незаконно решение, ще регистрирам нова партия – с друго име и с други цветове. Но ще бъде със същите граждански и политически цели – нещо, което никой съд не може да забрани\". Това написа в профила си във фейсбук Слави Трифонов, след като  \"Току-що Софийски градски съд отхвърли регистрацията на партия „Няма такава държава“ с довода, че цветовете бяло, зелено, червено, присъстващи в символа на партията, създават впечатлението, че присъства националното знаме. А това е забранено в Закона за политическите партии, член 5-и. Да оставим настрани факта, че цветовете бяло, зелено, червено присъстват в символите на три парламентарно представени партии – БСП, НФСБ и АТАКА\", пише още шоуменът. \"Да оставим настрани факта, че за БСП, НФСБ и АТАКА – може, а за „Няма такава държава“ - не може. И да погледнем обективно – това е просто измислена причина. Ако не беше това, щеше да е името на партията. Ако не беше символът или името на партията, щеше да е името на лидера на партията. Ако не беше името на лидера на партията, щеше да е името на родния град на лидера на партията. Нека бъдем наясно – Те не щат да има референдум, Те не щат да има пряка демокрация, Те не щат да има партия, която защитава гласа на хората, референдумите, пряката демокрация\", добави той. \"Скъпи Те, наистина ли мислите, че така ще ни спрете? С цветове и с имена? Не може да ни спрете, защото не са важни цветовете и имената, а е важно съдържанието. Ако следващата инстанция потвърди това безумно и незаконно решение, ще регистрирам нова партия – с друго име и с други цветове. Но ще бъде със същите граждански и политически цели – нещо, което никой съд не може да забрани. Да живее демокрацията и свободата на словото!\", обобщи Слави Трифонов. ", "date": "2019.12.06", "title": "Слави Трифонов: Ако забранят тая, ще регистрирам друга партия, с други цветове"}
{"url": "https://www.24chasa.bg/novini/article/7950761", "text": "Венецианската комисия към Съвета на Европа прие днес становището си по предложените промени в българското законодателство, свързани с възможността за разследване на главния прокурор, предаде БТА. Венецианската комисия приветства усилията на нашата страна да реши този въпрос и поздравява българските власти за решимостта и откритостта в търсенето на изход с всички заинтересувани страни, се посочва в съобщение на институцията. Изразено е съмнение, че с предвидените промени ще бъде постигната преследваната цел заради влиянието на главния прокурор над разследващите и във Висшия съдебен съвет. Според Венецианската комисия обсъжданите промени не следва да обхващат върховните съдии. Българските власти са призовани да се откажат от това намерение, защото то не е от полза за съдийската независимост и не съответства на европейските изисквания и на българската Конституция. Допълва се, че според законопроекта решението за започване на разследване срещу главния прокурор ще се основава на данни, събрани от негови подчинени. Венецианската комисия предлага няколко възможни изхода, сред които задължаване на главния прокурор да се въздържа от намеса в разследванията срещу него; предвиждане на възможност и съдийската колегия във ВСС да предложи отстраняването на главния прокурор; поверяване на разследването на \"някакъв вид независим прокурор\". Според Венецианската комисия въпросът с отчетността и отговорността на главния прокурор не може да намери решение само с едно изменение на закона. Комисията вижда нужда от институционални промени, нови процедурни правила, промени в професионалната етика и политическата култура. Пълното съдържание на становището се предвижда да бъде представено на 9 декември.", "date": "2019.12.06", "title": "Венецианската комисия с препоръки за отчетността на главния прокурор у нас"}
{"url": "https://www.24chasa.bg/novini/article/7950796", "text": "\"Омръзна ми от интригите на ДПС, вчера се опитаха да внушават за сделки между БСП и ГЕРБ, а ние направихме открито предложението\". Така депутатът от левицата и зам.-председател на НС Кристиан Вигенин коментира обвинението, че управляващата партия и социалистите са се договорили тайно да се увеличи партийната субсидия, цитира думите му  . Снощи народните представители гласуваха парите от 1 лв. да станат 8 лв. за действителен глас. „Не сме правили никакви договорки, в нито един момент не сме променяли нашата позиция или сме водили задкулисни сделки. Те (б.р. ДПС) твърдяха, че ГЕРБ няма да влязат в зала, за да мине нашето предложение – нищо подобно, даже разиграваха циркове с поименна проверка”, коментира Вигенин. По думите му държавната субсидия е важна за партиите, защото се елиминира рискът от зависимост от олигархични кръгове. Депутатът допълни, че промяната е гласувана, защото БСП са успели да защитят необходимостта от по-голяма сума. „За да има функционираща демокрация е необходимо опозицията да може да работи нормално, а управляващите да не бъдат зависими от обръчи от фирми, каквото щеше да се случи, ако не бяхме решили сега този въпрос”, каза Вигенин. Социалистът заяви, че след Коледните празници БСП ще инициира разговори за промяна в Закона за политическите партии, за да бъде забранено финансирането от юридически лица. Народният представител посочи, че реферндумът, в който народът изрази желание за намаляване на партийната субсидия – не е бил категоричен. „Когато забраниш държавните субсидии, парите трябва да дойдат от някъде. Бизнесът има свои интереси, които често противоречат на интересите на гражданите. Наша отговорност е да спрем такъв тип развитие на българската политическа система, дори да бъдем обвинявани, че на гърба на народа – партията функционира”, заяви депутатът. Кристиан Вигенин коментира изказването на руския президент Владимир Путин, че България бави изграждането на газови проект „Турски поток”. Според него искрите по темата не са в интерес на двустранните отношения между София и Москва.", "date": "2019.12.06", "title": "Вигенин: Омръзна ми от интригите на ДПС"}
{"url": "https://www.24chasa.bg/novini/article/7950792", "text": "Извратено порно на работа гледат държавни чиновници, а от \"Информационно обслужване\" не могат да скрият следите от мръсните клипове. Това съобщи във фейсбук Кристиян Бойков, обвинен, че е хакнал НАП. \"Транс, гей, хентай, че даже и „примиъм порно“ и пиратските игри, които не са никак малко...\", възмущава се Бойков. Посочва, че сред \"проявилите се\" са \"Информационно обслужване\" AД, Министерство на отбраната и много други държавни структури. Бойков дори вади имена на служители, гледали порно на работа. Оправдава се, че не ги е хакнал той, а руска компания. Самият Бойков е на свобода срещу гаранция от 20 000 лв. Той е обвинен, че изпрати над 20 гигабайта данни, който придобил, след като хакнал НАП. Ето цялата му публикация:", "date": "2019.12.06", "title": "Хакерът на НАП: Държавни чиновници гледат порно в офиса"}
{"url": "https://www.24chasa.bg/novini/article/7950041", "text": "Испански лекари са върнали към живот британка на 34 години, след като сърцето ѝ спряло за цели 6 часа, съобщи в. “Дейли мейл”. Болницата Вал д'Еброн в Барселона разкри, че Одри Шоман попаднала в снежна буря в Пиренеите на 3 ноември, изпаднала е в тежка хипотермия, довела до спиране на сърдечната и дихателна дейност. Шест часа по-късно, след като е спасена с хеликоптер, тя е съживена в болницата. Одри била докарана в болницата с телесна температура от 18 градуса, а белите дробове, сърцето и бъбреците не функционирали. Това рязко изстудяване обаче я спасило, защото органите ѝ се запазили. Когато телесната температура на жената се покачила до 30 градуса, лекарите използвали електрошок, за да се опитат да възстановят сърдечната ѝ дейност. Близо 6 часа, след като британката е докарана в болницата, на монитора се появил пулс. “Това е изключителен случай в световен мащаб. Одри няма никакви неврологични увреждания”, заяви пред журналистите д-р Едуард Аргудо. Това е най-дългото спиране на сърцето, регистрирано до момента в Испания. Жената, която живее в Барселона и работи като учител по английски език, още не е възстановила чувствителността на ръцете си. Тя обаче очаква да се върне на работа до дни.", "date": "2019.12.06", "title": "Сърцето на жена спря за 6 часа, лекари я съживиха (Обзор)"}
{"url": "https://www.24chasa.bg/novini/article/7950868", "text": "Ключовият свидетел по делото \"Рекет\" Йордан /Орце/ Камчев даде днес показания в съда в Скопие, предаде агенция МИА, цитирана от БТА. Делото \"Рекет\" бе заведено срещу бившата ръководителка на Специалната прокуратура Катица Янева, бизнесмените Боян Йовановски и Зоран Милевски по обвинение, че са изнудвали Камчев и са взели от него подкуп от 1,5 милиона евро, за да бъде отменен арестът му и да му бъде върнат паспортът. Камчев бе задържан във връзка с разследване на Специалната прокуратура по делото \"Империя\" по подозрения в организиране на престъпна група с цел измами, пране на пари и злоупотреба със служебното положение в периода 2002-2013 г. По-рано тази седмица Зоран Милевски призна вината си и бе осъден на три години затвор, а делото продължава срещу Янева и Йовановски. Камчев каза, че делото \"Империя\" според него е било изфабрикувано през август 2018 г. от Йовановски, с когото имал няколко несполучливи опити за бизнес сделки. Първо получил от Йовановски оферта за пиар реклама, но когато Камчев му предложил 50 000 евро, той се отказал от сделката, защото сумата била малка. След това Йовановски и Милевски му предложили да открият молове. Договорът, който предложил Йовановски, бил подписан от сина на Катица Янева. Камчев го отхвърлил. После Йовановски му предложил проект за домове за пенсионери, като му поискал 4 милиона евро. Междувременно Камчев платил 180 000 евро за реклама в телевизия, притежавана от Йовановски. Изнудването продължило и в него били включени още няколко души. След всичко това Камчев бил арестуван и предложил гаранция за домашен арест. През първите дни след задържането му били направени проверки във всички притежавани от него компании. Това, според Камчев, бил умишлен натиск от Йовановски чрез прокурорите от Специалната прокуратура, включително чрез ръководителката й Катица Янева. Камчев се консултирал с приятели от България, които го посъветвали да даде пари на Йовановски, но да ги бележи и снима. Камчев предложил на Йовановски 250 000 евро, но той му казал, че прокурор Янева е много \"нервна\", след което решил да плати един милион. Докато бил под домашен арест, Камчев бил четири пъти на разговор в Специалната прокуратура, а на едно от изслушванията Катица Янева му казала: \"Това, което договаряш с Боки /Йовановски/, да го довършиш\". Камчев съобщил в Управлението за сигурност и контраразузнаване /УБК/, че е дал пари на Йовановски, а директорът на управлението го посъветвал да запази всички записи от предаването на парите, за да се дадат за експертиза. Днес показания по случая трябваше да даде и съпругата на Камчев, но тя не се яви в съда поради болест.", "date": "2019.12.06", "title": "Ключов свидетел даде показания по делото \"Рекет\"\nсрещу Катица Янева"}
{"url": "https://www.24chasa.bg/novini/article/7950903", "text": "Очевидно намаляването на субсидията беше някакъв наказателен ход срещу БСП от страна на ГЕРБ преди изборите. Това е моето впечатление и съвсем очевидно има някакво съгласие и консенсус да бъде възстановено донякъде финансирането от държавния бюджет. Това каза евродепутатът и зам.-председател на ВМРО Ангел Джамбазки, цитиран от  . Той коментира думите на председателя на ПГ на ГЕРБ Даниела Дариткова, че коалиционните партньори са искали да се определи субсидия, иначе няма да гласуват бюджета: „Това, което казва Дариткова, ми звучи като оправдание. Ако ГЕРБ не са искали да гласуват такова нещо, нямаше да го гласуват. Така, че въпросът е към тях. Това са твърдения един каза, другият каза, третият каза. \"Не може голямата политическа партия, тази, която твърди, че носи отговорност за управлението да дава такива обяснения за гласуването си в зала\", каза още той. Тук трябва да се казват нещата честно и не да се крият и да се опитват да се оправдаят по някакъв начин. Честността е най-добрата политика”, обобщи Джамбазки.", "date": "2019.12.06", "title": "Джамбазки: Намаляването на субсидията бе наказателен ход на ГЕРБ срещу БСП"}
{"url": "https://www.24chasa.bg/novini/article/7950979", "text": "Президентът на Косово Хашим Тачи обвини Европейския съюз, че поддържа двойни стандарти като блокира споразумение за безвизово пътуване с неговата страна, но отваря нови преговори глави със Сърбия, въпреки близостта й с Русия, предаде Асошиейтед прес. Хашим Тачи каза, че сръбският президент е посетил Русия в деня, в който НАТО е провеждала срещата си на върха \"в ясно послание за тяхната ориентация\". Говорейки на международна конференция в Берлин, Тачи каза, че Косово заслужава свободен от визи режим, тъй като е изпълнило всички условия на ЕС, предаде БТА. Докато Косово е блокирано във визовата либерализация, а Северна Македония и Албания са блокирани да започнат преговори с ЕС, на Сърбия се обещава отваряне на нови глави, каза Тачи. Косово е последната източноевропейска страна, която не се радва на безвизово пътуване в страните от ЕС, отбелязва АП.", "date": "2019.12.06", "title": "Хашим Тачи: ЕС има двойни стандарти спрямо Косово"}
{"url": "https://www.24chasa.bg/novini/article/7946591", "text": "Вътрешното потребление, възстановеното търсене на имоти и финансовите услуги дърпат икономиката напред и печелят най-много. Това показват данните на националата статистика. В четвъртък тя обяви, че БВП на България е нараснал с 3,7% през третото тримесечие на 2019 г. спрямо същия период на миналата година и възлиза на 31,764 млрд. лева. На човек от населението се падат по 4544 лева. Това е четвъртият най-добър резултат в целия ЕС, написа премиерът Бойко Борисов в профила си във фейсбук по повод на ръста на икономиката. По неговите думи резултатите показват, че посоката за развитие на страната ни е правилна. “Продължаваме да работим с високо темпо за всички български граждани. Възходящата тенденция на икономиката ни продължава”, коментира Борисов. Възходящата тенденция е факт и през първото и второто тримесечие на тази година, когато икономиката на страната достигна ръст от 3,5% на годишна база. - 68,4%, което като стойност възлиза на 21,524 млрд. и е нараснало с 0,9% спрямо предходното тримесечие. Според оценката на НСИ реализираната добавена стойност през този период е 27,133 млрд. лв. Това е показателят, който измерва продукцията само в икономиката, докато БВП отчита и данъчни, и неданъчни приходи, и приноса на държавиня сектор. Добавената стойност се е увеличила с 3,5% през третото тримесечие на 2019 г. на годишна база. Тук финансовите и застрахователните дейности имат най-голям ръст - 6,4%, при административни и спомагателни дейности е 5%, при строителството - 4,7%, а при операциите с недвижими имоти е 4,2%. Тоест това са дейностите, които имат и най-големи печалба. През третото тримесечие на 2019 г. принос за положителната тенденция имат индивидуалното крайно и колективно потребление, които отчитат ръст съответно от 5,1 и 5% спрямо същото тримесечие на предходната година. Износът на стоки и услуги е нараснал с 1,3%, а вносът - с 1,2%. Спрямо второто тримесечие на 2019 година ръстът на БВП е 0,8%, а брутната добавена стойност в икономиката е нараснала с 0,6%. С 3,4% е увеличил равнището си износът, а вносът - с 3,9%, сочат още данните. Вътрешнотърговското салдо е положително и възлиза на 4,4555 млрд. лева. От НСИ представят и данни за производителността на труда, заетите лица и отработеното време за третото тримесечие на 2019 г., които сочат, че БВП на един зает се е увеличил с 3% в сравнение със същия период на миналата година. 3,685 млн. души са заетите в икономиката, а общият брой на отработените часове е 1,48 милиарда. - 7911 лв. брутна добавена стойност средно на един зает, а най-ниска в аграрния сектор - 2513,20 лв. При услугите един зает произвежда средно 7761,30 лв. За един отработен час на човек се създават средно 19,10 лв. в индустриалния сектор, в сектора на услуги - 19,50 лв., а в аграрния - 6,40 лв. По 8619 лв. от текущия обем на БВП се падат на едно заето лице, което създава средно 21,50 лв. БВП за един отработен час. Брутната добавена стойност през третото тримесечие на 2019 г. средно на един зает се е увеличила с 3,1%, а за един отработен час - с 3%, показват още данните на НСИ. Високият ръст на икономиката на фона на средния в Европа би трябвало да се запази и през следващата година. Това предвижда приетата от парламента макрорамка на бюджета. Бюджетът за догодина предвижда леко забавяне на реалния растеж на БВП от очакваните 3,4% през тази година до 3,3% през 2020 г. Този темп на нарастване на икономиката ще се запази до 2022 г. При очакваната инфлация от 2,1% това означава, че номинално икономиката ще нарасне с 6,9%. - до 4,1%. Вносът се предвижда да расте с двойно по-бърз темп от износа, макар и в целия тригодишен период да се очаква излишък по текущата сметка. За първи път от 11 г. бюджетът ще бъде балансиран - т.е. ще се харчи толкова, колкото са приходите. Очакванията са те да бъдат 46,8 млрд. лв., което е с 900 млн. лв. повече в сравнение с тазгодишния бюджет. Приходите също ще бъдат в размер на 46.8 млрд. лв., но те са с 3.3 млрд. лв. повече в сравнение с очакваното изпълнение за тази година. Идеите на БСП за промени в бюджета за 2020-а биха довели до дефицит около 4,5 млрд. лв., пресметна по време на дебатите финансовият министър Владислав Горанов. И допълни, че има изпълнение, а не преизпълнение на приходите, по повод аргументите на БСП за по-голяма разходна част догодина. Учителските заплати ще се увеличат с 18% от 1 януари догодина, приеха окончателно депутатите вчера, като гласуваха на второ четене бюджета за образованието. В него се отпускат допълнително 60 млн. лв. за учителските възнаграждения. В бюджета на Министерството на образованието и науката са предвидени 430 млн. лв. в перо “Персонал”, от които 360 млн. лв. ще са за заплати. За разлика от останалите сфери, в които опозиция и управляващи се сблъскаха при гледането на бюджета, обсъждането и гласуването на този за образование премина сравнително спокойно. Единствено от БСП настояваха за допълнителни 70 млн. лв. за сектора, както и безплатни учебници за учениците до 12 клас. Предложението им беше отхвърлено, а бюджетът беше приет със 133 гласа “за”. Аз ако съм на ваше място, ще намеря не 5, не 10, а поне 50 нефинансирани дейности. Средствата никога не са достатъчни”, отвърна на критиките министър Красимир Вълчев. И напомни, че днес още берем плодовете на десетилилетия недофинансиране. Реалното увеличение е 600 млн. лв. за следващата година, подчерта той. Това е без увеличението на средствата от Европесйкия съюз. Тук добавям и тези 70 млн. лв. за изграждане на детски градини, каза още образователният министър. Първо трябва да се инвестира в учениците и после да има очаквания за добри резултати, продължи той. “Първо трябва да полеем и след това да берем плодовете. Най-добрите по PISA са в тези страни, където най-добрите ученици са станали учители”, изтъкна Вълчев. Той е убеден, че учителските заплати трябва да са поне 120% от средните за страната.", "date": "2019.12.06", "title": "Банкови услуги, застрахователи и търговия с имоти печелят най-много (Обзор)"}
{"url": "https://www.24chasa.bg/novini/article/7950440", "text": "Делото срещу бившия зам.-министър на икономиката Александър Манолев ще се гледа в Окръжен съд -Благоевград. Десет наказателни съдии си направиха отводи, защото сестрата на Манолев - Рая Манолева е съдия в Сандански. Последно делото бе разпределено на съдия Татяна Андонова, но тя не си направи отвод и прие да гледа делото. За 27 януари 2020 г. е насрочено разпоредително заседание по наказателното дело. То беше образувано по внесен обвинителен акт от Окръжна прокуратура – Благоевград срещу Манолев като подбудител и помагач, и дъщерята на детегледачката му - Ана Димитрова като извършител, за представяне на неверни сведения пред Държавен фонд \"Земеделие\". Двамата са обвиняеми, че за периода от 13 май 2013 г. до 14 октомври 2015 г., с цел получаване на средства от Европейски земеделски фонд за развитие на селските райони за изграждане на къща за гости, са получили неправомерно 380 хил. лв.", "date": "2019.12.06", "title": "Делото срещу бившия зам.-министър Александър Манолев за къщата му за гости ще се гледа в Благоевград"}
{"url": "https://www.24chasa.bg/novini/article/7951070", "text": "Босна съобщи днес, че репатрирането на девет бивши ислямистки бойци, заедно с жени и деца от Сирия, което бе планирано за този уикенд, ще бъде отложено до второ нареждане, предаде агенция Ройтерс. Председателят на тричленното босненско председателство Желко Комшич заяви тази седмица, че групата ще се завърне в страната този уикенд. Но босненският министър на сигурността, мотивирайки се с внезапни и непредвидени обстоятелства в Сирия, заяви, че групата, състояща се от босненски граждани, е отложена за неопределено време. Той не даде подробности. Министерството е в контакт с международни партньори, за да организира трансфера, когато условията се подобрят, каза министърът, цитиран от БТА. Смята се, че стотици босненски граждани са напуснали Европа, за да се сражават за \"Ислямска държава\" в Сирия и Ирак и много от тях в момента са в лагери за задържане, чакайки да бъдат репатрирани в страните си на произход. През октомври министерството на сигурността на Босна заяви, че е готово да приеме обратно и да съди девет свои граждни, заподозрени, че са се били на страната на \"Ислямска държава\" в Сирия, но тяхното завръщане бе отложено, след като Турция започна военна офанзива в Североизточна Сирия срещу кюрдските милиции.", "date": "2019.12.06", "title": "Босна спря репатрирането на терористи от Сирия"}
{"url": "https://www.24chasa.bg/novini/article/7951107", "text": "Властите на Австрия и Молдова успяха да разбият организирана престъпна група, заподозряна в контрабанда на ядрени материали, съобщи днес Европол, цитиран от Асошиейтед прес. Европейската полицейска агенция, която координира и подкрепи операцията, съобщи че престъпната група се е опитвала да продаде радиоактивен материал на неуточнена армия за 3 млн. евро (3,3 млн. долара). Твърди се, че материалът е бил уран-235, изотоп, който може да се използва като гориво за ядрени електроцентрали, но и за ядрени оръжия, но още няма резултати, потвърждаващи, че става дума за точно такъв материал. Според Европол в групата се е внедрил молдовски агент под прикритие, но говорителят отказа да назове замесените страни и да даде повече подробности, предаде БТА. Трима души бяха арестувани във Виена, един от които с предишна присъда по подобни обвинения, съобщи Европейската полицейска агенция. Кадри показват как членове на австрийските специални полицейски сили \"Кобра\" обкръжават черен седан на паркинг, като насочват оръжие към водача и разбиват задното стъкло с полицейска палка. Друго видео, разпространено от Европол, предоставено от Молдова, показва двама мъже със скрити лица, които излизат от летището, единият носи чанта. Появява се трети, с когото си говорят, след което отново влизат в сградата. От близък план на кадри, снимани навън, се вижда мъжете да си разменят зелен цилиндър от едната чантата за друга чанта с едри евробанкноти. Австрийските власти не пожелаха да коментират случая и не разкриха повече подробности.", "date": "2019.12.06", "title": "Европол разби престъпна група за\nконтрабанда с ядрени материали"}
{"url": "https://www.24chasa.bg/novini/article/7951122", "text": "Президентите на Турция и Русия - Реджеп Тайип Ердоган и Владимир Путин, ще се срещнат в Турция на 8 януари, за да пуснат \"Турски поток\" и да обсъдят обстановката в Сирия, съобщи днес пред журналисти говорителят на турското външно министерство Хами Аксой, цитиран от агенция ТАСС.  \"Проектът \"Турски поток\" е много важен аспект на нашето сътрудничество с Русия в сферата на енергетиката. Пускането му ще се състои на 8 януари. При последните телефонни разговори нашият президент Тайип Ердоган покани президента на Руската федерация Владимир Путин да участва в тази церемония и той прие\", каза Хами Аксой. По време на посещението в Турция лидерите ще обсъдят също двустранни въпроси и развитието на събитията в Сирия, допълни говорителят, предава БТА. Хами Аксой не уточни в кой град ще се проведе срещата на двамата президенти. На 2 декември говорителят на Кремъл Дмитрий Песков не изключи възможността срещата да бъде в Истанбул, припомня ТАСС.", "date": "2019.12.06", "title": "Путин и Ердоган пускат \"Турски поток\" на 8 януари"}
{"url": "https://www.24chasa.bg/novini/article/7946440", "text": "15 г. затвор - това наказание определи преди дни Пловдивският окръжен съд за фермера Ивелин Андонов. Той бе признат за виновен в умишлено убийство, извършено по особен жесток и мъчителен начин. По искане на прокурор Галина Андреева-Минчева паричната му гаранция от 5000 лв. бе изменена в задържане под стража. От залата той бе изведен с белезници и в момента е в ареста. “Невинен съм за смъртта на пастира Георги Михайлов. Вярно е, че му ударих два шамара и ритник в седалището, но не съм го пребивал до смърт”, бяха последните думи на Андонов. Защитникът му - адвокат Красимир Елдъров, заяви пред “24 часа”, че вече е обжалвал и наказанието, и наложената мярка за неотклонение. Той е категоричен, че няма доказателства повереникът му да е нанесъл такъв побой на овчаря, от който да е починал. Тезата му е, че от 30 март 2017 г., когато е станал инцидентът, до 1 април същата година Михайлов е бил сам във фермата.  “През този промеждутък от време всичко може да се е случило - да е бил бутнат от животно или пък да е паднал и да се е самонаранил. Възможно е да е пил, има данни, че е злоупотребявал с алкохол”, посочва адвокат Елдъров. Единственият свидетел на насилието е бил зетят на обвиняемия Хюсеин Акча. Първоначално той признава пред разследващите, че овчарят е бит жестоко от Андонов. Впоследствие обаче променя показанията си и твърди, че Ивелин е ударил само два шамара и ритник на пострадалия. Съвсем друга фактическа обстановка се описва в обвинителния акт. Престъплението е извършено в двора на фермата, която се намира край асеновградското село Козаново. 59-годишният Георги Михайлов бил нает от Ивелин Андонов и зет му Хюсеин Акча да се грижи за 154 техни овце. Срещу труда си получавал подслон и храна. Андонов не бил доволен от работника си, правел му непрекъснато забележки, ругаел го и го биел. Най-често с дървена пръчка. Във фаталния ден - 30 март 2017 г., фермерът и пастирът тръгнали с овцете на паша. Андонов повел 50 бременни животни на отделна поляна, за да не се смесват с останалите. Михайлов трябвало да наглежда пък 150 овце. Той обаче не успял да ги опази и двете стада се събрали. Работодателят се ядосал, поръчал на пастира да поеме всички и се прибрал в стопанството. По обяд се върнал на пасището и забелязал, че част от овцете липсват. Обадил се на Акча и го повикал да помага, за да ги намерят. “Георги беше заспал на поляната, до него имаше бутилка, сигурно пак се е напил”, казал Андонов на зет си. За около час успели да открият загубените животни и ги подкарали към фермата. Там започнали да ги броят и установили, че две бременни са изчезнали. Ивелин побеснял и се нахвърлил върху пастира. Крещял му, че загубените овце стрували 2000 лева. Според прокуратурата фермерът е нанесъл побой на Михайлов с ръце, крака и пластмасова кофа Ударите са били по цялото тяло. Работникът паднал на земята и си ударил главата в поилка за животни, а Андонов продължил да го рита в гърдите и задните части. По едно време спрял и отишъл да се преоблече. Овчарят останал да лежи безпомощно на земята. Обвиняемият се върнал и отново започнал да го рита, където свари. Зет му Акча се изплашил, че ще убие пастира, и прекратил насилието. С големи усилия битият успял да стигне до стаята си. Акча и Андонов го оставили сам и се прибрали. На следващия ден - 31 март, фермерът казал на приятелката си, с която живеел на семейни начала, че не е добре и няма да ходи в обора. През цялото време бил напрегнат и притеснен, затова се обадил на Акча и му поръчал да прескочи до Козаново, за да види дали Георги е жив. Казал му да не се извеждат животните, тъй като най-вероятно пастирът няма да може да ходи. Зет му изпълнил молбата и отишъл във фермата. Няколко пъти оттам позвънил на Андонов, за да го информира за работника. “Георги се влошава. Оплаква се, че го болят ребрата от двете страни и не е в състояние да се движи”, съобщил Акча на зет си. Въпреки това не повикал лекар. Около 17 ч си тръгнал. На 1 април Ивелин Андонов отишъл до стопанството сам, тъй като зет му имал други ангажименти. Намерил овчаря в тежко състояние, но вместо да се обади на Бърза помощ, повикал Акча. Когато пристигнал, той видял, че пастирът е в безсъзнание. Двамата мъже започнали да разтърсват Георги и да го поливат с вода, за да се свести. После го преоблекли и Акча го натоварил на колата си, за да го закара до асеновградската болница. Андонов не пожелал да ги придружи. “Намерих сутринта овчаря паднал върху поилката за овцете”, казал Акча на лекарите. Те били изненадани, че пациентът е мокър, бос, ръцете му били вързани със сезал на гърдите. В съдебно заседание впоследствие Акча обяснил, че го е увил така, за да не се получат допълнителни травми при транспортирането с двуместния му автомобил. Самият Георги бил в съзнание при приемането му в болницата, но не говорел. На въпросите на медиците първоначално отговарял само с “да” и “не”, а след това само с кимане. Сложили го на кушетка, за да му направят електрокардиограма и тогава пастирът започнал да стене. Лекарите видели травма на гърдите и му назначили скенер и рентген. Един от докторите се обадил в полицията, тъй като версията на Акча, че човекът се е самонаранил, му се видяла съмнителна. Докато медикът разговарял с районното управление в Асеновград, Михайлов колабирал. Лекарите започнали да му правят сърдечен масаж, но не успели да го върнат към живот. Издъхнал 2 часа, след като бил докаран в болницата. Според аутопсията той е починал вследствие на тежка гръдна травма. Имал е множество охлузвания, счупване на 7 ребра и на подезичната кост, както и мозъчен и белодробен оток. В продължение на 48 часа, колкото е живял след побоя, е изпитвал страшни болки. 59-годишната жертва оставя 3 деца, две от които са малолетни. Съдът постанови Ивелин Андонов да им плати общо 300 хил. лева. Първоначалният иск на близките е бил за 640 хил. “Няма да обжалваме наказанието, защото е справедливо. Синът на Георги не възнамерява да иска и по-високо обезщетение”, коментира адвокат Константин Давчев. Той добави, че 30-годишният син на пастира трудно понася загубата. Бил е близък с баща си, обаждал му се е, виждали са се. Михайлов-младши пътувал често зад граница. Другите две деца са от втората жена на овчаря, с която нямал брак. На делото техните интереси защитава друг адвокат.", "date": "2019.12.06", "title": "Фермер пребил пастир заради 2 овце, след 2 дни го закарал в болница, но мъжът умрял"}
{"url": "https://www.24chasa.bg/novini/article/7951124", "text": "инаги съм знаела, че ще осиновя дете. Майка ми е осиновено дете, а аз обичам да се ровя в причините и следствията. Отгледана съм от баба и дядо. Те осиновили майка ми преди около 60 години, и знам прекрасно, че хората се свързват с любов, а не с кръв. Вярвам, че ако живееш съзнателно и намериш кривите места в миналото, имаш шанс да ги изправиш в настоящето и това е част от пътя към самоусъвършенстването”. Това е личният разказ на новата социална министърка Деница Сачева. Преди 4 години тя осиновява 10-месечния Виктор и оттогава не спира да прави добрини за най-бедните, бежанците и уязвимите групи. На 39 г. взема най-важното решение в живота си - да осинови дете. “Посрещнах 40-ия си рожден ден в група с 30 души, съвършено непознати. В училище за родители кандидат-осиновители. Всеки един от тях беше много интересен човек, със своята си съдба, очаквания, разбирания, тревоги и надежди. Отрупаха ме с мили подаръци - Менделеевата таблица, защото малка синя кутийка с ръчно направени и надписани на ръка късметчета за всеки ден. За капак се оказа, че три семейства осиновители живеем на една и съща улица”, спомня си новият социален министър. Така тя сама усеща на гърба си един от проблемите в социалната сфера - дългото чакане за осиновяване. Изненадващо на 13 декември получава обаждане от непознат номер. От вълнение забравя половината разговор, но успява да чуе най-важното - че е първи избор за осиновител на момченце на 8 месеца. Още на следващата седмица отива на първата си среща с Виктор. “Посрещнах изгрева по пътя за дома. Още помня слънцето. Сякаш всичко пред погледа ми беше златно. Първата среща с детето е голямо изпитание, защото си в стая с много хора – лекар, сестра, социални работници. Ти си малко като на изпит, а на всичкото отгоре не знаеш и на кой свят си. А той един спокоен, над нещата. Първите си звуци ги издаде в скута ми. И смая всички в стаята. Същата вечер, когато заспивах, той вече ужасно ми липсваше”, спомня си Сачева. Още на следващия ден тя събира всичките нужни документи отново, среща подкрепа от всички служители, въпреки че е малко преди Коледа. На втората среща Сачева води и майка си. “Влезе в дом за деца за първи път в живота си. Тя е имала късмета да бъде осиновена още на десет дни, направо от болницата. Моето дете пък на десет дни постъпило в дом”, разказва съвпаденията Сачева. Съдебното дело минава като по вода, а съдията и прокурорката били разчувствани на финала. “Последните 7 дни живях на последния етаж в дома за деца в очакване съдебното решение да влезе в сила. Грижих се за сина си заедно с жените, които работят тук и от които научих много. Напук на всички клишета в домовете са много посветени, обичащи работата си хора. Скъсаха ми сърцето с подкрепата си – знаеха, че не напускам сградата, и ми признателна е министърката. Тази история Сачева разказва, за да помогне на хората, които имат колебания дали да осиновят дете. “Най-вредното за развитието на света изречение е, че нямало ненаказано добро и че доброто не се връщало. Забравете тази глупост. Жънеш само това, което си посял. Времето и пространството нямат значение, защото животът е вечен”, казва Сачева. Банановата каша я свързва завинаги с бежанците. Семейство на студенти от Сирия помагат за отглеждането на малката Деница Сачева, защото майка ѝ я ражда едва на 20 г., докато учи в университет. Техният син Надим се родил един месец след нея и ги гледат заедно. Като малка Сачева не близвала друго освен бананова каша, която доставял Сафоан. Дори я приспивали със сирийски песнички. “Когато 40 години по-късно ми се обадиха от центъра за бежанци в “Овча купел” и ми казаха, че има сирийски бебета без храна, не се и замислих, а директно тръгнах към аптеката отсреща. Купих най-различни неща, взех и всички налични бурканчета с бананова каша”, разказва Сачева. От всички деца бежанци, с които се среща – над 700, помни отчетливо няколко. Старае се да няма фаворити, за да помагне на повече. Обаче Шийла я пронизва в сърцето.  “На 22 март – за първа пролет и за кюрдската Нова година – ѝ занесох вафли. Тя не се поколеба да ми отчупи половината - няма нищо, но каквото има – гледа да го раздели. Беше събота. Всяка събота ходех във “Военна рампа” да си я видя”, спомня си Сачева. Шийла заминава да живее в Германия, но Сачева продължава да се интересува от детето и си пише с майка ѝ – с Google translate. А тогава на този 22 март след “Военна рампа” ходих на църква. Така ми се беше стегнала душата за тези дечица там, че имах нужда от смирение. Заради това е номинирана и за “Човек на годината” през 2012 г. През 2013 г. тя неуморно помага в лагера в Харманли и е част от групата “Приятели на бежанците”. “Някои пристигнаха в Харманли още от петък, повечето посрещнахме изгрева на път в събота сутринта. Между 9 и 9,30 вече се събирахме в центъра на града, прииждащи от всички страни – имаше хора от Хасково, Стара Загора, Варна, София. Имаше хора и от няколко националности – две англичанки, живеещи близо до Харманли, двама испанци, сирийци, живеещи в България, французи. Имаше и два камиона с дарения – дрехи, обувки, храна, мляко за деца, памперси, детски играчки, пособия, хигиенни материали, одеяла, матраци, спални чували. Беше поръчан и камион с 2000 хляба”, разказва Сачева. Тогава там официално живеят около 1300 души. “Условията бяха нечовешки – мизерия, мръсотия, кал, порутени сгради, топла вода има само в сградата, ток – само там и във фургоните. Повечето са сирийци – над 1200 души, но има и пакистанци, африканци от Руанда и други. Жените са около 300, децата около 200”, спомня си Сачева. Бежанците ѝ разказват, че искат да си изкарват хляба с труд, а не да живеят в лагери и да получават дарения, но са благодарни за помощта и съпричастността на държавата и хорта. “Срещнах толкова много измъчени хора, видях толкова много детски очи със сълзи, пипнах толкова много ледени боси детски крачета, докато им търсех чорапки и обувки – това са хиляди човешки съдби, променени завинаги”, разказва тя. “На 21 години бях в плен на всички житейски клишета. И бях нещастна. Трябваше да съм с висше, трябваше да работя, трябваше да съм омъжена, трябваше да имам дете. Всички около мен имаха страшно праволинеен живот – добри семейства, отлични оценки, конкретни планове какви искат да станат, успешни лични връзки, примерно поведение”, разказва Сачева пред “Жената днес”. Тя е дете на разведени родители, завършва средното си образование като частна ученичка поради безброй неизвинени отсъствия. “Не бях пълен отличник и понеже не исках да уча японска филология – много трудно ми се струваше, нарочно се провалих на изпита по български език в университета. Нямах представа каква искам да стана – всяка работа ми се струваше интересна и точно като за мен. според обществените разбирания - записах се в университет, имах държавна работа, омъжих се”, разказва Сачева. Всеки, който познава Сачева, ще каже, че има голямо сърце. Освен с каузата за по-добър живот на бежанците тя написа и правила за осиновяването им, които още не са факт. Тя приема като кауза грижата към по-слабите, бедните и уязвимите. Точно това ще ѝ помогне за новия поста, категорични са колегите ѝ. Тя може да се похвали и с безупречно сиви - има дипломи за социална педагогика, управление на туризма, здравен мениджмънт, магистратура по връзки с обществеността, не липсват и курсове по политически и социален маркетинг, управление на социалното подпомагане и услуги, управление на риска.Тя започва кариерата си в социалното подпомагане. \"В сърцето си винаги ще остана социален работник”, казва казва Сачева. До понеделник  Сачева бе заместник-министър на образованието и отговаряше за приобщаващото образование – за децата със специални образователни потребности, със заложби, както и за деца от социално слаби семейства. Активно работи за дигитализацията на образованието, както и за модернизацията на училищата. В нейния ресор е и политиката за българските училища зад граница и лекторатите по български език. По нейно предложение бе защитен пред ЕК проект за над 100 млн. лв. за дигитализация на средното образование у нас. Ден преди премиерът да обяви номинацията за социален министър, Сачева бе в Истанбул, където за първи път българският език влезе в учебната програма на Истанбулския университет. Постигна и договореност за разкриване на специалност по български език там и за българска секция в библиотеката на университета. Под ръководството на министър Вълчев Сачева пряко отговаряше за една от най-успешните политики в правителството - връщането на над 40 хил. деца в клас. По нейно предложение учениците от частни училища вече имат стипендии. Реакцията ѝ бе по повод това, че най-добрият играч на републиканското първенство по баскетбол през 2017 г. Андрей Петков бе лишен от стипендия, защото е ученик в частно училище. По време на мандата си Сачева закри два интерната за деца - в с. Драгоданово, Сливен, и в с. Керека, Габрово. Първият беше нашумял със скандали и криминални прояви. Сачева бе заместник в социалното министерство в кабинета “Борисов 2”. Тогава тя работеше по промени в Семейния кодекс и правилата за осиновяване, които бяха подготвени изцяло, но така и не влязоха в парламента. Родена е на 2 ноември 1973 г. в София. Магистър по връзки с обществеността от Факултета по журналистика и масова комуникация към СУ и магистър по здравен мениджмънт от университет “Проф. д-р Асен Златаров” в Бургас. Дипломиран бакалавър по социална педагогика от ЮЗУ. Започва кариерата си в социалното министерство - от специалист до ръководител сектор в Националния център за социално подпомагане. През 1999 г. е началник на дирекция “Международно сътрудничество, европейска интеграция и проекти” в НЗОК. През 1999 - 2001 г. е началник на кабинета на министъра на здравеопазването, като отговаря за връзките с международните институции, МВФ, Световната банка и ЕК. От 2016 г. до април 2017 г. е зам.-министър на труда и социалната политика.", "date": "2019.12.06", "title": "Деница Сачева винаги е знаела, че ще осинови дете, защото не кръвта, а любовта свързва хората"}
{"url": "https://www.24chasa.bg/novini/article/7950332", "text": "Нападател с огнестрелно оръжие откри огън в американската военноморска база в Пенсакола, щата Флорида Убити са четирима души, включително нападателия, предаде Асошиейтед прес, цитирайки полицията. 11 души са били простреляни, включително двама заместник-шерифи,. Единият от тях е убил нападателя. Стрелбата, открита в една от учебните сгради на базата, е предизвикала масивен отговор от страна на правоохранителните сили, при което базата е била затворена. Обстоятелствата не са ясни, не се съобщава дали стрелецът е бил военен. В базата работят над 16 000 военни и 7400 цивилни. Тя е една от най-големите и най-известните бази на ВМС на САЩ. Заема обширна територия по крайбрежието на Мексиканския залив в най-северозападния район на Флорида, близо до границата с щата Алабама. Играе ключова роля в местната икономика. Там е базиран и прочутият въздушен демонстрационен екип \"Сините ангели\" на американските въоръжени сили, там се намира и Националният музей на военноморската авиация на САЩ - популярна туристическа атракция в тази част на Флорида. Днешната стрелба в Пенсакола е втората във военноморска база на САЩ тази седмица. Моряк от американска подводница в Пърл Харбър, на Хаваите, откри огън срещу трима цивилни служители в сряда, като уби двама, преди да се самоубие.", "date": "2019.12.06", "title": "4-ма убити след стрелба във военна база във Флорида (Обновена)"}
{"url": "https://www.24chasa.bg/novini/article/7950327", "text": "Под ръководството и надзора на Софийската районна прокуратура се води досъдебно производство, по което след доклад на материалите на наблюдаващия прокурор, е привлечено като обвиняем лицето Стайко М. С., за това, че противозаконно е попречил на органи на властта да изпълнят задълженията си, както и за това, че е предал на национален телефон 112 невярно повикване, съответно престъпления по чл.270, ал.1 и чл.326, ал.1 от НК. Това съобщават на сайта на прокуратурата. Постановено е задържането на обвиняемия за срок до 72 часа, като на 07.12.2019 г. същият следва да бъде приведен в СРС, с оглед разглеждане на искане за вземане на мярка за неотклонение „Задържане под стража“. Пред органите на реда той обяснил, че е тръгнал на автостоп към Айтос и така се озовал в джипа. След което позвънил на 112 и казал, че е бил отвлечен - нещо, което твърдеше и през януари, когато изненадващо се появи след като месеци наред бе издирван от полицията за участие в организирана престъпна група заедно с баща си - алкохолния бос Миню Стайков След задържането му снощи му бяха повдигнати още две обвинения. Едното е за неподчинение на полицейско разпореждане, а второто - за подаване на фалшив сигнал на телефон 112.", "date": "2019.12.06", "title": "Синът на Миню Стайков с още 2 обвинения - лъгал на тел. 112 и пречил на полицаите"}
{"url": "https://www.24chasa.bg/novini/article/7950351", "text": "Руският президент Владимир Путин възнамерява в рамките на срещата на върха на нормандската четворка в понеделник в Париж да проведе двустранни срещи с украинския президент Володимир Зеленски, с френския президент Еманюел Макрон и с германския канцлер Ангела Меркел, заяви пред журналисти говорителят на Кремъл Дмитрий Песков, цитиран от ТАСС и БТА. \"(Планираме) да проведем твърде важни двустранни срещи и с президента Макрон, и с канцлера на Германия Меркел, и с украинския президент Зеленски\", отбеляза Песков. По думите му Кремъл очаква, че срещата на върха на нормандската четворка ще допринесе за уреждане на конфликта в Югоизточна Украйна и ще потвърди безалтернативността на процеса \"Минск 2\". \"(Путин) е настроен сериозно, а очакването е само едно - да се допринесе за уреждането на вътрешноукраинския конфликт в югоизточната част на страната\", подчерта говорителят на руския президент и допълни: \"Да се осигури още веднъж общото разбиране на безалтернативността на изпълнението на Минските споразумения и да не допуснем опитите за каквито и да било отклонения от тях.\" Песков изрази също увереност, че Париж ще успее да осигури всички необходими условия за провеждането на срещата на върха, въпреки протестните акции в града. \"Не преувеличаваме опасността за организирането на срещата на върха и сме убедени, че френските власти са в състояние и чудесно, ще осигурят необходимите условия, за да се състои тази среща\", каза говорителят на Кремъл.", "date": "2019.12.06", "title": "Путин ще има \"важни\" двустранни срещи със Зеленски, Макрон и Меркел в Париж"}
{"url": "https://www.24chasa.bg/novini/article/7950347", "text": "Днес виждаме резултата от усилията на Министерство на отбраната да приключи един дълъг и скъп спор между „Еърбъс Хеликоптерс“ и българската държава. Постигнахме едно разумно и изгодно за двете страни решение, с което нашият флот се сдобива с един нов хеликоптер. Това каза министърът на отбраната Красимир Каракачанов днес, 6 декември, на церемонията за приемане на вертолет AS 365N3 „Dauphin” (Дофин) в състава на Морската вертолетна авиобаза „Чайка”, съобщават от Министерството на отбраната. „Придобиването на въоръжение на новия хеликоптер е от съществено значение за повишаване на способностите на нашия флот и за увеличаване на възможностите на морската ни авиация“, подчерта министърът на отбраната и посочи, че това дава основание на българските военни моряци да имат увереност при изпълнение както на основната мисия по защита на териториалната цялост и суверенитета на България, така и на съюзнически ни задължения. „Днес в 13.00 ч. приключи удълженият срок за подаване на оферти по проекта за придобиване на многофункционален патрулен кораб за ВМС. В Министерството на отбраната са получени две оферти - от немска и от италианска фирми“, съобщи министър Каракачанов в отговор на журналистически въпрос и посочи, че предстои отваряне, оценка и класиране на офертите от междуведомствената работна група.", "date": "2019.12.06", "title": "Каракачанов: Флотът ни се сдобива с нов хеликоптер (Снимки)"}
{"url": "https://www.24chasa.bg/novini/article/7950405", "text": "Полицейските служби на няколко европейски страни арестуваха 11 холандци и конфискуваха значително количество наркотици след продължило близо година разследване на престъпна организация, действаща в цяла Европа, предадоха Франс прес и БТА. \"Властите на Великобритания, Германия, Дания, Испания, Италия, Норвегия, Холандия и Швеция разбиха, с активната подкрепа на Евроджъст, организирана престъпна група, замесена в трафик на наркотици\", съобщи днес европейският орган за сътрудничество в областта на правосъдието. Полицаите смятат, че трафикантите са пренасяли наркотиците в камион, скрити в легални товари, от Испания към Холандия. Оттам те са били разпределяни към други страни, според изявлението на Евроджъст. Общо са конфискувани 4 тона хашиш, 200 кг амфетамини, 64 кг кокаин, 45 кг екстази и 25 кг хероин. В трафика е била замесена транспортна форма, базирана в Холандия. След едногодишно разследване са извършени координирани арести. 11 холандци са арестувани в цяла Европа. Още 50 души може да бъдат подложени на съдебно преследване при разширяване на разследването.", "date": "2019.12.06", "title": "Разбиха престъпна мрежа за наркотрафик в Европа, 11 са арестувани"}
{"url": "https://www.24chasa.bg/novini/article/7950391", "text": "Европейският съюз не трябва да пренебрегва страните от Западните Балкани, защото хората, които живеят там, заслужават по-добри условия за живот и по-висок жизнен стандарт, заяви президентът на Северна Македония Стево Пендаровски на конференцията \"Балкански диалог\" в Берлин, съобщи МИА. Черна гора и Сърбия водят преговори от години, а Северна Македония и Албания чакат да започнат преговори, докато никой дори не споменава Босна и Херцеговина и Косово, заяви Пендаровски на дискусия за стъпките след неизпълненото обещание за разширяване на ЕС. Поради това хората в региона започват бавно да губят надежда, че някога ще усетят ползите от членството в ЕС, каза Пендаровски, цитиран от БТА. Те смятат, че страните от Западните Балкани ще се окажат в същата позиция като Турция, отбеляза македонският президент. Северна Македония, подчерта Пендаровски, се нуждае от ЕС не само за да осигури достъп до общия пазар, но също и за осъществяване на политически и демократични ценности, практикувани в членките на ЕС. Тези ценности, за съжаление, все още не са на задоволително ниво в Северна Македония и другите страни от Западните Балкани, каза Пендаровски. Във връзка с диалога между Сърбия и Косово, президентът Пендровски подчерта, че очаква въпросът да бъде решен с активното участие на нашите западни приятели, САЩ и ЕС, се казва в съобщението.", "date": "2019.12.06", "title": "Пендаровски в Берлин: Западните Балкани заслужават да бъдат част от ЕС"}
{"url": "https://www.24chasa.bg/novini/article/7950432", "text": "ДФ \"Земеделие\" продължи с изплащането на финансовата подкрепа на животновъдите за Кампания 2019. Преведени са 79 781 705,04 лева на 9315 животновъди по пет схеми за обвързано производство, съобщиха от фонд \"Земеделие\". По Схемата за обвързано подпомагане за млечни крави под селекционен контрол (ЕЖСК-мляко), бяха изплатени 29 850 823,27 лв, разпределени между 879 кандидата. Съгласно заповед на министъра на земеделието за едно допустимо животно по схемата, подпомагането е 515,89 лв. за първите 30 животни, и 468,99 лв. за над 30-тото допустимо животно. По Схемата за обвързано подпомагане за млечни крави (СМлК), бяха изплатени 25 993 210,43 лв, разпределени между 3 813 кандидата. За едно допустимо животно по схемата, подпомагането е 308,69 лв. за първите 30 животни, и 280,63 лева за над 30-тото допустимо животно. По Схемата за обвързано подпомагане за месодайни крави под селекционен контрол (ЕЖСК-месо), бяха изплатени 3 007 836,99 лв, разпределени между 398 кандидата. За едно допустимо животно по схемата, подпомагането е 172,56 лв. за първите 30 животни, и 156,87 лв. за над 30-тото допустимо животно. По Схемата за обвързано подпомагане за месодайни крави и/или юници (СМКЮ), бяха изплатени 17 535 177,96 лв, разпределени между 5 336 кандидата. За едно допустимо животно по схемата, подпомагането е 161,46 лв. за първите 30 животни, и 146,78 лв. за над 30-тото допустимо животно. По Схемата за обвързано подпомагане за биволи, бяха изплатени 3 394 656.39 лв. разпределени между 262 кандидата. За едно допустимо животно по схемата, подпомагането е 362,36 лева. Следващата седмица ДФЗ ще плати и по последната схема за обвързано подпомагане - на козевъди и овцевъди, които гледат животни под селекционен контрол.", "date": "2019.12.06", "title": "Фонд \"Земеделие\" изплати близо 80 млн. лева на животновъдите"}
{"url": "https://www.24chasa.bg/novini/article/7950455", "text": "Българската агенция по безопасност на храните (БАБХ) ще наложи административно наказание съгласно Закона за храните на   за допусната опасна храна на пазара. Иглата бе открита от дете, докато се храни, родителите му закупили вратни пържоли от кварталния магазин. Агенцията провери всички обекти, през които е преминало месото от кланицата, в която са заклани свинете, предприятието, където трупното месо е транжирано на едри разфасовки и търговския обект, в чиято транжорна едрата разфасовка е нарязана под формата на пържоли и реализирана до краен потребител. Никъде не са открити видими признаци за наличие на чуждо тяло. Установено е, че свинското месо не е претърпяло допълнителна обработка (като например осоляване, мариноване, шприцоване, тумблиране и др.), а е предлагано като прясноохладена разфасовка. Технологията на добив и обработка на месото за производство на месни разфасовки (пържоли) не предполага използването на каквито и да е инжекционни пособия, в това число и игли. Поради тази причина агенцията определя този случай като случаен инцидент, вероятно при ветеринарномедицинска манипулация на съответното животно. В БАБХ не са постъпвали други подобни сигнали. Предприети са мерки за по-стриктно изпълнение на задълженията на всички ангажирани по веригата за недопускане на подобни инциденти в бъдеще.", "date": "2019.12.06", "title": "Агенцията по храните глобява магазина, продал пържолата с игла в София"}
{"url": "https://www.24chasa.bg/novini/article/7950469", "text": "35% от пазарувалите абонаменти през  през последната седмица са избрали \"24 часа\", показват данните от търговската ни система. Български фермер\". 13% са продадените абонаменти за \"България днес\". Анкета в 24chasa.bg в началото на декември показа, че 44% от участниците са готови да се абонират за \"24 часа\", 18% искат абонамент за \"Космос”, 6% за „168 часа”, 5% за „Идеален дом”. 4% са готови да се абонират за „Български фермер”, 5% за „Хоби фермер”, 3% за „Лекарите на които вярваме”, 3% за \"Съвременник\", 2% за \"Всичко за семейството\" и др.( ). Качествената и модерна журналистика е запазена марка на най-влиятелния всекидневник в страната -  . Устойчивият модел и високи стандарти на марката „24 часа” превърнаха онлайн изданието www.24chasa.bg във новинарски сайт №1 в България. Портфолиото включва още високотиражния таблоид   лидера в разследващата журналистика  , семейния вестник на българите  , любимия седмичник на пенсионера . Медийна група България е лидер и при агромедиите –   е водещият и най-авторитетен агровестник в страната. Сайтът www.bgfermer.bg е номер едно при онлайн агромедиите и предлага в реално време най-актуалната и точна информация за агробизнеса. Седмичникът   е незаменим помощник в двора, вилата и домашната ферма.  е уникален пътеводител в стила на живот, икономиката и политиката.", "date": "2019.12.06", "title": "35% си купиха абонамент за \"24 часа\", по 26% - за \"168 часа\" и \"Български фермер\""}
{"url": "https://www.24chasa.bg/novini/article/7950460", "text": "Гърция ще направи всичко възможно  да не влезе в сила. Това заяви днес премиерът Кириакос Мицотакис, който информира депутатите в парламента за резултатите от неговата среща с турския президент Реджеп Тайип Ердоган в кулоарите на срещата на върха на НАТО в Лондон по-рано през седмицата, предаде ТАСС. Мицотакис каза, че две изключително важни теми са доминирали на разговора му с Ердоган: миграционните потоци и това, че \"Турция не спазва задълженията си по споразумението, което е подписала с ЕС\" и \"агресивната политика на Турция, която след незаконните действия в изключителната икономическа зона на Република Кипър, сега се разпространява и към други райони на Средиземно море\". Гръцкият премиер заяви, че документът, който Турция подписа с Либия за морските зони, е \"недействителен\" и отбеляза, че тази инициатива се оспорва активно и в самата Либия. \"Текстовете, на които се позовава Анкара за морските зони, нямат правна сила и ще бъдат анулирани, не само защото не зачитат географията и историята, заличавайки от картата гръцки острови, но и заради това, че те ще доведат Турция до безпрецедентна дипломатическа изолация\", заяви Мицотакис. Гръцкият премиер припомни, че САЩ, Русия, ЕС, Египет и Израел осъдиха позицията на Турция след подписването на меморандума. \"Даже в рамките на НАТО, която винаги се е държала на еднакво разстояние в нашите разногласия с Турция, влиятелни страни подложиха на критика позицията\" на Турция, каза Мицотакис и даде пример с президента на Франция Еманюел Макрон. \"Ние се подготвяме също за следващите стъпки. Въпреки че вчера в парламента на Турция те потвърдиха документа, които сами написаха за себе си и сами подписаха, тази хартия няма да бъде призната от никого и тя не означава нищо\", посочи Мицотакис. Гръцкият премиер каза, че либийският посланик в Атина се връща в своята страна (след като днес бе обявен за персона нон грата - бел. ред.), а председателят на либийския парламент ще посети Гърция следващата седмица. \"Това е много важно събитие, доколкото председателят на Камарата на представителите на Либия вече изрази пред ООН категорично несъгласие със споразумението, подписано от премиера на Либия и президента на Турция\", каза Мицотакис. Той отбеляза още, че в Либия няма устойчиво правителство, което би могло да ратифицира въпросното споразумение. Гръцкото външно министерство по-рано днес определи като \"незаконен\" опита за разграничаване на морските пространства между Турция и Либия съгласно подписаното споразумение. Външният министър Никос Дендиас посочи, че координатите в споразумението между Анкара и Триполи, което беше публикувано на страницата на турския парламент, потвърждават, че спогодбата представлява грубо нарушение на международното морско право и на суверенните права на Гърция и други държави.", "date": "2019.12.06", "title": "Мицотакис: Споразумението между Турция и Либия е нелегитимно"}
{"url": "https://www.24chasa.bg/novini/article/7950494", "text": "Министърът на здравеопазването Кирил Ананиев получи окончателния доклад от проверката, която възложи на Изпълнителна агенция „Медицински надзор“ /ИАМН/ по случая с починалото 3-годишно дете. В Министерството на здравеопазването постъпиха и констативните протоколи както от проверките в лечебните заведения СБАЛДБ „Проф. д-р Иван Митев“, УМБАЛСМ „Н.И.Пирогов“ и УБ „Лозенец“, така и в практиката на личния лекар на детето. Всички получени от ИАМН доклади – два предварителни и един окончателен, както и съпътстващите протоколи, независими експертизи и документи от хода на проверката, ще бъдат предоставени на Прокуратурата, която също се сезира по случая. Целта е да бъде оказано пълно съдействие на компетентните органи в хода на разследването. Окончателният доклад потвърждава причината за смъртта на детето – тежка двустранна хеморагична пневмония (двустранни масивни кръвоизливи в белите дробове), причинена от вирусна инфекция, при която са възникнали и допълнителни усложнения – тежки двустранни кръвоизливи, полиорганна недостатъчност в надбъбречните жлези. Последните са от съществено значение за изключително бързото развитие на болестта. Проверката на ИАМН не е констатирала пропуски в диагностично-лечебния процес. С оглед приключването на проверката на Изпълнителна агенция „Медицински надзор“ в трите болници, от днес директорите на лечебните заведения са възстановени на работа.", "date": "2019.12.06", "title": "Официално: Тежка пневмония е убила 3-годишния Алекс. Връщат лекарите на работа"}
{"url": "https://www.24chasa.bg/novini/article/7950442", "text": "Не е за вярване, но пари, предвидени за национална детска болница, са били пренасочени за печално известната джендър Стратегия за закрила на детето. След разкритието на бившия здравен министър Петър Москов идва логичният въпрос - лобистки ли са най-скандалните текстове в Закона за социалните услуги, с които се улеснява отнемането на деца от 1 януари 2020 г. ? Стратегията бе отменена, но проблемните членове станаха част от този закон. Именно срещу това протестират родителските организации, чиито членове надхвърлят 250 хил. души, Българската православна църква, КТ \"Подкрепа\" и протестантските църкви у нас. Факт е, че неправителственият сектор стои зад някои уникални и много полезни за цялото общество инициативи. Но когато държавата допуска и фондации да се намесват при подготовката на закони и отнемането на деца, тогава ситуацията става доста подозрителна, защото НПО-тата имат интерес от текстовете, с които ще усвоят огромен бюджет като частни доставчици на социални услуги. На 7 март зам. социалният министър Зорница Русинова благодари за подготовката на Закона за социалните услуги на екипа си и на неправителствени организации. Именно НПО-та и лицензирани частни фирми от 290 млн. лв., предвиден за делегирани социални дейности. Тоест фондации помагат за създаването на закон, благодарение на който ще ползват едно много добро финансиране. Нещата стават още по-странни, след като бившият здравен министър Петър Москов обяви, че е договорил 40 млн. лв. безвъзмездно финансиране по линия на Норвежкия финансов механизъм за изграждането на национална детска болница. С идването на служебния кабинет споразумението е отменено и след това парите се разпределят за няколко проекта. Един от тях е разработването на джендър Стратегията за закрила на детето. \"Когато избираш да нахраниш НПО-та, вместо да имаш детска болница, резултатите са такива\", обобщи Москов. Сега тези фирми и фондации ще усвоят 290 млн. лв. Сума, заради която много хора биха си затворили не само едното око. Затова възниква въпросът дали заради користни подбуди няма да започнат да се налагат \"задължителни социални услуги\"? Настаняването на \"дете в риск\" извън семейството му е точно такава \"услуга\".", "date": "2019.12.06", "title": "\"168 часа\": Милиони за детската болница изхарчени за скандалната джендър стратегия"}
{"url": "https://www.24chasa.bg/novini/article/7950616", "text": "\"Скъпа Стоянка Мутафова, името ти и твоето творчество остават завинаги в сърцето ми! Почивай в мир!\". Това написа в профила си във фейсбук примата на българската естрада Лили Иванова, след като рано сутринта днес голямата българска актриса напусна този свят.                                                                                                                                                                                                                                                                                                                                ", "date": "2019.12.06", "title": "Лили Иванова: Скъпа Стоянка Мутафова, оставаш завинаги в сърцето ми"}
{"url": "https://www.24chasa.bg/novini/article/7950660", "text": "Подобна трансформация ще промени радикално китайския енергиен сектор. Планът беше разкрит през март по време на конгреса на на Комунистическата партия. Очаква се тази компания да стане факт на 9 декември, съобщава Bloomberg. Почти всички развити пазари отделят производството на петрол и газ от транспорта, за да насърчат конкурентоспособността и навлизането на нови участници на пазара. Една независима компания, поне на теория, може да вземе самостоятелно решение за определяне на нови маршрути въз основа на националните нужди, без да обслужва отделен производител. Именно това е основният елемент от стратегията на Си за засилване на националната енергийна сигурност чрез насърчаване на вътрешното проучване и наличието на множество източници на доставка на енергия чрез осигуряване на широк достъп до инфраструктурата, предава  Китай е прехвърлил милиони домакинства и компании от въглища към природен газ като част от обещанието на президента за засилени мерки относно опазването на околната среда и човешкото здраве. Но преходът е възпрепятстван от липсата на инфраструктура на някои места. Доставките на природен газ все още не са достатъчни за покриване на енергийните нужди, особено в момент на пиково търсене. China National Petroleum Corp., която контролира около три четвърти от газопреносната мрежа в Китай, ограничава доставките и поради тази причина някои населени места се обръщат към втечнения природен газ (LNG). В определени случаи на недостиг на газ някой фабрики биват принудени да прекратят своята дейност и да затворят. Общата дължина на китайската газопреносна мрежа през 2015 г. достига 64 хил. км, като тази за пренос на петрол се изчислява на 27 хил. км, а тръбите за транспортиране на петролни продукти - на 21 хил. км. До 2025 г. целта на Китай е да разшири мрежата съответно до 163 хил. км за природния газ, 37 хил. км за петрола и 40 хил. км за петролните продукти. За сравнение, общата дължина на газовата инфраструктура в САЩ през 2013 г. е 1,984 млн. км, докато тази за петрола достига 240 хил. км. За да се обединят трите китайски дружества в едно, е необходимо да се прехвърлят всички активи и служители в новото предприятие и да се разпределят акциите на тези активи, които достигат стойност от около 500 млрд. юана (70 млрд. долара). В същото време държавните и частните инвестиционни фондове инжектират достатъчно капитал, носещ им комбиниран дял от около 50%. Тези средства ще бъдат използвани за финансиране на разширяването на преносната инфраструктура.", "date": "2019.12.06", "title": "Китай прехвърля петролната си инфраструктура на една компания"}
{"url": "https://www.24chasa.bg/novini/article/7950656", "text": "Въвеждат се нови правила при регистрацията на автомобили у нас. Те влизат в сила от 1 декември. Шофьорите вече няма да са длъжни да сменяват регистрационните си табели при покупка на нов автомобил, така че те да отговарят на града, в който собствениците живеят, предава  . Регистрацията в Пътна полиция обаче остава, там ще се правят всички необходими проверки. Целта на новите процедури е да улеснят хората и да се намалят опашките при регистрация в КАТ. Новите правила ще спестят на собствениците на нови автомобили около 12 лв. „Нашите наблюдения показват, че автомобилите със софийска регистрация ще останат със сегашните си номера. За другите е въпрос на желание. За нас има минуси, създава объркване, особено за криминалните служби”, коментира Любомир Димитров от Пътна полиция. Новите правила важат само за колите с българска регистрация, ако автомобилите са внесени от чужбина – задължително трябва да им се сменят регистрационните табели.", "date": "2019.12.06", "title": "Вече няма да сменяме номерата на колите спрямо града"}
{"url": "https://www.24chasa.bg/novini/article/7950672", "text": "Снимка на емблематичната за софиянци статуя на Пенчо Славейков, в която той е седнал с баща си Петко, се появи във Фейсбук и разгневи редица потребители в мрежата. Причината за гневния отзвук е шапка, поставена върху главата на Петко Славейков, на която пише \"Хо, хо, хо!\". Ето и част от коментарите под публикацията: \"Хуманно отношение! Евала, евала!\", пише потребителка. \"О, невежи люде, наведете се и целунете обувките на велики българи...\", коментира друг потребител. \"Ей, колко шантав народ ходи по улиците.\" \"Ако тия двама човека са знаели какви жалки поколения ще ги наследят, щяха да напишат KeepУourselfPositive, да го издадат в книжка и да не се занимават повече...\" \"Простотията българска край няма.\" \"Профаните никога не почиват.\"", "date": "2019.12.06", "title": "Снимка на паметника на Славейкови с коледна шапка взриви Фейсбук"}
{"url": "https://www.24chasa.bg/novini/article/7949607", "text": "Европейската комисия днес отново се въздържа да порицае Франция заради проявите на полицейско насилие при протестите срещу предвиденото повишаване на възрастта за пенсиониране. ЕК уважава правото на хората да недоволстват и задължението на медиите да отразяват тези събития, заяви говорител на комисията в отговор на въпрос за ослепен от полицейски изстрел турски журналист. Полицията има задължението да осигури мир при подобни събития, нямаме какво да добавим, каза говорителят. При последвали въпроси, в които се припомни реакцията на ЕС на сходни събития в Южна Америка или в Азия, говорителят добави, че комисията винаги призовава всички участници в събитията към сдържаност. Важно е протестиращите да се изразяват с мирни средства, понякога полицията изпада в затруднение, но в ЕС съществуват всички необходими процедури в подобни случаи, посочи БТА. Франция има закони за разглеждане на жалби срещу полицейско насилие и имаме пълно доверие във възможностите на френските власти да проверят такива оплаквания, добави говорителят. По-рано тази година ЕК многократно се въздържа да осъди полицейското насилие срещу т. нар. жълти жилетки във Франция, както и действията на полицията срещу протестиращите за независимост на Каталуния.", "date": "2019.12.06", "title": "ЕК се въздържа да осъди Франция за полицейското насилие срещу демонстрантите"}
{"url": "https://www.24chasa.bg/novini/article/7949697", "text": "Двамата се разбраха да бъдат провеждани регулярни срещи с неправителствената организация, на които да бъдат обсъждани въпроси, свързани със средата в пенитенциарните заведения, съобщиха от Министерството на правосъдието. Австралийският гражданин ще подготвя и аналитични материали във връзка с подобряване на условията в местата за лишаване от свобода. Джок Полфрийман бе зад решетките 12 г. от общо 20 години затвор за убийството на студента Андрей Монов в София през 2007 г.  Убийството на Андрей Монов е извършено на 28 декември 2007 г. на пл. \"Света Неделя\" в София. Получава широк отзвук както в медиите, така и сред футболните привърженици и ултранационалистическите партии. Смъртта на Монов настъпва след нанесен с нож удар в гръдния кош, което засегнало левия бял дроб и сърцето. За това деяние Джок Полфрийман е признат за виновен и осъден на 20 години лишаване от свобода и общо 400 000 лв. обезщетение за причинени неимуществени вреди на родителите на Монов. Към момента на убийството Монов е на 20 години, а Полфрийман на 21. През септември 2019 г. е освободен условно предсрочно от Апелативен съд – София.", "date": "2019.12.06", "title": "Данаил Кирилов и Джок Полфрийман обсъждат затворите"}
{"url": "https://www.24chasa.bg/novini/article/7949723", "text": "За новия украински президент Володимир Зеленски срещата с лидерите на Русия, Франция и Германия е ключов момент за усилията му да сложи край на продължилите повече от пет години сражения с подкрепяните от Москва сепаратисти в Източна Украйна. Макар Кремъл да споделя тази цел, в Украйна има опасения, че Зеленски, който е новак в политиката, може да направи прекалено големи отстъпки. Избраният през април бивш комедиен актьор заяви, че решаването на конфликта, в който загинаха над 14 000 души, е основният му приоритет. Срещата в понеделник в Париж, където той за първи път ще се срещне с руския президент Владимир Путин, създаде надежди, че те могат да се споразумеят за дълготрайно спиране на огъня. На видеоклип, записан наскоро от Зеленски във фитнес салон, той каза, че да се опитваш да спреш кръвопролитието без да говориш директно с Русия е като да бягаш на фитнес пътечката. \"Някои казват, че можем да се справим и без такъв диалог. Това обаче е като да бягаш на пътечката - правиш нещо, губиш калории, но си стоиш на едно място\". Срещата ще бъде ключов тест за Зеленски, който бе замесен и в разследването за импийчмънт в американския Конгрес срещу президента Доналд Тръмп. В телефонен разговор от 25 юли Тръмп упражни натиск върху Украйна да разследва политическия му опонент Джо Байдън, като Белият дом не предоставяше близо 400 милиона долара военна на Киев. Забавянето й засили страховете сред украинците, че Вашингтон им обръща гръб или ги поставя в слаба позиция по отношение на Русия. Зеленски от месеци търси среща с лидерите на Русия, Франция и Германия. Първата подобна среща бе проведена през 2014 г. в Нормандия, Франция, малко след като Москва реши да подкрепи сепаратистите в индустриалния регион Донбас, Източна Украйна. Конфликтът започна седмици, след като Москва анексира украинския полуостров Крим след отстраняването на проруския президент на Украйна по-рано през същата година. Съединените щати и Европейският съюз отговориха с въвеждането на санкции срещу Русия, обвързвайки отмяната им с постигането на мирно споразумение, за което да посредничат Франция и Германия. Споразумението от 2015 г., подписано в беларуската столица Минск след поредица от военни поражения на украинските сили, предвиди широка автономия за сепаратистките региони, което бе дипломатически успех за Русия. С Минското споразумение Кремъл реализира целта си да гарантира самоуправление за бунтовническите региони, което да позволи на Москва да контролира Украйна и да попречи на желанието й да се присъедини към НАТО. \"Минск всъщност повече или по-малко дава на Русия това, което тя искаше\", казва Дмитрий Тренин, директор на центъра \"Карнеги\" в Москва. Документът, който бе договорен от предшественика на Зеленски Петро Порошенко, остави недоволни мнозина в Украйна. Съдържащите се в него договорки за автономия на контролираните от бунтовниците територии и обща амнистия за сепаратистите не бяха приложени на практика. Спорадичните сражения в Източна Украйна продължават въпреки мирното споразумение, блокирайки опитите за политическо решение. Сега Путин възнамерява да използва срещата в Париж, за да засили натиска върху Зеленски за изпълнение на Минското споразумение, като разчита на подкрепата на френския президент Еманюел Макрон, който даде сигнал, че иска нормализиране на отношенията с Русия. Ако споразумението от 2015 г. бъде приложено, то може да направи възможна отмяната на санкциите на ЕС, като в същото време Москва запази влиянието си върху Украйна. Путин и хората от обкръжението му предупредиха, че Москва няма да приеме промени в Минското споразумение, особено по най-чувствителния въпрос за граничните пунктове. Според споразумението от 2015 г. Украйна може да възобнови контрола си върху границата на контролираните от бунтовниците територии с Русия, след като в тези региони бъдат произведени местни избори и те получат автономен статус. Симпатиите към Москва са силни в тези райони, особено в провинциалните центрове Донецк и Луганск. \"Русия иска Минското споразумение да бъде изпълнено, както бе формулирано, като въпросът с границата бъде оставен на последно място. Путин не отива никъде, за да загуби\", каза Тренин. Според експерта макар Путин да си дава сметка, че на Зеленски му е трудно да изпълни Минското споразумение по вътрешнополитически съображения, руският лидер \"иска да покаже на европейците своята добросъвестност, ангажимента си към Минското споразумение, готовността си да направи това, което зависи от него, за да има споразумение\". Зеленски заяви, че Минското споразумение е лошо за Украйна и обеща да се опита да го промени, като настоява за бързо възстановяване на контрола върху границата и за изтегляне на руските войници от контролираните от бунтовниците територии. Кремъл отрича в Украйна да има руски войници. Според Вячеслав Никонов, председател на комисията по образованието в долната камара на руския парламент, Минското споразумение е \"единственото нещо, заради което Донбас все още е част от Украйна\". Той заяви, че ако Украйна се откаже от него, както настояват някои хора в Киев, \"това означава, че Донбас ще стане свободен\". \"За Зеленски единственият шанс да реализира някакъв прогрес е да изпълни Минските споразумения\", категоричен бе Никонов. Мнозина в Украйна се опасяват, че Путин, който е на власт от близо 20 години, ще надхитри лесно украинския президент, който е новак в политиката. \"Зеленски рискува да остане сам срещу тримата други, като лидерите на Франция и Германия заиграят на страната на Русия. Минските споразумения не оставиха пред Киев особен избор - или да реинтегрира Донецк и Луганск при руските условия и да получи \"троянски кон\" или да загуби тези територии в един замразен конфликт\", каза Вадим Карасьов, ръководител на базирания в Киев Център за глобални стратегии. Според Карасьов Зеленски ще се опита да избегне радикалните ходове заради страха си от ответна реакция от украинската крайна десница и радикалните националисти, които са силно противопоставени на каквото и да било сближаване с Русия. Обсъжданията в Париж могат да доведат до важни резултати, като например размяна на затворници и изтегляне на войници от фронтовата линия, но не и до пробив, прогнозира експертът. Володимир Фесенко, ръководител на мозъчния тръст Пента, прогнозира, че Зеленски ще бъде подложен на сериозен натиск от хората, които са против сделка с Русия, независимо от резултата на преговорите. \"Дори Зеленски да не подпише нищо, той ще стане обект на подозрения и обвинения. А ако се споразумее за изтегляне на войниците, ще го обвинят в капитулация\", подчерта Фесенко. Политическата партия на бившия президент Порошенко и други опозиционни групи планират демонстрация в Киев в неделя, за да призоват Зеленски да не прави каквито и да било отстъпки. Социологическите проучвания сочат, че усилията му за постигане на мир се ползват с широка обществена подкрепа. 75 процента от участниците в анкета от миналия месец ги поддържат. Проучването, проведено от Фондацията за демократични инициативи и Киевския международен институт за социология сред 2041 души, е с допустима статистическа грешка от 2,3 процента. /БТА/", "date": "2019.12.06", "title": "Зеленски пред ключова среща с Путин"}
{"url": "https://www.24chasa.bg/novini/article/7946723", "text": "    Да се направи национална карта на висшето образование като инструмент, който да определи профилната и териториалната структура, да намери сечението между обществения интерес и предлагането на висше образование. Това се предвижда с предложените от Министерския съвет промени в Закона за висшето образование. Картата ще показва по региони каква е наситеността от университети и професионални направления - къде има масовизация и къде - не. Ще има и временен мораториум за разкриване на нови направления и висши училища до изработването на картата. Тя пък трябва да бъде готова година след приемането на промените в закона. Целта е да се спре масовизацията на приема. “Крайната масовизация доведе до проблеми с репутацията. Откриха се професионални направления, неприсъщи за висши училища. В 90% от професионалните направления мрежата е достигнала предела си на разрастване”, коментира министърът на образованието и науката Красимир Вълчев при обсъждането на първо четене в комисията по образование в парламента. В мотивите към промените в закона е записано, че националната карта се създава, за да се стимулират висшите училища да съсредоточат усилията си върху подготовката на кадри с необходимото качество и отговарящи на потребностите на пазара на труда. Министерският съвет ще приема национални програми и за висшето образование, като едно от първите ще е за педагогическото. Ще се стимулира връзката между средно и висше - училища и университети ще могат да сключват споразумения и да съгласуват планове за обучение, като то се провежда с участието и на университетски преподаватели. Според промените още в Съвета на настоятелите при държавните висши училища ще включва в състава си и представител на общината, в която е седалището на университета. Системата за развитие на висшето образование у нас обхваща 51 висши училища, от които 37 държавни и 14 частни. В момента във висшите училища се обучават 203 602 студенти и 5928 докторанти в редовна и задочна форма на обучение. Идеята за национална карта на висшето образование ще се обсъжда на второ четене в парламента. Идеята за национална карта на висшето образование е залегнала в проекта за изменение в Закона за висшето образование, който мина на първо четене в парламента. Сега предстоят дискусиите между двете четения и надяваме се - приемането му. Това е документ, който ще разработва Министерство на образованието в диалог с висшите училища, на база на политиката и вижданията за развитието на всяко държавно висше училище, и който ще включва стратегически цели, задачи, целеви стойности, показатели за изпълнението им. Смисълът на картата е в проблема, че всяко висше училище гледа собствения си интерес, опитва се да се развива максимално в различни специалности, да привлича максимален брой студенти, но рядко вижда ситуацията от гледна точка на цялата система. Така много училища, развивайки едни и същи специалности, наместо да си помогнат, взаимно се убиват. Може да си представите какво става, когато в един регион няколко висши училища едновременно открият една и съща специалност. Идеята е, че Министерството на образованието вижда не отделното дърво, а цялата гора, докато университетите обикновено виждат само себе си и нямат цялостен поглед. В рамките на такъв разговор ще бъде изработвана картата. Тя ще показва стратегическото развитие на всяко висше училище, ще има препоръки по какъв начин да се развива системата. Освен моментната снимка картата ще представлява и стратегически план за развитие на всяко училище. Ако има нефункциониращи звена, може да се предвиди те да отпадне и оттук държавата да престане да ги финансира. Ако има специалности в определено училище, за които има ирационално търсене, неотговарящо на изискванията на пазара на труда, такива, които не отговарят на профила на региона или се бият със сходни специалности в близък университет, пътната карта би трябвало да каже, че трябва да бъдат ограничени по определен начин. Веднага след приемането на поправките в закона трябва да се разработи стратегията за развитието на висшето образование, а след нея е картата. Националната карта на висшето образование има за цел да обхване висши училища, филиали и професионални направления и да бъде приета от Народното събрание, след което всяка промяна да бъде приемана след обсъждане по същия ред, т.е. от Народното събрание. От една страна, това е добра идея, защото още преди 4 години аз предлагах на Съвета на ректорите ние да изготвим такава пътна карта. От друга страна, предложението беше тя да бъде по-скоро с информативен характер, да съдържа информацията за всички филиали и направления, за да може ректорите да определят къде е редно направленията да останат и къде да се намалят. Ако в 2 съседни университета се предлагат 2 направления, това очевидно разделя студентите на 2 и може ректорите да се разберат в единия университет да остане едното направление, а в другия - другото. Сега обаче това, което се предлага, е много по-рестриктивно. То има 2 недостатъка. Първият е, че картата се приема от Народното събрание и има ограничителен характер, а не информативен. Това е много тежка процедура. Дори една специалност в ново направление ще се разкрива с решение на Народното събрание, което е възможно най-тежката процедура. Това е редът, по който се откриват университети и се приемат закони. Вторият проблем е, че такава рестриктивна карта ще фиксира сегашното положение, следователно университетите, които са с по-малък опит и имат няколко филиала в страната, ще си ги запазят. А университетите, които имат много голям капацитет, няма да могат да разкриват нито един филиал и нито едно ново направление. Такава карта или не трябва да е рестриктивна, или ако ще е рестриктивна, това трябва да е свързано и с преглед на всички съществуващи филиали. Няма логика университет с малък капацитет да има 2 филиала, а университет с голям капацитет и развита наука да няма нито един. Правенето на националната карта за висше образование ще бъде нещо полезно, ако всички колеги ректори спазват правилата, по които ще се върви. Понякога се случва, без да искаме, дали под въздействието на лично его, или със съдействието на някои лобисти от парламента, да не се изпълнява точно това, което ние сме решили. Например решаваме, че ще има специалности или научни направления в Шумен, Велико Търново, в Бургас или Благоевград, и след това започват други действия от страна на колегите, разкриват специалности, които не са подплатени с необходимия потенциал, само и само да се каже колко широкопрофилен университет са. Това, разбира се, не прави добра услуга на цялата система. Картата ще е полезна, в случай че се реши какво къде ще има, правилата да не се нарушават. В противен случай е безсмислено да се прави. Ние сме решили, че ще има мораториум, и това е записано в поправките в Закона за висшето образование, който ще се гледа на второ четене. Решили сме също един преподавател да участва при акредитацията само на едно висше училище, където е на основен трудов договор.", "date": "2019.12.06", "title": "Описват университетите в карта"}
{"url": "https://www.24chasa.bg/novini/article/7949753", "text": "Един от най-внушителните водопади в света - Виктория, се превърна в невзрачна струя заради сушата, която измъчва Южна Африка, съобщи в. \"Дейли мейл\". Водопадът Виктория, който е на границата между Замбия и Зимбабве, е пресъхнал почти напълно. Някога оглушителният порой от разпенена вода и тътенът наоколо почти е изчезнал. Вместо него, след като водата спадна наполовина и достигна най-ниското ниво от 40 години, под скалите се виждат няколко невзрачни езерца. Като причина за драматичните промени в пейзажа бяха посочени климатичните промени. Президентът на Замбия Едгар Лунгу дори призова западните държави да бъдат по-сериозни в опазването на околната среда. Той изтъкна какви щети причинява глобалното затопляне, предава БТА. \"Те (климатичните промени) са сериозен проблем, истински проблем - каза Едгар Лунгу пред Скай нюз. - Изненадващо е, че хората го омаловажават и казват \"киматичните промени не са действителни\", каза той. Местната агенция по туризма обаче омаловажава притесненията, че е застрашено съществуването на водопада. \"Нормално е по това време на годината водите да се ниски, но водопадът няма да пресъхне, докато сме живи. Водата не е колкото през предишните години, но водопадът не е пресъхнал\" - заяви неин представител. Водопадът с височина 100 м привлича хиляди туристи в района. Сушата обаче не е пагубна само за икономиката, тя обърква до хаос дивия живот в околните национални паркове. Шокиращите снимки на водопада преди сушата и сега показват в каква криза е природата в района. Буйната зеленина е отстъпила място на кафеникави посърнали треви. Река Замбези - някога една от най-впечатляващите в Африка, сега е осеяна със скали.", "date": "2019.12.06", "title": "Водопадът Виктория пресъхна (Снимки)"}
{"url": "https://www.24chasa.bg/novini/article/7948183", "text": "Разходите за бързооборотни потребителски стоки в Китай непрекъснато нарастват на фона на намаляващия икономически натиск през първите три тримесечия на тази година, като вносът представлява 18% от всички продажби на бързооборотни стоки, се казва в съвместен доклад на Bain & Company и Kantar Worldpanel. Това съобщи  . Общите продажби на бързооборотни стоки са се увеличили съответно с 2,7%, 6,9% и 5,7% през първите три тримесечия, поддържайки същите темпове като 2018 г. За същия период вносът е нараснал с 10%, което е близо два пъти повече от темповете на общия растеж на бързооборотните стоки. В много категории вносът изпреварва осазаемо средния ръст в съответната категория, като например вносните газирани безалкохолни напитки са нараснали близо четири пъти по-бързо от средното за категорията, а пастата за зъби – три пъти над средното за този продукт. „Потребителите имат трайно желание за вносни продукти. Това важи особено за онези категории, при които китайските потребители смятат, че чуждестранните стоки са с по-високо качество от местните, като например козметика и парфюми, вино, млако на прах\", казва Бруно Лан, партньор в Bain & Company и един от авторите на доклада. Продажбите на американски гримове през 12-те месеца, завършващи през второто тримесечие на 2019 г., нараснаха с 54% спрямо същия период на 2018 г., а тези на пастата за зъби от Холандия са се удвоили за същото време. Ръстът на вноса се ръководи най-вече от онлайн продажбите, които през първата половина на 2019 г. скочиха с 30 процента и представляват 35% от всички онлайн сделки в Китай през това време. „Концентрирайки се върху онлайн продажбите, чуждестранните компании за бързооборотните стоки печелят добри позиции в Китай, без да е необходимо да изграждат сложен логистичен път към пазара\", посочва Джейсън Ю, генерален мениджър на Kantar Worldpanel Greater China и съавтор на доклада. В доклада на двете компании се посочва също, че доходите на потребители в градовете се увеличават, както и стремежът им към по-здравословен живот с по-високо качество.", "date": "2019.12.06", "title": "Китайските потребители търсят все повече вносни стоки, сочи доклад"}
{"url": "https://www.24chasa.bg/novini/article/7948195", "text": "Изброените приложения обхващат сфери като онлайн образование, здравеопазване, електронна търговия и финансови услуги, се казва в съобщението на министерството. Посочена е и държавната банка China Everbright Bank. Китай е страната с най-голямото онлайн население в света. С бързото развитие на интернет властите редовно актуализират своята политика към тази сфера и правят постоянни усилия за защита на личните данни. В същото време критики никога не са отсъствали. Позовавайки се на проучване на уебсайта Comparitech относно използването на биометрични данни в различни държави, хонконгският вестник South China Morning Post съобщи в четвъртък, че Китай е на дъното в класацията за инвазивна употреба на биометрични данни без подходяща защита. Джу Уей от Китайския университет за политически и правни науки в Пекин, който специализира в областта на киберсигурността, коментира, че още от 2012 г. страната е приела адекватни закони, за да гарантира защитата на личната информация. „Китайското законодателство за защита на личните данни, особено биометричните, е най-строгото в света. В допълнение към него има и някои разпоредби относно киберсигурността, които подобряват значително ситуацията\", казва той. Син Хайгуан, анализатор в сферата на информационните технологии, заяви, че личната информация на потребителите, включително местоположението и възрастта, е компонент на големите данни и може да се използва за анализ на предпочитанията и нуждите, информация, която е много ценна за компаниите. „Когато тези компании получат вашата информация, те знаят какво ви харесва и какво сте търсили онлайн. – казва Син. – Тогава те могат да персонализират реклами, което на свой ред да повиши клиентския опит\".", "date": "2019.12.06", "title": "Министерството на обществената сигурност изиска от близо 100 компании да премахнат приложения, събиращи незаконно лични данни"}
{"url": "https://www.24chasa.bg/novini/article/7949791", "text": "Турция осъди днес   в отговор на споразумение, което Турция и международно признатото правителство на Либия подписаха миналия месец, предаде агенция Ройтерс. \"Изгонването на посланик заради споразумението, което подписахме, не е зряло поведение в дипломацията. Това е възмутително\", заяви турският външен министър Мевлют Чавушоглу пред репортери по време на посещение в Рим, предава БТА. В края на миналия месец турският президент Реджеп Тайип Ердоган и ръководителят на правителството на националното съгласие на Либия Файез ел Сарадж подписаха споразумение за делимитиране на изключителните икономически зони на двете страни в Средиземно море, както и споразумение за сътрудничество в сферата на сигурността. В Гърция и Кипър споразумението за морските граници между Турция и Либия се разглежда като нарушаване на суверенните им права, защото фактически отрича, че Кипър и островите на Гърция имат право на изключителна икономическа зона в Средиземно море. Позицията на Гърция беше подкрепена и от Египет.", "date": "2019.12.06", "title": "Турция: Изгонването на либийския посланик от Гърция е възмутително"}
{"url": "https://www.24chasa.bg/novini/article/7949728", "text": "Шейсет и трима станаха жертви при преобръщане на корабче с мигранти в Атлантическия океан край Мавритания. Това предаде Асошиейтед прес, като се позова на властите. Сред мъртвите има жени и деца. Бреговата охрана е открила още пет тела във водата, допълва БТА. Това е едно от най-смъртоносните корабокрушения тази година при опитите на млади африканци да достигнат Европа. Издирването и спасителните операции продължават по крайбрежието в близост до северния град Нуадибу. Най-малко 83 оцелели успели да доплуват до брега през бурното море, след като онзиден корабчето им се преобърнало в морето. Плавателният съд, на който е имало около 150 мигранти, включително деца, е бил в открито море близо седмица. Те се опитвали да стигнат до испанските Канарски острови, но се отклонили към Мавритания заради изчерпване на запасите от гориво и храна. Повечето от мигрантите на корабчето са били от Гамбия, макар че сред оцелелите има шестима сенегалци. Корабчето отплавало от Гамбия с около 150 мигранти. Най-малко 83 души били спасени.", "date": "2019.12.06", "title": "63 жертви при преобръщане на корабче с мигранти в Атлантическия океан"}
{"url": "https://www.24chasa.bg/novini/article/7949885", "text": "\"Голяма бъркотия се получи с партийните субсидии\". Така коментира във Велико Търново вицепремиерът Томислав Дончев гласуваните от парламента в четвъртък вечерта 8 лв. за глас на партиите за 2020 г.. \"Трябва да се направи анализ на текстове и процедури, дали има шанс това да бъде поправено, но позицията ни няма промяна\", потвърди Дончев поисканото от ГЕРБ и Борисов намаляване на партийните субсидии на 1 лев. За съжаление много често по сериозните въпроси нещата се случват бързо с едно парламентарно гласуване, а би било хубаво да има дискусия и дебат, посочи вицепремиерът. Попитан за очакванията му за промяна в социалната сфера със смяната на министъра, Дончев каза, че първо трябва да се успокоят обществените страсти, свързани със социални услуги, ангажиментите на държавата и най-вече масовата обществена истерия, че някой ще взема децата на хората и ще ги транспортира до Норвегия с неясни цели. \"Това е въпрос на комуникация. Министърът трябва да е публичен комуникатор и мисля, че Деница Сачева ще се справи с това\", каза Томислав Дончев. Той разчитал най-сетне да се обърне внимание на пазара на труда. \"Там определено имаме дефицити и огромни нужди, и министерството трябва да води активни политики в тая сфера. Имаме недостиг на специалисти, а наред с това все още имаме хора, които не са мобилизирани и не са на пазара на труда по причина или липсата на трудови навици, или липсата на подходяща квалификация. И министерството има достатъчно инструменти да бъдат мотивирани да си търсят работа\", каза вицепремиерът. Според него е необходим и стратегически преглед на всички системи на социално подпомагане и услуги, които държавата предоставя. \"Умните европейски държави го правят, разсъждават десетилетия напред. Разбира се за година и няколко месеца не могат да се направят чудеса, но г-жа Сачева има богат опит\", посочи Дончев. Във Великотърновския университет той връчи дипломи на отличници абсолвенти от професионални направления „Администрация и управление” и „Социални дейности“. \"Колко са ни качествени администрациите е сериозен въпрос, защото това е критерий колко са ни качествени публичните услуги. Целта е по-подготвени, по-мотивирани и по-млади хора и най-вече хора с по-добър интегритет. Чиновник в администрацията, който няма необходимите нива на почтеност е опасен не само за самата администрация, а и за цялата държава. Затова стремежът ни е всичко, което се случва в администрацията, да бъде достъпно за хората\", коментира Дончев. Очакванията на вицепремиера са от следващата година да заработи Информационна система за управление и наблюдение на средствата от бюджета, по подобие на тази за европейското финансиране у нас.", "date": "2019.12.06", "title": "Томислав Дончев: Голяма бъркотия се получи с партийните субсидии"}
{"url": "https://www.24chasa.bg/novini/article/7949913", "text": "Ние изпълняваме своите ангажименти, така както предвижда договора за изграждането на проекта \"Турски поток\". Това увери министърът на енергетиката Теменужка Петкова, която коментира изпълнението на проекта в кулоарите на парламента. Повод за коментара е изявлението на руския президент Владимир Путин, че България е поставена под натиск и умишлено бави изпълнението на газопровода Турски поток. \"Работим така както предвижда договора. Забавяне няма. Забавяне има по отношение на целия процес по подписване на договора\", посочи министър Петкова, цитирана от БТА. Тя припомни, че договорът за изграждане е подписан на 18 септември тази година и оттогава до сега се работи непрекъснато, но всички дейности по прилагането на директивата за природния газ, по провеждането на обществените поръчки за избор на изпълнител и обжалванията по тях, отнемали време. \"Към момента се работи на трасе от 150 километра, на три отделни лота, доставени са тръбите за всички 150 километра\", каза още енергийният министър. Теменужка Петкова посочи, че с актуализирането на енергийната стратегия на България ясно е било заявено, че този проект е изключително важен и стратегически за нас. По думите й с изградените вече 11 км. на българо-турската граница до компресорна станция \"Странджа\" на практика се осигурява свързаност на страната ни с газопровода на турска територия. \"Изградихме и газоизмервателна станция, в процес на изграждане са и две нови компресорни станции, така че работата по проекта не е спряла и така както предвижда договора първите 308 километра трябва да бъдат готови в края на май 2020 г.\", увери министър Петкова.", "date": "2019.12.06", "title": "Министър Петкова: Изпълняваме ангажиментите си по \"Турски поток\""}
{"url": "https://www.24chasa.bg/novini/article/7949911", "text": "18 592 магистрати, служители на разследващите органи и други представители на професионалната общност са обучени в рамките на инициативите на Националния институт на правосъдието (НИП), финансирани по оперативна програма „Добро управление“ през изминалите три години. Това съобщи директорът на НИП Миглена Тачева. Тя представи резултатите по стратегическите проекти – „Качествено професионално обучение за повишаване ефективността на правосъдието“ и „Иновативни продукти и услуги в обучението, предоставяно от НИП“ пред партньори, медии, съдебни обучители и магистрати. „Надхвърлихме с над 2/3 ключовия индикатор по оперативната програма от 10 000 обучаеми, разработихме 15 помагала и ръководства в помощ на колегите в съдебната система, обучаваме системата – и себе си като част от нея – да работи и ползва цифровите технологии като неотменна част от правосъдието в дигиталната ера“, обясни Миглена Тачева. Тя припомни, че ръководеният от нея екип е започнал работа по проектите година и половина след откриването на процедурата за института. „Мнозина смятаха, че поставената цел е твърде амбициозна и нереалистична. Успехите, които отчитаме, са доказателство за смисъла да си поставяме високи цели, да работим всеотдайно и да имаме самочувствието и дързостта да се съизмерваме с водещите институции за съдебно обучение в европейски и световен мащаб“, каза Миглена Тачева. За постигнатите резултати директорът на НИП благодари на екипа на ОП “Добро управление“ за колегиалното и конструктивно взаимодействие, на Върховния административен съд за успешното партньорство в областта на административното правосъдие, в рамките на което бяха обучени над 780 съдии и съдебни служители от административните съдилища, на съдебните обучители – за професионализма и всеотдайността им, както и на целия екип на НИП. „Голяма част от обучителните дейности ще бъдат доразвити през следващия програмен период, защото са необходими за представителите на професионалната общност, а и са сред приоритетите на Европейската мрежа за съдебно обучение“, подчерта Миглена Тачева и припомни основната цел на НИП – да осигурява качествено обучение, което да подобрява качеството на правораздаването в България.", "date": "2019.12.06", "title": "18 591 магистрати и разследващи обучени от НИП за 3 години"}
{"url": "https://www.24chasa.bg/novini/article/7949888", "text": "Тялото на терориста от \"Лондон бридж\" Усман Хан бе изпратено в Пакистан, предаде \"Дейли мейл\". Служители на международното летище в Исламабад потвърдиха, че останките на 28-годишния младеж са излетели в четвъртък следобед и са пристигнали в Пакистан в петък сутринта. Няколко смели минувачи по моста се опитаха да предотвратят терористичния му акт, преди полицията да застреля 28-годишния мъж. Негов братовчед заяви, че родителите му пожелали да го погребат в родното му село, а не във Великобритания, защото били уплашени. \"Потресени сме и сме натъжени от това, което е извършил Усман\", заявиха от семейството на терориста във вторник. Усман Хан бе част от терористична групировка от последователи на \"Ал Кайда\". След като е освободен от затвора през 2018 г., заживява в Стафорд. Хан е обвинен в планирането на терористичен акт в края на декември 2001 г., заедно с други осем души.", "date": "2019.12.06", "title": "Пратиха тялото на терориста от \"Лондон бридж\" в Пакистан, погребват го в родината му"}
{"url": "https://www.24chasa.bg/novini/article/7949937", "text": "Затруднено е движението по пътя Велико Търново - Гурково, в района на Присовски завои, съобщиха от ОДМВР - Велико Търново. Турски товарен автомобил е самокатастрофирал. Сигнал за случая е получен около 13,30 ч. По първоначална информация пострадали няма. Екипи на полицията регулират движението, което се осъществява в едната лента, тази в посока Гурково е затворена. От днес до 9 декември ще има засилено полицейско присъствие по главните пътища и в районите, където се очаква събирането на големи групи празнуващи студенти. Бъдете внимателни и шофирайте разумно!- съветват от ОДМВР - Велико Търново.", "date": "2019.12.06", "title": "Катастрофирал тир затруднява движението\nпо пътя Велико Търново - Гурково"}
{"url": "https://www.24chasa.bg/novini/article/7949971", "text": "По обвинение на Окръжна прокуратура - Ловеч, е осъден лишен от свобода за бягство от затвора и за отвличане, при условията на опасен рецидив. За извършените деяния, по които му е повдигнато обвинение, съдът го е осъдил на двадесет години лишаване от свобода при строг режим. Това съобщават от Апелативната прокуратура във Велико Търново. Съдът е признал Б.И. за виновен за това, че на 21 юни 2018 г. е извършил бягство от Затвора-Ловеч, където е изтърпявал наказание лишаване от свобода и за това, че на 23 юни същата година в Летница е отвлякъл П.П., в чиято къща е потърсил убежище, като деянието е извършено при условията на опасен рецидив. Присъдата подлежи на обжалване пред Апелативен съд - Велико Търново.", "date": "2019.12.06", "title": "20 години \"зад решетките\" заради бягство от затвора и отвличане"}
{"url": "https://www.24chasa.bg/novini/article/7949972", "text": "Експлозия на газ стана днес в 13-етажен блок в град Прешов, Източна Словакия, съобщи Словашкото радио, цитирано от ТАСС. По предварителни данни има жертви, като броят им се установява. Взривът е станал между 10-ия и 13-ия етаж. По сведения на радиото има опасност от рухване на сградата, в която се намират много от обитателите й. В града е обявено извънредно положение, допълва БТА. На място работят пожарникари, екипи на \"Бърза помощ\" и спасители.", "date": "2019.12.06", "title": "Газова експлозия в 13-етажен жилищен блок в Словакия, има жертви (Видео, снимки)"}
{"url": "https://www.24chasa.bg/novini/article/7948658", "text": "Със своето поведение в пленарна зала ГЕРБ опроверга всякакви спекулации за догорки и задкукисни сделки. При гласуването на чл. 64 ние бяхме максимален брой в зала и гласувахме за субсидия от 1 лв. При прегласуването останахме само ние поддръжници на тази теза, каза шефката на парламентарната група на ГЕРБ Даниела Дариткова от кулоарите на парламента.Тя обясни, че това, че когато вчера депутатите са отхвърлили заложеното в бюджета финансиране на партиите от 1 лв. това не е означавало, че субсидията е 0 лв., а че партиите са нямали субсидия. При следващите гласувания 30 члена от закона за бюджета не бяха гласувани и останахме да ги гласуваме само ние от ГЕРБ. Това създаде риск за приемането на бюджета, затова се наложи спешно съвещание с нашите коалиционни партньори, каза Дариткова. По думите й патриотите обещали, че ще продължат да гласуват, само ако се приеме по-висока субсидия за партиите от 1 лв. на глас. Отговорността ни е това да имаме бюджет за 2020 г. Ще понесем политическа отговорност за случилото се вчера, но ние сме отговорни за стабилността на държавата, каза Дариткова и допълни, че са приели предложението на коалиционните си партньори за по-висока субсидия. Според управляващите не е нарушен правилникът на парламента, както се твърди ДПС. Дариткова отбеляза, че от ГЕРБ през цялото време са били в контакт с премира Борисов по време на гласуването на бюджета. Отговорността, която носим като първа политическа сила е най-голяма, но ние няма как да реализираме сами това управление. Така е определил българският избирател - да нямаме мнозинство в парламента. Искаме да избегнем криза с неприемането на бюджета, отбеляза още шефката на парламентарната група на ГЕРБ.В случай на протести за наламяване на субсидиите на 1 лв. управляващите са готови отново да обсъждат промените, но това ще се случи, когато в НС ще се разглежда Закона за партиите.", "date": "2019.12.06", "title": "Дариткова: ГЕРБ се съобрази с патриотите за субсидиите на партиите"}
{"url": "https://www.24chasa.bg/novini/article/7948972", "text": "Под надзора на Окръжна прокуратура-Благоевград, на 5 декември на територията на областта бе проведена мащабна полицейска операция с участието на служители от сектор \"Противодействие на криминалната престъпност\" при ОДМВР-Благоевград, РУ-Банско, Второ РУ в областния град и РУ-Петрич. В хода на полицейските действия са задържани 15 души. В момент на осъществяване на сделка за разпространение на около 5,5 килограма канабис в района на петричкото с. Рупите, полицейски служители от сектор \"Противодействие на криминалната престъпност\" при ОДМВР-Благоевград и РУ-Петрич задържали двама мъже - на 38 и 40 години, и двамата от с. Скрът, община Петрич, трима мъже - на 18, 19 и 23 г., всички от Благоевград и 25-годишен от Стара Загора. В хода на работата по случая са извършени претърсвания и изземвания в жилище и в сграда в с. Скрът, стопанисвани от двамата мъже /на 38 и 40 ./, като са намерени и иззети около 30 800 лв. и 6 150 евро и 4 чувала с остатъци от суха, тревиста маса, реагирала на канабис. При последващи оперативно издирвателни действия служителите на реда задържали и 70-годишен жител на селото. Преди настъпването на зимния туристически сезон на територията, обслужвана от РУ-Банско, служители на РУ в курорта разкриха лица, занимаващи се с разпространение на наркотични вещества. Непосредствено след осъществена покупко-продажба на наркотични вещества, в Банско са задържани общо 8 мъже – петима, на възраст от 18 до 34 години, всички от града, 25-годишен от Стара Загора, 22-годишен от Свиленград и 25-годишен от града. При извършените процесуално-следствени действия, полицейските служители претърсили четири обекта в Банско и един в Благоевград. В жилище в курорта, обитавано от 21-годишен от града са намерени около 44,1 грама суха, тревиста маса канабис, електронна везна и плик с канабисови семена. В друго жилище, обитавано от 34-годишен от Банско и при извършения му личен обиск са намерени и иззети 5 топчета, съдържащи общо около 13 грама суха, тревиста маса канабис и мелница. Работата по случаите продължава.", "date": "2019.12.06", "title": "15 арестувани в акция \"Антидрога\" в Пиринско"}
{"url": "https://www.24chasa.bg/novini/article/7949040", "text": "Товарният космически кораб \"Прогрес МС-13\" беше изстрелян с ракета \"Союз-2.1\" от космодрума Байконур към Международната космическа станция, съобщиха Асошиейтед прес и ТАСС. Корабът вече е изведен на околоземна орбита. По график ще се скачи с МКС в понеделник. Той ще достави около 3 т. товари - храна, гориво и материали за космическата станция, в която сега работят шестима души, предава БТА. \"Прогрес МС-13\" ще долети до МКС за две денонощия, но ще изчака още едно денонощие на няколко километра от станцията, защото на НАСА е необходим резервен ден за скачането на товарния кораб \"Дракон\" на компанията \"Спейс Екс, който беше изстрелян вчера.", "date": "2019.12.06", "title": "Товарният космически кораб \"Прогрес МС-13\" беше изстрелян към МКС"}
{"url": "https://www.24chasa.bg/novini/article/7948964", "text": "  \"Съдиите изпитват страх от главния прокурор. Основните заплахи към съда идват от прокуратурата и в частност от главния прокурор\". Това заяви шефът на ВКС Лозан Панов на форум, посветен на независимостта на съда, в Съдебната палата. Гост на събитието, организирано от Панов, бе зам.-шефът на Европейския съд по правата на човека Роберт Спано и нашият съдия в същия съд Йонко Грозев. Въпреки че бяха изпратени покани до всички съдилища, залата не беше пълна. Присъстваха най-вече членове на Съюза на съдиите, председателят Калин Калпакчиев и активистите Весислава Иванова, Атанас Атанасов, Нели Куцкова. ВСС бе представен от Атанаска Дишева и Цветинка Пашкунова. Малко бяха и съдиите от ВКС.  При откриването на конференцията Панов за пореден път атакува институцията на главния прокурор. Според него прокуратурата, която винаги е вървяла с победителите, придобила власт над съда. Атрактивните обвиняеми били падналите от власт. \"У нас прокуратурата е зависима само от главния прокурор, а той не зависи от никого\". Извън залата Панов обясни, че независим прокурор, който да разследва главния прокурор, не може да стане без промяна в конституцията. Той също така атакува и Съдийската колегия на ВСС, в която, според него, имало голямо политическо влияние.  Зам.-шефът на Европейския съд по правата на човека направи преглед на най-значимите решения на институцията и отговаряше на въпроси на съдии. ", "date": "2019.12.06", "title": "Лозан Панов съзря страх в съдиите от главния прокурор"}
{"url": "https://www.24chasa.bg/novini/article/7948775", "text": "Валери Симеонов отбеляза от кулоарите на парламента, че от „Обединени патриоти“ не са поставяли условия пред управляващата партия „Ние не сме рекетьори!“, отсече Симеонов и добави, че не трябва да има ограничение на бизнеса да финансира политическите партии. Поставили сме в нашето предложение такова ограничение, но в дебатите за бюджета това няма място, то ще бъде заложено в Закона за политическите партии, каза Симеонов. Според него е било напълно допустимо третото прегласуване гласуването на чл. 64, в който беше залегнала промяната на партийните субсидии на 1 лв. за глас. „Всичко е в норама и в установения ред“, каза Валери Симеонов. Патриотите ще продължат да държат на горната граница за финансиране на партиите от държавата. Големите партии получават много пари, които влагат в банкова сметка. Не е редно. Това са държавни пари. Докато малките партии едва свързват двата края. Ниската субсидия убива демокрацията, смята зам.-шефът на парламента.", "date": "2019.12.06", "title": "Валери Симеонов: Патриотите не са поставяли условия пред ГЕРБ (Обновена)"}
{"url": "https://www.24chasa.bg/novini/article/7949041", "text": "\"Напусна ни една от най-ярките личности, творец с мисия и човеколюбие - Стоянка Мутафова. С таланта си тя направи съпричастни с изкуството няколко поколения българи. След нея остава емоцията и любовта, които ни дари с всяка своя поява на сцената и на екрана. Поклон пред паметта й\". Това сподели председателят на НС на БСП Корнелия Нинова на своята фейсбук страница.", "date": "2019.12.06", "title": "Нинова: Напусна ни една от най-ярките личности, творец с мисия и човеколюбие"}
{"url": "https://www.24chasa.bg/novini/article/7949079", "text": "Георги Пройнов е изгоненият от Кремъл дипломат от посолството ни в Москва. Той е съветник в служба \"Търговско-икономически връзки\", съобщава  . Министърът на отбраната Красимир Каракачанов коментира експулсирането на българския дипломат.", "date": "2019.12.06", "title": "Георги Пройнов е изгоненият от Москва български дипломат"}
{"url": "https://www.24chasa.bg/novini/article/7949099", "text": "Бургаският апелативен съд отказа да измени мярката за неотклонение \"задържане под стража\" на Иван П., разследван за убийството на фелдшер в село Орешник, Община Тополовград. Определението е окончателно. Това съобщиха от пресслужбата на съда. Мъжът е задържан под стража от октомври. Той е обвинен за това, че в здравната служба на селото умишлено умъртвил фелдшера Димитър Ф. Убийството е извършено с нож. За престъплението законът е предвидил наказания - лишаване от свобода от двайсет до трийсет години, доживотен затвор или доживотен затвор без право на замяна. Според апелативните съдии доказателствените материали продължават да обосноват предположение за вината и авторството на обвиняемия Иван П. относно извършеното престъпление. Към делото вече е приложено заключение на ДНК експертиза на веществени доказателства.", "date": "2019.12.06", "title": "Мъжът, разследван за убийството на фелдшер в село Орешник, остава в ареста"}
{"url": "https://www.24chasa.bg/novini/article/7949080", "text": "Двама турски войници бяха ранени днес при експлозия на самоделно взривно устройство в окръг Хатай (Южна Турция), съобщи турската телевизия НТВ. Бомбата е била заложена в планината Аманос (край град Искендерун), където са разположени много военни. Пострадалите при взрива войници са приети в болница, предава БТА. Според турските сили за сигурност бомбата е била поставена от бойци от Кюрдската работническа партия (ПКК). Групировката ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2019.12.06", "title": "Експлозия в Южна Турция рани двама войници"}
{"url": "https://www.24chasa.bg/novini/article/7949082", "text": "Премиерът на Беларус Сергей Румас съобщи днес, че на Минск и Москва им остават 16 несъгласувани въпроса по всички интеграционни пътни карти, предаде ТАСС. Той каза пред журналисти в парламента, че вижда като своя задача минимум двете правителства да представят за разглеждане на държавните глави 3-4 въпроса, по които не е постигната договореност, а като задача максимум - да се постигне договореност по всички въпроси. \"Отчитайки, обаче, че тези въпроси са много важни и (двамата президенти) така или иначе ще се заемат с тях, би било правилно правителствата да внесат съгласуваните въпроси, по които президентите да вземат окончателно решение\", заяви Румас, цитиран от БТА. Той отбеляза, че сред 16-те несъгласувани въпроса влизат обмитяването на петрола и цената на газа след 2019 г. На 8 декември Беларус и Руската федерация ще отбележат 20-годишнината от подписването на договора за създаване на съюзна държава. Беларуският президент Александър Лукашенко предлагаше до тази дата да бъде приета програма за задълбочаването на интеграцията. Премиерите Румас и Дмитрий Медведев парафираха проект за съвместна програма за действия по реализация на договора за съюзна държава и сега двете страни работят над съгласуване на 31 пътни карти. През ноември Румас обяви, че Минск и Москва са подготвили за подписване най-малко 20 пътни карти по интеграцията. Основните противоречия между страните в преговорите за интеграция се отнасят до цените на руския газ за Беларус през 2020 г. и компенсациите за Минск на загубите в резултат на извършената от Русия т. нар. \"данъчна маневра\" в петролната сфера, която доведе до рязко поскъпване на горивата, които Москва продава на Минск. Планира се президентите Путин и Лукашенко да се срещнат в Сочи утре след преговорите между Румас и Медведев днес.", "date": "2019.12.06", "title": "Беларус и Русия обсъждат 16 въпроса за интеграцията между двете страни"}
{"url": "https://www.24chasa.bg/novini/article/7949157", "text": "Най-малко 430 жени са били убити в Турция от началото на годината, съобщават турски опозиционни вестници. В информация, озаглавена \"В деня на жените списъкът е ужасяващ\", в. \"Сьозджу\" пише, че на 85-ата годишнина от въвеждането на правото за жените в Турция да гласуват и да се кандидатират на избори (на 5 декември) е станало ясно, че страната вместо да върви напред върви назад, предава БТА. В Турция животът на жените няма никаква стойност. С последните случаи на брутални убийства на жени броят на убитите достигна 430. С всеки изминал ден случаите на насилие над жени в страната се увеличават, посочва изданието. През 2018 г. в Турция е имало 441 такива убийства, спрямо 121 през 2011 г.", "date": "2019.12.06", "title": "430 жени са били убити тази годината в Турция"}
{"url": "https://www.24chasa.bg/novini/article/7949174", "text": "Близо 20 български училища вече се подготвят да кандидатстват за включване в европейските университетски мрежи, след като Европейската комисия публикува втора покана за подаване на проектни предложения по инициативата \"Европейски университети\". Предвижда се през следващата година бюджетът за свързването на висши училища да бъде увеличен до 120 милиона евро, с които да се финансират 24 алианса, съобщиха от пресцентъра на Министерството на образованието и науката. Кандидатстването е до 26 февруари 2020 г. През 2019 г. бяха отпуснати 85 милиона евро за финансиране на 17 консорциума, сред които обаче не бе включено нито едно българско висше училище. Заради това Министерството на образованието и науката организира информационни срещи за висшите училища с представители на Европейската комисия, които се състояха в София и Варна. В срещите участваха повече от 80 представители на академичната общност от 37 висши училища. Ванеса Дебие-Сантон - началник на отдела \"Политики и програми за висше образование\" в Генералната дирекция \"Образование, младеж, спорт и култура\" на ЕК, и Франсоа Уиликенс - началник на отдел в Изпълнителната агенция за образование, аудиовизия и култура, презентираха поканата и дискутираха конкретни въпроси, свързани с кандидатстването, посочват от МОН. Български експерти от МОН и представители от академичната общност са се включили и в състоялата се в началото на ноември конференция в Брюксел, на която са представени одобрените 17 европейски университета след първата покана и е дадена възможност за обмяна на опит и добри практики, както и за създаването на контакти между български и чуждестранни висши училища. Партньорствата в рамките на инициативата \"Европейски университети\" предполагат разработването на дългосрочна визия, която да осигури по-качествено висше образование за студентите от държавите в Европа. Младите хора ще могат да пътуват и учат в различни висши училища, като ще получават европейска диплома, която би им гарантирала реализация във всяка от държавите, където са се подготвяли. Според министъра на образованието и науката Красимир Вълчев свързаността в мрежи ще направи висшите ни училища по-разпознаваеми, по-конкурентноспособни и ще даде възможност за привличане на повече български и чуждестранни студенти.", "date": "2019.12.06", "title": "Близо 20 наши университета искат в европейските университетски мрежи"}
{"url": "https://www.24chasa.bg/novini/article/7948811", "text": "\"Не става въпрос за никаква база, това е проект на НАТО, в НАТО бази няма. Американска база няма да има, просто във Вашингтон Тръмп подкрепи желанието на България, този морски център да бъде на територията на Пункта за базиране във Варна. Това е един център, който събира, анализира и предоставя информация. Има и други кандидати за такъв пункт - Турция, и Румъния.\", това каза министърът на отбраната Красимир Каракачанов във Варна. По думите му предвиденият за министерството бюджет от 3 241 000 000 лв. е добър и той е доволен, защото това ще доведе до увеличение на възнаграждението на военните и привличането на нови кадри. Министър Каракачанов беше лаконичен относно субсидиите за партиите с довода, че не е участвал в дебатите и гласуването, но коментира реакцията на ДПС: „ДПС искаха 10 лв., да не се правят на принципни.” Що се отнася до изгонения наш дипломат от Русия, Каракачанов коментира, че е очавана реципрочна реакция. „Дипломатът ни е напуснал снощи Русия, очаква се до 10-12 дни и семейството му да се върне. Смятам, че с Русия трябва да сме в добри отношения, но като равнопоставени, а не като малките, непослушни деца на Балканите”, каза министърът. Каракачанов присъства на откриването на новия спортен център във ВВМУ „Никола Йонков Вапцаров.", "date": "2019.12.06", "title": "Министър Каракачанов: Бази на НАТО у нас няма да има (Обновена)"}
{"url": "https://www.24chasa.bg/novini/article/7949193", "text": "Обсъжда се вариант общините да заплатят на три пъти за срок от две години предвиденото за догодина увеличение на таксата за депониране на отпадъци. Това каза министърът на околната среда и водите Нено Димов, който се срещна в парламента с групата на \"Обединени патриоти\". Димов обясни, че за догодина от 57 лв. за тон депонирани отпадъци таксата скача на 97 лв. за тон, предаде БТА. Затова по думите му се предвижда тя да бъде разсрочена за период от две години на три покачвания. Министърът информира, че мярката ще бъде предложена на Националното сдружение на общините. Според Нено Димов така покачването на таксата за депонираните отпадъци ще бъде по-поносимо за общините. Той обясни, че за период от две години трябва да бъдат довършени всички сепариращи инсталации, които са били забавени. Искрен Веселинов, съпредседател на \"Обединени патриоти\" обясни, че това е сериозен проблем пред общините, тъй като за тази година общо за всички общини сумата нараства на около 130 млн.лв. По думите му това е много голяма тежест, която би довела до вдигане на такса смет във всички общини. Министър Димов обясни, че стъпаловидното увеличение на таксите е предвидено още в 2011 г., когато е прието увеличение на постъпленията, свързани с намаляване на депонирането и увеличаване на рециклирането при повторната употреба на отпадъците. \"Беше заложено 2020 г. тази такса да стане 95 лв. на тон. Само ще кажа, че за текущата година тя е 57 лв\", обясни министърът. Той отчете, че във въпросния период от 2011 досега на практика всички 53 депониращи инсталации са изградени, но има забавяне в изграждането на някои компостиращи и сепариращи инсталации, което не позволява на общините да достигнат определеното ниво на разделяне на отпадъците.", "date": "2019.12.06", "title": "Обмисля се разсрочване на плащането за депониране на отпадъци"}
{"url": "https://www.24chasa.bg/novini/article/7949222", "text": "Периодът, който преживяваме, е труден и опасен. (Турският президент Реджеп) Тайип Ердоган е непредвидим и несдържан. Стратегията на (гръцкия премиер Кириакос) Мицотакис за \"спокойни води\" в гръцко-турските отношения, за да се фокусира върху икономиката, се сблъсква със суровата действителност. Замисълът му беше да отдаде почти изключително внимание на привличането на инвестиции и на увеличаването на темпа на растеж. Навлезли сме обаче в един период, в който известната сентенция \"Икономиката, глупако\" не важи за гръцката действителност. Тя е само част на едно по-сложно и трудно уравнение, което включва и предизвикателства, които за Гърция имат екзистенциален характер. Положителните процеси в икономиката предполагат политическа стабилност вътре в страната и избягване на напрежение в чужбина. Ако първото е нещо, което до определена степен зависи от правителството, второто със сигурност не е така. Това се доказва несъмнено и от провокативното поведение на Турция, особено напоследък. Управлението на процесите по гръцките граници изисква единство вътре в страната. Тоест правителството да предостави пълна информация на опозицията, която от своя страна трябва да демонстрира максимално отговорно поведение. Целта на това не може да бъде друга, освен създаването на един непробиваем национален фронт. Сега не е моментът за разногласие и взаимни обвинения. Нужни са малко и внимателни изявления. От всички. Очевидно от премиера и неговите сътрудници, но и от неговия предшественик, който, доколкото управлява страната в продължение на четири и половина години допреди пет месеца, има опит с трудни ситуации и осъзнава какъв е залогът. Това, което е нужно, е незабавно да се създаде функциониращ канал за комуникация между настоящия и бившия премиер. Такъв нямаше по-рано по време на работата по спора за името и по спогодбата със Северна Македония. Дано съществува сега по най-важния въпрос за отношенията с Турция. Критичността на ситуацията не позволява да има лични огорчения. Нужни са сериозни решения. Липсата на основна координация между кабинета на премиера и министерството на отбраната по отношение на безпрепятственото продължаване или прекъсването на консултациите за мерките за изграждане на доверие в Егейско море беше злощастно събитие, особено в настоящата ситуация, и излъчи много негативни послания. От друга страна се предприемат позитивни действия по отношение на управлението на мигрантския и бежанския проблем, една от най-важните страни в отношенията с Турция, която засяга цяла Европа. Гръцкото предложение за общ европейски механизъм за връщане на мигрантите и свързването на финансирането на проекти за развитие и инфраструктура с резултатите на страните в обратното приемане на мигранти срещна добър прием в Европейския съюз. Очевидно трябва да използваме участието си в ЕС, съюзническите си отношения с Америка, тясното сътрудничество със страни от региона. Но конюнктурата не е благоприятна. Влиянието на ЕС в Анкара е спаднало, а НАТО преживява собствените си екзистенциални проблеми. Същевременно процедурата по импийчмънт на (президента Доналд) Тръмп в САЩ и заявеното му \"приятелство\" с турския му колега (което изрази и по време на срещата им вчера (онзи ден - б.ред.) в Лондон), както и продължителното безвластие в Израел, не ни помагат. Освен единство вътре в страната, нужен е и реализъм. Брюксел осъжда Турция, понякога налага и ограничени санкции, Държавният департамент говори за провокативни действия, даже и Русия заема критична позиция спрямо споразумението между Анкара и Триполи. Въпреки това не можем да си позволим лукса да разчитаме на трети страни, поне не толкова, колкото някога, за решаването на нашите собствени проблеми. Ситуацията се утежнява значително след последните действия на Реджеп Тайип Ердоган и делимитирането на морските зони с Либия. При толкова пряко, публично и официално оспорване на суверенните права на Гърция и на островите й, вече сме изправени пред създаването на свършен факт, който надхвърля индивидуалните лица, партиите и правителствата. (БТА)", "date": "2019.12.06", "title": "В отношението към Ердоган са необходими\nединство и реализъм"}
{"url": "https://www.24chasa.bg/novini/article/7949221", "text": "Най-новите данни за щетите от земетресението в Албания показват, че са били евакуирани 3135 граждани и са разрушени 5497 къщи, съобщи заместник министърът на вътрешните работи на Албания Ровена Вода, цитирана от Албаниан дейли нюз. Тези данни са събрани от инспектори в градовете Тирана, Дуръс, Лежа, Лач и Круя. Вода добави, че са нанесени щети и на 12 здравни центъра и помещения за извънредни ситуации в Круя, Дуръс, Лач и Тирана, предава БТА. В земетресението с магнитуд 6,4 по Рихтер, ударило Албания в 03.55 часа на 26 ноември, загинаха 51 души и над 900 са ранени.", "date": "2019.12.06", "title": "5497 къщи разрушени при земетресението в Албания, евакуирани са 3135 души"}
{"url": "https://www.24chasa.bg/novini/article/7947987", "text": "Един човек е загинал, а 20 са били ранени в 18 катастрофи, станали през изминалото денонощие. Това съобщиха от МВР. На територията на столицата са били регистрирани 30 леки и 3 тежки пътнотранспортни произшествия; четирима са били ранени.                                                                                                                                                                                                                                                                                                                                ", "date": "2019.12.06", "title": "Един загинал и 20 ранени при катастрофи у нас"}
{"url": "https://www.24chasa.bg/novini/article/7947971", "text": "                                                                                                                                                                                                                                                                                                                               ", "date": "2019.12.06", "title": "\"Най-добрите университети\" - изтегли от тук специалното приложение"}
{"url": "https://www.24chasa.bg/novini/article/7948039", "text": "\"С нея всяка зала и всяка публика ставаше голяма, значима, одухотворена. Тя остава златна епоха в българския театър и кино\". Това написа президентът Румен Радев в профила си във фейсбук по повод кончината на актрисата Стоянка Мутафова. \"С голямо прискърбие научих за загубата на Стоянка Мутафова - изключителна личност и творец. Призвана да дарява своя безграничен талант, обичана безрезервно от публиката, допълва държавният глава. По думите му Мутафова е успявала да покаже по удивителен начин, че истинският извор на непрекъсващата и ярка човешка енергия е себераздаването. Надарена с удивителната сила на таланта, изпълнена с обич и уважение към всеки зрител - така десетилетия наред Стоянка Мутафова владееше сцената на голямото изкуство. Тя се превърна в негов символ. \"Дълбок поклон и вечна памет!\", допълва още Румен Радев.", "date": "2019.12.06", "title": "Румен Радев: Стоянка Мутафова остава златна епоха в българския театър и кино"}
{"url": "https://www.24chasa.bg/novini/article/7948042", "text": "Преди да започне петъчният парламентарен контрол депутатите в Народното събрание почетоха паметта на легендарната Стоянка Мутафова с минута мълчание. Напусна ни актрисата Стоянка Мутафова. Ще я запомним с нейното очарователно присъствие, нейният неповторим и уникален талант и артистичност. Нейните превъплъщения я превърнаха в икона на бъларската сцена и любима актриса на поколения българи. Поклон пред паметта й, каза от трибуната в пленарната зала председателката на НС Цвета Караянчева.", "date": "2019.12.06", "title": "Депутатите почетоха паметта на Стоянка Мутафова с минута мълчание"}
{"url": "https://www.24chasa.bg/novini/article/7948043", "text": "Шофьор на автобус с превозвани от работа пътници е бил установен да шофира след употреба на алкохол, съобщи ОД на МВР - Хасково. Проверката на 62-годишния водач е била извършена от служители в РУ - Харманли вчера в 17,30 часа. Тестът е установил наличие на 1,58 промила алкохол у мъжа, който е бил задържан до 24 часа. Започнало е и бързо производство. От полицията уточняват, че в автобуса са пътували 10 пасажери, който са се връщали от работа във винарска изба в село Коларово, а автобусът е извършвал курс по направлението Коларово - Харманли.", "date": "2019.12.06", "title": "Шофьор на автобус с работници карал пиян, хванаха го край Харманли"}
{"url": "https://www.24chasa.bg/novini/article/7947989", "text": "„Съвсем доскоро, до година-две, тя ходеше на всички представления“, каза актрисата и народен представител от БСП Нона Йотова от кулоарите на НС за легендарната Стоянка Мутафова. Често е идвала и на мои представления. След това сме си говорили. Много хубаво отношение към хората около нея. Никога не е била от тези големи звезди, които не се интересуват какво се случва около тях. Тя е емблема на българския театър, каза още Йотова.", "date": "2019.12.06", "title": "Нона Йотова: Отиде си емблема на българския театър"}
{"url": "https://www.24chasa.bg/novini/article/7947220", "text": "\"Файненшъл таймс\" съобщава за рекордните инвестиции в българската Aй Ти индустрия. В   София е определена за \"Силициевата долина\" на Югоизточна Европа. \"Файненшъл таймс\" (ФТ) също е допринесъл за това, откривайки технологичен център със 110 работници в София през април 2019 г. Други скорошни инвеститори са Фейсбук и Световната банка, които откриха свои офиси за информационни и комуникационни услуги тази година. България е получила рекордна сума чужди инвестиции в софтуерни, информационни и комуникационни технологии през 2018 г. Тогава са осъществени минимум 16 проекта на обща сума 240 млн. долара, повечето в София. Чуждестранните инвестиции в сектора постоянно растат от 2015 г. насам, показват данните на ФТ. Разгледахме няколко локации в Азия, Европа и Великобритания преди да изберем България, каза при откриването на офиса на ФТ в София Кейт О'Риърдън, главен продуктов и информационен служител. Според нея  До септември т.г. в София са започнати още 7 големи проекта в Ай Ти сектора на обща стойност 93,5 млн. долара. От 2015 г. досега в софтуерната индустрия и Ай Ти услугите в България са вложени 673 млн. долара, сочи ФТ. 816 млн. долара са вложени в предприятия за авточасти, 798 - в транспорт и складове. В София ще бъде и един от осемте суперкомпютъра на ЕС, подчертава вестникът. София предлага широколентови услуги, които са сред най-бързите в ЕС, плосък данък от 10% върху корпоративните печалби и личните доходи - една от най-ниските ставки в Евросъюза, конкурентноспособна работна ръка и цена на живота, хвали предимствата ни финансовата библия на света.", "date": "2019.12.06", "title": "\"Файненшъл таймс\": София е Силициевата долина на Югоизточна Европа"}
{"url": "https://www.24chasa.bg/novini/article/7948084", "text": "Извършването на аборт е престъпление, заяви високопоставен служител на турската Дирекция по религиозните въпроси (Диянет), цитиран от в. \"Йени акит\". Абортът представлява прекъсване на живота на едно живо същество, поради което е престъпление, смята Мехмет Капукая, който цитира и сури от Корана, свързани с децата, предава БТА. Няма никаква разлика между това да се убие едно новородено бебе и бебе, което е още в корема на майката. От тази гледна точка извършването на аборт е абсолютно недопустимо, каза още Капукая. В Турция е разрешено извършването на аборт до десета седмица от бременността на жената. Турският президент Реджеп Тайип Ердоган също е заявявал, че според него извършването на аборт е престъпление.", "date": "2019.12.06", "title": "Абортът е престъпление, смята служител на турския Диянет"}
{"url": "https://www.24chasa.bg/novini/article/7948133", "text": "Поклонението пред голямата българска актриса Стоянка Мутафова ще бъде в понеделник - 9 декември, от 11:00 до 16:00 часа във фоайето в Сатиричния театър. Тогава легендата в българското кино и театър Стефан Данаилов, който си отиде на 27 ноември тази година, щеше да навърши 77 години. Стоянка Мутафова ни напусна тази сутрин в 6:15 часа. Тъжната вест съобщи Евгени Боянов, личният й мениджър.", "date": "2019.12.06", "title": "Поклонението пред Мутафова ще бъде на рождения ден на Ламбо - 9 декември"}
{"url": "https://www.24chasa.bg/novini/article/7948216", "text": "Слухът на съвременните бозайници, включително хората, е свързан с три костици в средното ухо, каквито древните влечуги не са притежавали, но досега не бе ясно кога е започнала въпросната трансформация. Учени оповестиха, че открили липсващата брънка във веригата. Става въпрос за създание, живяло преди 125 милиона години на днешната територия на Североизточен Китай, предаде Франс прес. Специалисти подробно изследвали фосили от създанието, открити в средата на първото десетилетие на 21-ви век. \"Това са фантастични доказателства, които те карат да затаиш дъх\", заяви Гийермо Рауджър от университета в Луисвил, който не е участвал в изследването. Екипът, включващ главно китайски учени и експерта Цзин Мън от Природонаучния музей в Ню Йорк, е анализирал шест фосила от протобозайник, живял през долната креда. Видът е получил научното название Origolestes lii. Тези животни са съжителствали с динозаврите и са имали размерите и външния вид на гризачи, поясни БТА. Влечугите използват челюстите си, за да дъвчат и да предадат чрез вибрации външни звуци в мозъка. Слуховата система у бозайниците е различна - свързана е с три костици - чукче (malleus), наковалня (incus) и стреме (stapes), които позволяват на хората да чуят симфония и на делфините да локализират обекти чрез ехолокация. Според преобладаващата хипотеза на учените, постепенното отделяне на двете функции - дъвчене и слух, една от друга е облекчило \"задачата\" на челюстите. В резултат бозайниците са имали възможност да разнообразят храненето си и да подобрят слуха си. Екипът прибягнал до ядреномагнитен резонанс, за да опише подробно структурата на костиците и хрущялите в слуховия апарат на Origolestes lii. \"Осигурихме нужните доказателства в историята на еволюцията, които подкрепят тази хипотеза\", отбеляза Цзин Мън. Резултатите от изследването са публикувани в сп. \"Сайънс\".", "date": "2019.12.06", "title": "Фосили разкриват как са се появили ушите"}
{"url": "https://www.24chasa.bg/novini/article/7947878", "text": "Тази сутрин на 97 години ни напусна голямата българска актриса Стоянка Мутафова.  \"Тази сутрин в 6,15 ч. загубихме Стоянка Мутафова. Нейният Нейчо си я прибра на Никулден! Поклон пред светлата й памет!\".     Тъжната вест съобщи Евгени Боянов, личният й мениджър.                                                                                                                                                 ", "date": "2019.12.06", "title": "Вижте Стоянка Мутафова през годините (Галерия)"}
{"url": "https://www.24chasa.bg/novini/article/7934451", "text": "Едно от водещите бизнес училища в света - SDA Bocconi, в партньорство с Американския университет в България за трета поредна година предлага магистърска програма в София. Завършилите я получават паралелно две дипломи - от SDA Bocconi и от АУБ, които са признати и в Европа, и в САЩ. Топ професионалисти от България и региона вече избраха магистърска програма за ръководни кадри „Финанси, банково дело и управление на недвижими имоти. Защо е избрал да се запише в програмата споделя Венцислав Огнянов, генерален директор на CCC Shoes за България: „В кариерния път, по който съм се насочил, е почти задължително човек да притежава диплома подобна на тази, която ще се издаде съвместно от SDA Bocconi и Американския университет в България. Причините, поради които избрах програмата, са много високият рейтинг на двата университета и това, че комбинация като тази програма няма почти никъде в света. За Светослава Станкова от „Астра Биоплант това е сбъдната мечта: „Цялото преживяване е едновременно много вълнуващо и голямо предизвикателство. Преподавателите са на изключително високо ниво, комуникативни, достъпни. Практиката, заедно със знанията, които получавам в програмата, биха помогнали за страхотно личностно и професионално развитие, особено когато говорим за една жена в съвременния свят. Финансистът Адриян Стаменов разказва за своите впечатления: „Програмата наистина е на най-високо ниво. Лекторите, които идват при нас, са добре познати в Италия и в Европа големи професионалисти. Най-полезното за мен е, че обучението е с практическа насоченост, защото ни преподават хора, които имат опит и дават примери с реални бизнес казуси. Програмата „Финанси, банково дело и управление на недвижими имоти се провежда в Центъра за образование и култура „Илиев на АУБ в Студентски град. Програмата на италианското топ бизнес училище у нас привлича студенти от цяла Източна Европа с добре структуриран подбор на курсове, специално адаптиран към пазарите в региона. Участниците в нея получават знания от преподаватели-експерти на SDA Bocconi и АУБ. Обучението е на английски език и се състои от 16 модула, като интерактивните курсове целят да свържат теорията с практиката. Програмата предоставя знания, които разглеждат финансите, банковото дело и управлението на недвижими имоти в тяхната взаимосвързаност и комплексност. Студентите се подготвят да намират високоефективни решения за модерните предизвикателства във финансите, банковото дело и управлението на недвижими имоти, както на оперативно, така и на стратегическо ниво. Магистърската програма се фокусира на ефикасно съчетание между теоретична подготовка и практически умения, критично и аналитично мислене, капацитет за разрешаване на проблеми. Местата за бъдещите магистри са ограничени, като инвестициятата в обучението се възвръща многократно, тъй като практически няма еквивалент в Източна Европа. Същевременно курсовете наблягат на ключови елементи в корпоративната култура като деликатно съчетание между лидерски умения и уважение към околните, етика, толерантност към различията и изграждане на ценности и единност. Мениджърите, които завършат магистратурата, ще имат нивото на образование на именити възпитаници на SDA Bocconi като бившия италиански премиер Марио Монти, председателя на Европейската банкова федерация Алесандро Профумо, италианския композитор Джакомо Манцони, главния изпълнителен директор на Vodafone Виторио Калао, Марко Патуано, CEO на групата Benetton. Футболната легенда Кларънс Зеедорф, който също има магистърска степен от SDA Bocconi, дойде лично в София, за да сподели своя опит. Холандецът, който управлява успешно собствен бизнес, говори шест езика и често е наричан Професора заради високия си интелект, каза тогава: „Наученото в „Бокони” отвори пред мен изцяло нови хоризонти и неимоверно задълбочи разбирането ми за бизнеса и за света”.  Мисията на „Бокони“ е да допринася за развитието на личности и организации чрез създаването и разпространението на иновативно управленско познание. SDA Bocconi е училище по мениджмънт, базирано в Милано, което развива и споделя знание от 1971 г. насам. Визията на висшето училище да променя живота към по-добро чрез знание и въображение е основополагаща за програмите, които се предлагат: отворени и специализирани обучения за ръководни кадри, МВА и магистърски програми, приложни изследвания, които да помагат на личности, компании, институции и икономически системи в процес на пазарна глобализация и бизнес развитие. Мисията на университета е да обучава студенти с изключителен потенциал в една общност, чиито ценности са: най-високо академично ниво, национално и етническо разнообразие и взаимно уважение, както и да ги подготви за демократично и етично лидерство, за да служат на своя регион и на света. АУБ е създаден през 1991 г. с цел да образова граждани, способни да посрещнат предизвикателствата на прехода в Югоизточна Европа и да изградят общества, формирани върху принципите за демокрация, частна стопанска инициатива, гражданска отговорност и толерантност към различните култури. АУБ е акредитиран в САЩ и в България и предлага образование в американския стил, известен като liberal arts. В университета се обучават около 1000 студенти от над 40 страни, които получават знания от топ преподаватели от цял свят. АУБ заема водещи рейтингови позиции по успех на възпитаниците си, като 99,8% от завършилите студенти започват работа по специалността си или продължават обучението си.", "date": "2019.12.06", "title": "Магистърската програма на SDA Bocconi и Американския университет в България – \nтрамплин към успеха"}
{"url": "https://www.24chasa.bg/novini/article/7948409", "text": "Около 150 пожара продължават да бушуват днес в източния австралийски щат Нов Южен Уелс, предаде Ройтерс. Силният вятър раздухва пламъците и отново покри Сидни, най-големия град в Австралия. Това, което обаче притеснява най-много властите, са около осемте пожара в района на Сидни. Най-големият австралийски град е столица на щата Нов Южен Уелс и е с население от приблизително 5 милиона души, предава БТА. \"Става дума за пожари, които или имат потенциала да се разпространят още по на изток, или се очаква да го направят, което, за съжаление, означава навлизането им в по-гъсто населени райони, села, по-малки общини, изолирани селски райони, ферми и други стопански площи\", заяви комисар Шейн Фицсимънс от щатската пожарна пред репортери в Сидни. Фицсимънс добави, че няколко пожара на северозапад от града са се слели в един голям пожар, който се разпространява благодарение на жегата и сухия вятър. От началото на ноември при пожари в Австралия загинаха най-малко четирима души, а над 680 домове бяха изпепелени. Освен Нов Южен Уелс, други щати, засегнати към момента от пожарите, са Виктория, Южна Австралия и Куинсланд. Горските пожари са нещо типично за страната през лятото, но тази година започнаха доста по-рано от обичайното. Това стана благодарение на горещините (температурите редовно достигат над 40 градуса), преди още да е започнало лятото в южната част на Австралия, както и благодарение на силните ветрове, които духат в обхванатия от суша регион. Най-опустошителните пожари, регистрирани някога в Австралия, бяха през февруари 2009 г., когато бяха изпепелени хиляди домове в щата Виктория. Тогава загинаха 173 души, а 414 бяха ранени.", "date": "2019.12.06", "title": "Горските пожари в Австралия наближават Сидни"}
{"url": "https://www.24chasa.bg/novini/article/7948528", "text": "Парламентът ратифицира гаранционното споразумение с Европейската инвестиционна банка /ЕИБ/ във връзка с договор за финансиране между ЕИБ и \"Български енергиен холдинг\" ЕАД за финансиране на проект \"Междусистемна газова връзка Гърция - България\". Ратифицирането на гаранционното споразумение е предварително условие за усвояване на средствата от заема от ЕИБ в размер на 109.9 млн. евро. Срокът за усвояване е три години, седем години е гратисният период по отношение на главницата и срокът за погасяване на кредита е 25 години. По отношение на лихвата - лихвеният процент се определя за всеки транш преди усвояването му като може да е плаващ или фиксиран. Междусистемната газова връзка пряко ще свързва националните газопреносни мрежи на Гърция и България и ще осигурява връзка с газопровод TAP (Trans Adriatic Pipeline). Осигурявайки достъп до алтернативни източници на природен газ, проектът за междусистемна газова връзка Гърция-България е ключов за гарантиране на енергийната сигурност както в България, така и в целия район на Югоизточна Европа, се посочва в мотивите. Ратификацията на гаранционното споразумение беше единодушно подкрепена на първо и второ четене от политическите сили в парламента. Таско Ерменков от левицата заяви, че \"БСП за България\" ще подкрепи тази ратификация, защото в нея за първи път вижда една практическа стъпка за диверсификация не само на трасета, но и на източници на природен газ. Той обаче изрази силно притеснение, че започваме да буксуваме в другите проекти. Ерменков припомни информацията от вчера, че Русия е недоволна от скоростта, с която се движи Балкански поток и може да разгледа варианти за заобикаляне на България, което, по думите му, ще е катастрофа за нашата транзитна мрежа. Проучванията в района на \"Хан Аспарух\" нещо забуксуваха и са с неясно бъдеще, коментира още той.", "date": "2019.12.06", "title": "Парламентът ратифицира договора за финансиране на газовата връзка с Гърция"}
{"url": "https://www.24chasa.bg/novini/article/7948571", "text": "Екоактивистката Грета Тунберг пристигна с влак в Мадрид, където в момента се провежда глобална климатична конференция под егидата на ООН, предаде Асошиейтед прес. Очаква се по-късно днес шведската тийнейджърка да се присъедини към хиляди други младежи, които ще участват в шествие в испанската столица с искания преговарящите и политиците да предприемат реални действия за справяне с повишаващите се температури на планетата, предава БТА. Тунберг, която предпочита да използва нисковъглероден превоз при пътуванията си, пристигна в Мадрид от Лисабон след нощно пътуване с влак. В португалската столица тя пристигна по-рано през седмицата от САЩ с яхта, с която прекоси Атлантика.", "date": "2019.12.06", "title": "Грета Тунберг пристигна в Мадрид за шествие на екоактивисти"}
{"url": "https://www.24chasa.bg/novini/article/7948598", "text": "Бившият транспортен министър в служебното правителство на Марин Райков - Кристиан Кръстев ще е новият зам.-кмет на София по транспорт. Това съобщи столичният кмет Йорданка Фандъкова. Сред първите задачи, които Фандъкова ще постави на Кръстев, са пускането на довеждащ транспорт от кварталите до метрото, актуализация на разписанието на градския транспорт, програма за изграждане на спирки и мерки за намаляване на трафика. Така Кръстев е вече вторият ясен нов член на екипа на Фандъкова. По-рано тя обяви, че новия ресор, който създава за дигитализация, иновации и икономическо развитие зам.-кмет ще бъде досегашният шеф на Столичната общинска агенция за приватизация и инвестиции Владимир Данаилов. През следващата седмица Фандъкова ще обяви и кой ще е зам.-кмет по другото ново направление - обществено строителство. “Той ще е инженер с доказан опит. Имам разговори с няколко човека, следващата седмица ще обявя решението си”, каза Фандъкова. Тя представи промените в структурата на Столичната община, които ще внесе в СОС. Така според промените заместниците на Фандъкова се увеличават с един - от 8 стават 9. В новото направление “Обществено строителство” влизат дирекциите за строителство в транспортната инфраструктура, обществени сгради и ВиК мрежа. Към него се създава нова дирекция за планиране, проектиране и възлагане на публични обекти. Тя ще отговаря за представяне на проектите и материалите, които ще се използват. Общинското предприятие “Софпроект” на директно подчинение на зам.-кмета по строителство. Ресорът на Кръстев пък вече ще се нарича “транспорт и градска мобилност”. За по-бързо обслужване на гражданите и привличане на нови инвестиции в столицата се създава направление “Дигитализация, иновации и икономическо развитие”, което ще се ръководи от Влади Данаилов. То трябва да направи административна реформи, да осигури повече е-услуги, да внедри иновации в градски решения заедно с IT сектора и да привлече инвестиции, които да осигурят икономически растеж, обясни Фандъкова. Тя предлага и ново работно време на деловодството на общината. То вече ще обслужва граждани и в събота до 14 ч. Към направление финанси пък вече официално влиза и общинското здравеопазване. Двата ресора отдавна се ръководят от зам.-кмета Дончо Барбалов. Към направлението преминават дирекциите по обществени поръчки и кинцесии и по общинска собственост. “Столичната община ще е една от първите у нас, които от 1 януари ще преминат изцяло към електронни обществени поръчки. Имаме готовност да се включим веднага щон заработи националният портал”, каза Фандъкова. Нов ресор ще има пък досегашният зам.-кмет по строителство и инвестиции Ирина Савина. Тя вече ще отговаря за “Европейски политики, международна дейност и туризъм”. Дирекцията, която отговаря за отчуждаване преминава на подчинение на главния архитект на София. Промените ще наложат увеличение на числеността на общината с под 1,5%, каза Фандъкова. Тя очаква СОС да одобри промените на сесията на 19 декември и те да влязат в сила от 1 януари. В доклада ще влязат и промени в структурите на районите “Слатина”, “Красно село” и “Нови Искър” по искане на районните кметове. “По време на кампанията поех ангажимент за промени в работата на общината - за повече ред и контрол в строителството и ремонтите на публични обекти, по-добър градски транспорт, по-добро обслужване на гражданите и инвестиции за икономическото развитие на София. Това е и целта на промените, които предлагам”, заяви Фандъкова.", "date": "2019.12.06", "title": "Фандъкова: Бившият министър Кристиан Кръстев ще е зам.-кмет по транспорта на София (Обновена)"}
{"url": "https://www.24chasa.bg/novini/article/7948597", "text": "Неизвестен открадна от Центъра за защита на природата и животните в Добрич папагал от редкия защитен вид \"зелена амазона\", който е дива форма, съобщиха за инцидента от Областната дирекция на МВР. Крадецът е проникнал в помещението с още около 70 птици като е разбил катинара. Седемгодишният Пепо, който е в неизвестност, е от семейството на големите папагали, много е дружелюбен, умен и социализиран, разказа на БТА директорът на зоопарка Християн Христов. По думите му птицата, чиято цена стига до 3000 лева, не може да бъде продадена на легалния пазар без документи за произход, които се съхраняват в зоопарка. Посегателството не е извършено от случаен човек, а от познавач, който е идвал в зоологическата градина, оглеждал е и е откраднал най-ценната птица. Нека злосторникът да знае, че когато Пепо е стресиран, крещи и може да бъде чут надалече, каза директорът на зоопарка. Християн Христов допълни, че ще направят всичко възможно да издирят птицата и ще търсят отговорност от фирмата, която охранява центъра. Зоопаркът в Добрич, който е изграден по българо-швейцарски проект, е дом на повече от 300 животни от 65 вида.", "date": "2019.12.06", "title": "Откраднаха в Добрич \"зелената амазонка\" Пепо - рядък защитен вид папагал"}
{"url": "https://www.24chasa.bg/novini/article/7948237", "text": "- Благодаря за поканата. Чудесно и няма как да се чувствам различно, защото успяхме да постигнем всички цели за годината, което ме кара да бъда горд с екипа ни. - Да, точно така. Успяхме да спечелим  , като сме първата българска агенция с подобна награда. За нас това е голямо признание, както и вярвам за целия дигитален бранш в България, защото нито бяхме най-голямата агенция във финалната фаза, нито бяхме с най-дългата история. Ние сме едва на 4 години агенция и успяхме да бъдем оценени на Европейско ниво, както никоя друга българска агенция досега. Освен това спечелихме в категорията с най-голяма конкуренция, което прави победата още по-сладка. Тук е мястото да благодаря на Атанас Танев, CEO на   - проектът с който спечелихме наградата. Това е един човек чудо, човек който работи ден и нощ, човек на който се възхищавам истински за амбицията му. Благодаря му за доверието, както и на целия екип на Efirbet.com - страхотни сте! - Вижте, аз винаги съм се старал да си повтарям, че човек трябва да се гордее с постигнатото, но и да не забравяме, че смирението е доста важно. Виждал съм доста често в живота хората да живеят в заблуда, както се казва измамното чувство, че летиш, докато всъщност падаш. Стъпили сме здраво на земята и работим, произвеждаме, разширяваме се и инвестираме изключително много в няколко направления с цел още по-високи резултати за нашите клиенти. - През първото тримесечие на годината и началото на второто тримесечие успяхме успешно да променим инфраструктурата на управление в компанията, което в момента ни позволява да растем колкото искаме. За нас вече няма значение дали сме 20, 50 или 100 служители в компанията. От средата на второто тримесечие на годината до края на третото тримесечие създадохме четири собствени софтуера, което оптимизира процесите в компанията ни с цели 32%, което е несъизмеримо в сравнение с предходни периоди. Това ни позволява да работим по-умно, качествено и независимо. Примерно, един от софтуерите ни спестява средно по 350 часа работа на месец, което са си двама служители. Последната част от годината успяхме да създадем и вътрешен маркетинг отдел на Serpact, което вярвам, че ще ни се отплати в дългосрочен период от време. - Причините са няколко. Първо има доста “специалисти”, по-точно бих нарекъл шарлатани, които злоупотребяват и предлагат услугата без дори да имат представа за основните параметри, които влияят за класиране на един уеб-сайт в търсещи машини. Втората причина е, че дори да имат представа много агенции поемат повече работа отколкото могат да свършват. Няма как агенция с 6, 7 човека занимаващи се със SEO да имат над 200 проекта, не е възможно. За мое щастие SEO се промени, променя се и става все по-сложно, като казвам сложно визирам, че всяка ниша, език и локация имат нужда от персонализиран подход. Преди години са работили модели, в които повтарянето на едни и същи задачи носят успех за даден бизнес, но това вече не е така и то от няколко години. Има и много други причини, като това да преглътнеш егото си. Малко са специалистите, които ще си признаят, че не знаят нещо, но това е по-скоро характерна черта за българите като цяло за жалост. За щастие ние се обучаваме изключително много и всекидневно, което ни дава увереност във всеки проект. - Да сядат и да четат! Да работят поне 6 дни в седмицата по 16 часа и тогава резултата няма да закъснее. Поне при мен е така от 7 години вече и работи. В SEO, а като цяло и в живота няма как само да взимаш, трябва и да даваш. Затова трябва да се споделят знанията, да бъдем по-откровени един към друг и да работим заедно. Няколко пъти съм казвал, че за да развием нишата в България, трябва да има “здравословна конкуренция”, а не обратното. Това идва и от опита ми, обиколил съм не малко конференции и обучения по света (може би над 30 държави за последните 3 години), дори вече съм лектор на някой от тях, но това се дължи и на чистата игра, която играя, освен знанията без които не може. Ние даваме и ще продължим да даваме на бранша в България и чужбина, пример са нашите   уебинари с международни и български експерти. Това е продукт с огромна добавена стойност, който дава безплатно знания на всички. - Определено съдейки по 2019 година и пазара в чужбина, а и този в България, очаквам все по-големи нива на търсена на услуги в дигиталния маркетинг. За нас 2019 година беше много успешна, ето и малко данни, които съм извадил към 01.12.2019 година: - Над 10 500 успешно реализирани задачи; - Получили сме над 700 запитвания от клиенти; - Над 42 000 активности по всички задачи по проектите; - Над 355 000 активности във вътрешната система на Serpact; И това всичко от сравнително малък екип от почти 20 човека. През 2020 година имаме поставени цели, но основното е да продължаваме да работим все по-умно използвайки собствени инструменти, които създаваме и надграждаме, както и да увеличим пазарния си дял в чужбина.", "date": "2019.12.06", "title": "Никола Минков: Три са основните разлики между успешната и неуспешната SEO агенция"}
{"url": "https://www.24chasa.bg/novini/article/7948652", "text": "Четирима души загинаха при престрелка със полицията след кражба на камион на компанията UPS (United Parcel Service Inc) и опит за грабеж на бижутерски магазин в предградие на Маями, съобщиха късно снощи от ФБР и от местната полиция. Това предават Ройтерс и  . Двамата крадци и две странични лица са били убити по време на завързалата се престрелка с органите на властта, съобщи полицията. Инцидентът започнал с опит за грабеж на магазин за бижута в предградието на Маями \"Корал Гейбълс\" в известния в града търговски квартал \"Миракъл Майл\" (Miracle Mile) около 16:15 часа местно време. Собственикът на магазина посрещнал разбойниците с пистолет, а служителка на магазина е била леко ранена от рикоширал куршум. Поне един куршум по време на престрелката е уцелил кметството на \"Корал Гейбълс\", като е счупил прозорец и поради това сградата е била затворена, допълниха от полицията. След неуспешния грабеж на бижутерския магазин, двамата грабители откраднали камион на UPS, взели шофьора за заложник и започнали преследване с полицията, завършило с престрелка на около 20 мили северно от Маями в \"Мирамар\". Престрелката започнала, след като камионът навлязъл в автомобилния трафик по магистрала Interstate 75. Двамата крадци са били застреляни, посочи пред медиите агентът на ФБР Джордж Пиро. Загинали са обаче и двама цивилни - шофьорът на откраднатия от похитителите камиона на UPS и страничен наблюдател, каза шефът на полицията в \"Корал Гейбълс\" Ед Худак. Все още не е ясно дали заложникът и свидетелят са били застреляни от разбойниците или от полицията по време на кръстосан огън, допълни Худак. В изявление на UPS пред Ройтерс се посочва, че в компанията са натъжени от инцидента, който UPS определи като \"безсмислен акт на насилие\". На този етап не са посочени имената на двамата кради, нито на двете невинни жертви.", "date": "2019.12.06", "title": "4-ма убити при престрелка с полицията във Флорида след опит за грабеж (Видео)"}
{"url": "https://www.24chasa.bg/novini/article/7948667", "text": "Гражданска платформа на обикновения човек \"Изправи се\" създава Мая Манолова. Това не е партиен проект и няма да прераства в партия, а е сдружение, юридическо лице с идеална цел в обществена полза и защита на гражданските права, обясни Манолова. Всички сме граждани и от нас се очаква да говорим, а не да мълчим и да оставяме партиите да вземат решение вместо нас, обясни тя. Заедно с нея учредители стават много от известните лица, които застанаха зад Манолова в кметската кампания. След тях са актьорите Деси Бакърджиева и Веселин Плачков, режисьорите Борис Панкин, Невена Андонова и Максим Генчев, олимпийският шампион по стрелба Таню Киряков, певицата Кристина Димитрова, икономистът Бисер Манолов, Тихомир Валериев от \"Зелена Обеля\", Вера Иванова от \"Системата ни убива\", ген. Валентин Цанков и представители на много други граждански структури. Заедно сме в името на общи каузи, зад общи проблеми, които продължават да не са решени, за защита на всеки човек и правото му на достоен живот, на справедливост, обясни Манолова. А в понеделник към платформата ще се присъединят граждански движения, сдружения, инициативни комитети, браншови организации Всеки ще запази своята независимост, но ще споделят и ще стоят зад общи каузи. Гражданският натиск е последната надежда за коректив на властта. Гражданите плащат скъпо на партиите и институциите, а те са най-легитимният, силният, но и най-подценяваният инструмент на демокрация, каза Манолова. Тя обяви 9 области на бъдеща работа, сред които достойни доходи и работа за всеки, защита на обикновения човек срещу монополите, за съдебна реформа, борба срещу корупцията, справедлива социална система, достъпни здравеопазване и образование, чист въздух, чиста храна, против презастрояването и др. \"Изправи се\" ще прави приемни за граждани, както и платформа за граждански натиск, дигитална платформа за подаване на сигнали от цялата страна. Ще оказваме натиск над институциите, обясни Манолова. Проектът ще се финансира чрез дарения в електронна платформа. Както беше по време на кампанията, в която събрахме над 190 хил лв., обясни тя. И обясни, че работи в адвокатската си кантора и доходите й са високи, а всеки от учредителите отделя от средствата си. Хората и по места се включват от сърце и про боно, допълни тя. Приемните ще са не само в София, а навсякъде в страната. Следващата седмица ще са в Северозападна България. Ще се изправим и ще решаваме проблемите с гражданска енергия и натиск, обяви Манолова. На въпрос дали на следващите парламентарни избори \" Изправи се\" ще си сътрудничи с партията на Слави Трифонов, Манолова отговори с: На хоризонта не се задават избори и хипотези и действия няма какво да бъдат коментирани. С политика не трябва да се занимават само партиите, а и гражданите. Проблемите са политически, но касаят гражданите, затова е време те да се изправят и да вземат в ръцете си решаването на политически проблеми, които касаят техния живот и достойнство, обясни тя. Не деля хората на леви и десни, каза Манолова. Целта й била да създаде пространство за дебат, мнения на хора от различни политически виждания. Ще търсим общи решения между леви и десни, но не за сметка на гражданите, обясни тя. Платформата ни има функцията на Витамин С - ще усили личните ни съпротивителни сили. Нашата имунна система е наша грижа, обясни режисьорът Борис Панкин.", "date": "2019.12.06", "title": "Манолова обяви платформата \"Изправи се\", която няма да става партия"}
{"url": "https://www.24chasa.bg/novini/article/7948438", "text": "„Моята електронна фактура помага“ е кампания на „ЧЕЗ Електро България“ АД за популяризиране на екологичните и социални ползи от използването на съвременния начин за получаване на месечни сметки. Продължава да расте броят на клиентите, които предпочитат да получават сметките си по електронен път. Всеки четвърти клиент на „ЧЕЗ Електро България“ АД вече е оценил удобството, сигурността и екологичните ползи на електронната фактура. До момента отказалите се от хартиения носител на сметката за електроенергия са над 444 000. Със своя избор те успяха да спасят от изсичане над 10 500 дървета и да намалят използването на хартия с близо 11 милиона листа годишно, с което всяка година спестяват 227 мегаватчаса електроенергия, необходима за производството им. „ЧЕЗ Електро България“ АД инвестира спестените от печат на хартиени фактури средства в значими социални и еко проекти. По време на „Моята електронна фактура помага“ дружеството ежегодно ще реализира проекти и инициативи, свързани с грижата за природата и облагородяване на градската среда. Първият плакет за специален принос към каузата на кампанията „Моята електронна фактура помага“ вече е в Благоевград – градът с най-висок брой клиенти на „ЧЕЗ Електро България“ АД след столицата, които използват електронна фактура – над 35 хиляди. Затова и заключителната част на кампанията за 2019 г. бе отбелязана там с откриването на нова детска площадка, изградена с финансовата подкрепа на ЧЕЗ Електро. През миналата година „ЧЕЗ Електро България“ АД инвестира в залесяването на опожарена гора около София. Подкрепата, която получава от своите клиенти в цяла Западна България, ангажира Дружеството с това да продължи да осъществява подобни инициативи и в други градове. Инициативите от кампанията „Моята електронна фактура помага“ продължават и през 2020 г. Следващото населено място, в което ще се реализира поредния проект от кампанията, ще бъде това с най-голям брой клиенти на „ЧЕЗ Електро България“ с регистрация за електронна фактура към 31.12.2019 г. Електронната фактура е напълно безплатна услуга. След регистрацията клиентите могат да следят документите си както в електронния архив на сайта cez.bg, така и на посочения от тях имейл адрес. Електронната фактура гарантира защита на личните данни, спестява време и дава възможност за лесно и практично контролиране на разходите. Тя е валиден, електронно подписан данъчен документ, който е напълно идентичен с хартиената версия. Включете се в „Моята електронна фактура помага“ - заявете своята електронна фактура! На Вас тя ще осигури удобство и сигурност, а на природата и градската среда – помощ и грижа. Помогнете на Вашия град да бъде следващият с нова площадка за игра, обновен парк, ново място за разходка на домашни любимци или нова фитнес площадка на открито!", "date": "2019.12.06", "title": "„Моята електронна фактура помага“ продължава и през 2020 г."}
{"url": "https://www.24chasa.bg/novini/article/7945563", "text": ", е секретарка на Иво Прокопиев, съобщи за \"24 часа\" човек от екипа на бизнесмена. Информацията ни бе потвърдена от още два независими източника. Предложението за назначението на Лазарова идва от канадското правителство. Самият Прокопиев заемаше този пост от 2010 г., така че той остава в сферата на влиянието му, въпреки че някои медии написаха, че Канада е свалила доверието си от бизнесмена през 2017 г. Тогава започна делото срещу него по казуса ЕВН, където той е обвиняем заедно с бившите министри Трайчо Трайков и Симеон Дянков. Всъщност мандатът на Прокопиев е изтекъл през 2016-а и не е бил подновяван. През 2017-а той за последно се появява на събитие в качеството си на почетен консул на Канада. Малко след това му е повдигнато и обвинение за ЕВН. От вчерашното съобщение на правителството се разбира, че почетното консулство е било закрито и сега се открива отново. На сайта на канадското посолство в Букурещ, което отговаря и за България, пише, че почетното консулство у нас временно е прекратило дейността си.  Лазарова има опит в консулската дейност, тъй като е помагала на Прокопиев, докато той беше консул, като е изготвяла документи.", "date": "2019.12.06", "title": "Новият консул на Канада у нас е секретарка на Иво Прокопиев"}
{"url": "https://www.24chasa.bg/novini/article/7948706", "text": "„Преди европейските избори мнозина предвиждаха крах на социалдемокрацията и ни отреждаха трето или четвърто място. Но европейската левица се представи добре, защото подходихме политически - заложихме на силен кандидат и истински политики. В момента може да изглежда, че сме изгубили властовата битка за председателския пост в ЕК. Но спечелихме най-важната - тази за политиките! Урсула фон дер Лайен пое ангажимент ключови наши инициативи да са сред приоритетите на новата Комисия.” Това заяви президентът на ПЕС и евродепутат Сергей Станишев на международен форум в Берлин. Той се проведе като част от конгреса на Германската социалдемократическа партия (ГСДП). Сред гостите на събитието бяха външният министър на Германия Хайко Маас, лидерът на групата на социалистите и демократите в ЕП Ираче Гарсия, министърът по европейските въпроси на Италия Винченцо Амендола, както и зам.-председателят на ЕП Катарина Барли, съобщиха от пресофиса на Станишев. „Днешната конференция е организирана съвместно от ГСДП и ПЕС, както и много други събития, заради дългогодишното ни добро сътрудничество. ГСДП е движеща сила за отстояването на левите ценности в Европа. Освен традиционно добрите си отношения със социалистическите движения в скандинавските държави, през годините германските социалдемократи са помагали и на левите партии от Португалия и Испания, както и на партиите от Централна и Източна Европа, да се демократизират.“, заяви Станишев. В речта си пред делегатите на конференцията президентът на ПЕС очерта непосредствените приоритети пред социалистите след започването на новия мандат на ЕК: „Предстоят ни три важни битки и за тях ще разчитаме на нашите приятели социалдемократите в Германия. На първо място, изработване и прилагане на Европейски зелен пакт за по-чисти градове и по-добър въздух в Европа, за подобряване на живота и здравето на европейските граждани. Социалистите сме тези, които ще продължим да настояваме преходът към нисковъглеродна икономика да бъде социално справедлив, чрез осигуряване на подкрепа за най-уязвимите региони и най-засегнатите сектори. Втората битка е за Социалния стълб. Само чрез прилагането на предвидените мерки като справедливи условия на труд, минимално европейско заплащане, еднакво възнаграждение за мъжете и жените, Младежки план, може да се постигне промяна и да се даде перспектива в живота на европейците. Третата голяма битка е тази с неравенствата в ЕС. Европа трябва да остане обединена - без скорости и различни посоки, за да вървим заедно към изравняване, вместо към създаване на нови разделения. Искаме справедлив и социален бюджет на ЕС. Ще се борим парите за кохезионна политика да не се орязват, както предлага десницата.”", "date": "2019.12.06", "title": "Станишев: ПЕС ще се бори за Социална Европа, бюджет срещу неравенствата и справедлив зелен преход"}
{"url": "https://www.24chasa.bg/novini/article/7948742", "text": "Гръцкото министерство на външните работи днес официално обяви за персона нон грата посланика на Либия в Атина, на когото беше дало срок до полунощ в четвъртък да представи споразумението между Триполи и Анкара за делимитиране на морската юрисдикция между тях, съобщи телевизия Скай. Ръководителят на либийската мисия в гръцката столица отиде във външното министерство сутринта, където беше известен, че е нежелан от Гърция и му беше даден срок да напусне страната, предава БТА. Следващият четвъртък се очаква Атина да бъде посетена от председателя на либийския парламент Агила Салех. Салех подкрепя Либийската национална армия (ЛНА) на маршал Халифа Хафтар, която воюва срещу международно признатото правителство в Триполи. ЛНА обяви в понеделник, че подписаното миналата седмица споразумение между Турция и правителството на Файез ел Сарадж за делимитиране на изключителните икономически зони на двете страни в Средиземно море е незаконно. Самият Салех изпрати писма до генералния секретар на ООН Антониу Гутериш и до генералния секретар на Арабската лига Ахмед Абул Гаит, в които определя споразумението с Турция като заплаха за либийската държава и за нейното бъдеще и сигурност. Според Гърция подписаният меморандум е невалиден и нарушава гръцките суверенни права, защото игнорира нейната изключителна икономическа зона, породена от бреговата линия на остров Крит, който се намира между Турция и Либия. Вчера документът беше ратифициран от турския парламент.", "date": "2019.12.06", "title": "Гърция обяви либийския посланик за персона нон грата"}
{"url": "https://www.24chasa.bg/novini/article/7948785", "text": "Земетресение е било усетено тази сутрин на гръцкия остров Крит, предаде БТА. Според първоначалните данни трусът е бил в морето южно от острова и е усетен в много райони, включително и в град Ханя. Институтът по геодинамика на гръцката Атинска национална обсерватория съобщи, че земетресението е било в 10,45 часа местно време и е било с магнитуд от 4,6 по скалата на Рихтер. Епицентърът е бил на 309 километра южно от Атина и на 28 километра западно - югозападно от селището Хора Сфакион.", "date": "2019.12.06", "title": "Нов трус на гръцкия остров Крит"}
{"url": "https://www.24chasa.bg/novini/article/7948150", "text": "Държавната данъчна администрация обяви 16 мерки за улесняване на данъчните услуги в района на делтата на река Яндзъ, насочени към задълбочаване на неговото интегрирано развитие, информира  За постигане на икономическа интеграция се въвеждат редица мерки за улесняване събирането на данъци от транспровинциалните предприятия, основани на интелигентно данъчно обслужване, усъвършенстване на консултантските услуги в сферата, по-добри данъчни услуги за големи предприятия с помощта на 5G, блокчейн и други технологии. Също така ще се засили обменът на данъчна информация, която да помогне на данъкоплатците да спазват по-добре правилата и да се хормира по-справедлива бизнес среда. Като един от икономически най-активните, отворени и иновативни региони в Китай, делтата на река Яндзъ има стратегическо значение за модернизацията и по-нататъшното отваряне на страната. Миналата неделя бе представен нов генерален план за интегрирано развитие на региона, като бяха предложени мерки за увеличаване на отварянето му в редица сектори, включително промишлеността, финансите и услугите. Районът от 358 000 квадратни километра, приблизително същия размер като Германия, обхваща община Шанхай и провинциите Дзянсу, Джъдзян и Анхуей. Той допринася за формирането на около една четвърт от БВП на страната и една трета от външната търговия и инвестиции.", "date": "2019.12.06", "title": "Нови данъчни мерки ще съдействат за интегрираното развитие на района в делтата на река Яндзъ"}
{"url": "https://www.24chasa.bg/novini/article/7948818", "text": "Стартиращите компании в България създават среда за развитие на културата ни да изискваме прозрачност, отчетност и отговорност при изпълнението на обществения договор между гражданите и държавата. Вашите смели и нестандартни бизнес идеи ни подготвят за бъдещето. Това заяви държавният глава Румен Радев по време на срещата си с представители на български стартиращи компании и на германския бизнес у нас, съобщават от прессекретариата на президента. „Притежаваме всички необходими компоненти за развитие на българската стартъп екосистема – хора, знание, капитал и амбиция“, заяви президентът, като уточни, че през последните 5 години са разкрити 15 000 нови, качествени работни места в създадените над 2000 стартиращи фирми, а София е сред десетте най-добри градове за развиване на стартъп предприемачество. Необходими са ефективни държавни политики в областта на иновациите и предприемачеството за подобряване на средата за правене на бизнес в България, категоричен беше държавният глава.  Според него иновациите имат смисъл, ако се развиват и отбелязват устойчивост. Румен Радев изтъкна ролята на Германия като най-голям външнотърговски партньор на България и стратегически инвеститор. „Германският бизнес носи със себе си не само ноу-хау, той носи положителния модел на добри бизнес практики, който допринася за подобряване на икономическата среда и на бизнес културата в България“, допълни той. От своя страна, посланикът на Федерална република Германия в България Н. Пр. Кристоф Айххорн приветства идеята за поредица от срещи, които да имат за цел установяването на успешни бизнес партньорства. В срещата, която се проведе по инициатива на държавния глава и в партньорство с Германо-българската индустриално-търговска камара, седем стартиращи компании, участвали в инициативата Start.Up! Germany, представиха своите умни бизнес идеи. Сред предизвикателствата, с които трябва да се справя българската стартъп екосистема, са осигуряването на последващо финансиране на проектите, както и готовността на институциите на централно и местно ниво за активно партньорство със стартиращите компании. ", "date": "2019.12.06", "title": "Радев: София се определя като топ 10 дестинация за стартиращ бизнес"}
{"url": "https://www.24chasa.bg/novini/article/7948840", "text": "Министър-председателят Бойко Борисов се срещна с посланика на Руската федерация у нас Анатолий Макаров, съобщиха от пресслужбата на кабинета. В рамките на разговора им в Министерския съвет са били обсъдени двустранните отношения. Било е изразено съгласие, че не съществуват предпоставки, които да възпрепятстват тяхното развитие в прагматичен и добронамерен дух и занапред. Премиерът Борисов е изтъкнал интереса на България да води равнопоставен и взаимноизгоден двустранен политически диалог с Руската федерация, при който страната ни се ръководи от националните си интереси и се придържа към общите европейски и евроатлантически политики, допълниха от правителствената пресслужба. Според министър-председателя Борисов, както България, така и Русия са заинтересовани да си сътрудничат в редица сфери като икономика, енергетика, туризъм, транспорт, образование, наука и култура, социална политика, пише в съобщението. Това бе реципрочен отговор на българските действия от преди 40 дни, ", "date": "2019.12.06", "title": "Борисов се срещна с руския посланик Макаров: Продължават добронамерените отношения"}
{"url": "https://www.24chasa.bg/novini/article/7948788", "text": "Със Стоянка Мутафова си отива една епоха в българското кино, в театъра, в изкуството и културата, каза днес пред журналисти министърът на образованието и науката Красимир Вълчев по повод на кончината на голямата българска актриса Стоянка Мутафова. Той отбеляза, че всичко, свързано със Стоянка Мутафова, има отражение върху нашите мисли, преживявания и върху всеки един от нас. \"Чувствам се тъжно, въпреки че никога не съм я познавал лично и никога не съм контактувал с нея лично, но всички сме живели с нея и я чувстваме като близък човек\", сподели министър Вълчев.", "date": "2019.12.06", "title": "Красимир Вълчев: Със Стоянка Мутафова си отива една епоха"}
{"url": "https://www.24chasa.bg/novini/article/7948867", "text": "Окръжна прокуратура - Бургас внесе в съда искане за налагане на постоянна мярка за неотклонение \"задържане под стража\" спрямо Иван П. Той е обвинен в извършване на убийство на млад мъж в квартал Долно Езерово. Това съобщиха от прокуратурата. По случая вчера бяха оповестени подробности на пресконференция в морския град, в която участие взе и заместник главният прокурор Иван Гешев. Припомняме, че тялото на 33-годишен мъж бе открито в квартал Черно море на Бургас с огнестрелна рана. Разследващите установиха, че трупът е местен. Самото престъпление е извършено в квартал Долно Езерово. Задържаният за убийството и жертвата са били съучастници в два въоръжени грабежа през 2015 и 2016 година съответно в Айтос и София, стана ясно още на вчерашната пресконференция, предаде БТА.  Предстои Окръжен съд - Бургас да насрочи начален час на заседанието си, което ще e днес.", "date": "2019.12.06", "title": "Гледат мярката на задържания за убийството на 33-годишен мъж в Бургас"}
{"url": "https://www.24chasa.bg/novini/article/7948897", "text": "На 16 декември изтича срокът за внасяне на последната месечна или тримесечна авансова вноска за корпоративен данък за 2019 година, припомнят от НАП. Същевременно това е и последният срок, в който фирмите имат възможност да направят корекция на декларираните от тях авансови вноски за тази година, за да не надвнесат ненужно данък или за да не плащат лихви към НАП при определени несъответствия на вноските. Фирмите, чийто приходи от продажби за предходната година надвишават 300 000 лева, са длъжни да правят авансови вноски за корпоративен данък. Те са месечни и тримесечни и се определят на базата на прогнозна данъчна печалба за текущата година. Анализите на НАП показват, че има случаи, при които прогнозираните авансови вноски за корпоративен данък се оказват доста по-високи или по-ниски от дължимия годишен данък. Това може да доведе до начисляване на лихви от страна на НАП или пък до нужда от възстановяване на данък. В тази връзка законодателят е дал възможност на предприятията сами да намаляват или увеличават своите авансови вноски през годината, когато смятат, че те ще се различават значително от дължимия годишен корпоративен данък. Намалението, съответно увеличението, на авансовите вноски се ползва след подаването на декларация за промяна в тях. Този вид декларации се подават в офиса на НАП по месторегистрация на фирмата, като най-лесният начин за подаване на документи към приходната агенция си остава ползването на електронните услуги, които тя предоставя на своите клиенти.", "date": "2019.12.06", "title": "10 дни остават за плащане на авансовия корпоративен данък за 2019-а"}
{"url": "https://www.24chasa.bg/novini/article/7948934", "text": "\"Много пъти съм си задавала въпроса: Ако има Рай (И ако Бог ми е простил всичките щуротии и аз отида в Рая), знам, че ще срещна и двамата - и Нейчо, и Роберт. Каква ще бъде тя?!? Айде, викам си, не мисли за това ма, Стояно! Никъде не е лесно, и в Рая няма да е лесно\". Тези думи на голямата актриса цитира във фейсбук профила си Евгени Боянов, личният мениджър на Стоянка Мутафова. Третият съпруг на Мутафова е артистът Нейчо Попов. За него тя казва, че е любовта на живота й. За първи път се виждат в Народния театър, където тя започва да работи като актриса, а той е студент във ВИТИЗ. Двамата са заедно до смъртта му през 1974 г. Стоянка Мутафова почина днес, на 6 декември 2019 г. след прекарани сериозни здравословни проблеми.", "date": "2019.12.06", "title": "Стоянка Мутафова: И в Рая няма да е лесно!"}
{"url": "https://www.24chasa.bg/novini/article/7948904", "text": "Китай обяви въвеждането на ответни мерки срещу американските дипломати на негова територия, предаде Франс прес. Отсега нататък те ще трябва да предупреждават властите, преди да се срещат с чиновници или експерти. Китайското министерство на външните работи трябва да бъде информирано пет дни предварително. Говорителката на китайското външно министерство Хуа Чунин обясни пред медиите, че това решение е взето в отговор на мерки, предприети от Съединените щати през октомври, предава БТА. \"Призоваваме отново САЩ да поправят грешките си и да се откажат от тези мерки\", добави тя. През октомври Вашингтон нареди на всички китайски дипломати да уведомяват Държавния департамент за всеки официален контакт с дипломати, представители на местните власти и образователни институции, както и на изследователи. Администрацията на президента Доналд Тръмп обясни, че тези мерки са отговор на факта, че американски дипломати в Китай не могат да се срещат с представители на властите и експерти, припомня Франс прес.", "date": "2019.12.06", "title": "Китай предприе ответни мерки срещу американските\nдипломати"}
{"url": "https://www.24chasa.bg/novini/article/7948230", "text": "На 5 декември, в резултат на проведени оперативно-издирвателни мероприятия, криминалисти от РУ – Габрово са установили и задържали 48-годишен гражданин на Република Румъния, за когото са налице данни, че е съпричастен с извършването на множество измами, осъществени на територията на  България, съобщи ОДМВР - Габрово. Той е привлечен в качеството на обвиняем за това, че на 19 ноември, в Габрово е въвел в заблуда 29-годишна служителка на фирма, с което ѝ е причинил имотна вреда в размер на няколкостотин лева. Част от сумата, предмет на престъпление, е намерена и иззета. Разследването продължава под надзора на Районна прокуратура – Габрово.", "date": "2019.12.06", "title": "Задържаха в Габрово румънец, участвал\nв множество измами у нас"}
{"url": "https://www.24chasa.bg/novini/article/7949223", "text": "Българка е арестувана в Гърция за участие в телефонни измами. Тя била \"касиерка\" на престъпна група и събирала парите от измамените възрастни хора, предаде  Досега са доказани измами за 146 500 евро, извършени само за три месеца от 9 души. С разрешение на прокуратурата в град Янина гръцките медии публикуваха снимката и личните й данни. Това е Русанка Христова Ангелова, на 60 години. Установени са още 30 опита за телефонна измама по познатата схема - подвеждали жертвите с лъжлива информация за близък човек, пострадал при катастрофа. Ангелова е арестувана в момент, в който получавала пари от възрастна жена, която предварително е информирала полицията. Полицията призовава за съдействие, ако има още измамени лица от арестуваната. На Ангелова е наложена мярка „задържане под стража“. Срещу нея е повдигнато обвинение за участие в престъпна група за телефонни измами.", "date": "2019.12.06", "title": "60-годишна българка е арестувана в Гърция за ало измами, събрала близо 150 хил. лева"}
{"url": "https://www.24chasa.bg/novini/article/7949249", "text": "За поредна хулиганска проява срещу полицаи в Русе, съобщиха от ОД на МВР в дунавския град. Около полунощ срещу 5 декември екип полицаи от Второ РУ били пратени на бул. „България” в Русе, след като на тел. 112 бил получен сигнал за проблем в ресторант на паркинг. От персонала на заведението поискали съдействие от служителите на реда, заради клиенти в нетрезво състояние, които предизвикали скандал и не искали да напуснат обекта. На място униформените установили, че съобщението е било подадено, заради буйстващ 44-годишен мъж от град Плевен, който бил във видимо нетрезво състояние. При появата на полицаите той не бил респектиран и продължил да се държи непристойно, нарушавайки обществения ред, като започнал да отправил обидни изрази и квалификации по адрес на служителите на реда, освен това нападнал един от полицаите и дори го ударил. 44-годишният побойник бил задържан и отведен в районното управление, като при задържането си също оказал съпротива. Случаят е бил документиран от полицията и е започнато разследване в хода на образувано досъдебно производство за престъпление по чл. 325, ал.2 вр. ал. 1 от НК. Преди по-малко от седмица, друг задържан пиян нарушител на реда също нападна полицай, а друг се развилня и громи районното управление на МВР, където бе откаран.", "date": "2019.12.06", "title": "Поредна хулиганска проява срещу полицаи в Русе"}
{"url": "https://www.24chasa.bg/novini/article/7949250", "text": "Вчерашният ден има един губещ и това е премиерът. Те стъпкаха неговата дума. Той обеща многократно и през лятото го изпълни, че субсидията ще бъде 1 лв. Така зам.-шефът на парламентарната група на ДПС Йордан Цонев коментира пред медиите вчерашното решение на депутатите субсидията за партиите да стане 8 лв. вместо 1 лв. \"Не ви ли убедиха действията на ГЕРБ и БСП, че е имало уговорка за субсидиите. Ако те не са ви убедили, значи каквото и да ви кажа, пак няма да се убедите. Имаше сценарий. Първият беше вариант А - от ГЕРБ влизат по-малко в залата, казахме го на медиите. Те влязоха в залата и започнаха да излизат един по един, поискахме поименна проверка. 17 човека бяха излезли по време на дискусията преди гласуването. Имахме човек, който ги броеше през различните входове. Поискахме поименна проверка и вече трябваше да се гласува. Сценарий А отпадна. Влезе в сила сценарий Б - няма да се гласува бюджетът по-нататък, а е имало такава договорка и в нея е влизало и избирането на Валери Симеонов за зам.-председател. Оттогава е\", разказа Цонев. Според него дори ДПС да бяха гласували за 1 лв. субсидия е щял да влезе в сила вариант три и останалите да гласуват \"против\". \"Не забелязахте ли, че в първото гласуване след чл. 64 патриотите гласуваха \"против\" и не мина следващият текст - 30 чл. от бюджета анблок гласуване. И те разбраха, че бюджета е до тук и дадоха почивка. И разбраха какво ще се случи, защото хората на г-н Симеонов вече бяха показали, че няма да гласуват\", обясни още той. \"Вчерашният ден има един губещ и това е премиерът. Те стъпкаха неговата дума. Той обеща многократно и през лятото го изпълни, че субсидията ще бъде 1 лв. Ние от ДПС не бяхме съгласни, казахме, че е по-добре да е нула лева и да се премине към друг тип финансиране, след като на хората не е обяснено, че публичното финансиране е най-добро. Ние сме поели този ангажимент към избирателите и им обяснихме. Другите се скриха и гласуваха не информирано. След като вече 2 млн. и кусур български граждани са казали така, следващата промяна трябваше да се състои при една по-широка дискусия, както управляващите обещаха. Менда Стоянова и д-р Дариткова в среща с нас казаха - сега ще приемем това, но веднага преди бюджета ще направим широка дискусия под формата на консултации, защото трябваше да изберем нов модел. Този модел, колкото и да е прозрачен даде дефекти - големите партии се оказват с много пари и почват депозити и тн., нещо, което не е присъщо на дейността. Трябваше да изберем модел, през който всички партии да се финансират прозрачно, но да нямат излишни пари за други разходи - например за дарения. Простете, но дарения се правят с лични средства, не с обществени. Българският народ е измислил една хубава поговорка - с чужда пита помен се прави\", коментира Цонев. Обясни, че вместо да се измисли нов модел, е имало задкулисни договорки. И заяви отново готовността на ДПС да участва в една такава дискусия. Срещу нас се изсипаха хиляди обвинения за финансиране от икономически субекти. Простете, но ние сме вносителите на текста. Лично аз съм го написал - за забрана на финансиране от икономически субектите, тогава, когато парите бяха достатъчни. По-принцип сега това трябва да отпадне, когато субсидията е 8 лв. Но държа да подчертая, че 8-те лв. са достатъчни само за тези, които имат 1 млн избиратели. Те не са достатъчни за малките партии, нито за ДПС, категоричен бе той. Обясни, че партията има разгърната структура от 265 общини и тази субсидия не стига за ДПС. На въпрос какво печели ГЕРБ в тази ситуация, той отговори така - Попитайте Валери Симеонов, той беше посредник. Той ще ви каже - как са проведени разговорите, по телефона ли, заедно ли са били. Казахме ви, каквото трябваше и вие се убедихте, че е вярно. Питайте ги, каза още той.", "date": "2019.12.06", "title": "Цонев: Премиерът е губещият от субсидия по 8 лв., думата му бе потъпкана"}
{"url": "https://www.24chasa.bg/novini/article/7949300", "text": "19-годишен младеж се е обесил в Смолян. Това съобщиха от ОДМВР – Смолян. Сигналът за случая е подаден на 5 декември 2019 г. в 12.07 часа в РУ - Смолян. Съобщено е за това, че в гр. Смолян на ул. „Дичо Петров“ е намерено обесено 19-годишно момче от община Смолян. Първоначални данни за насилствена смърт не са установени. Тялото е транспортирано за извършване на аутопсия в МБАЛ „Д-р Братан Шукеров\" АД - Смолян. Местопроизшествието е запазено и посетено от ДОГ при ОД МВР - Смолян и РУ - Смолян. По случая е образувано досъдебно производство.", "date": "2019.12.06", "title": "19-годишен се е обесил в Смолян"}
{"url": "https://www.24chasa.bg/novini/article/7949321", "text": "Индийската полиция застреля четирима мъже, заподозрени в изнасилването и убийството на жена в южната част на страната, предадоха Асошиейтед прес и БТА. Някои изразиха задоволство от смъртта им, приемайки я като правосъдие в случая, който доведе до протести в Индия. Мъжете бяха арестувани от полицията, но не им бяха повдигнати обвинения. Те са били отведени на местопрестъплението, където се смята, че са били извършени изнасилването и убийството, и на мястото, където е било изгорено тялото на жената, съобщи представител на полицията. Според пожелал анонимност полицейски служител заподозрените опитали да отнемат оръжието на полицай и да избягат. Тогава те били застреляни. Изгореното тяло на 27-годишната жена беше открито миналата седмица в подлез близо до град Хайдерабад. Случаят привлече общественото внимание и предизвика протести в Индия. Около 300 души се събраха на местопрестъплението, за да поздравят полицаите за ликвидирането на заподозрените. Някои от тях ги прегърнаха и вдигнаха служителите на реда във въздуха, а други ги обсипваха с цветя. В столицата Делхи обаче някои наблюдатели осъдиха ликвидирането на заподозрените. \"Това е фалшиво правосъдие\", заяви Кавита Кришнан, секретар на Общоиндийската асоциация на прогресивните жени. \"Убийствата са заговор, за да се спре нашето искане за отчетност от властите, съда и полицията, както и за справедливост и достойнство. Искаме подробно разследване\", подчерта тя.", "date": "2019.12.06", "title": "Индийски полицаи застреляха четирима изнасилили и запалили 27-годишна жена"}
{"url": "https://www.24chasa.bg/novini/article/7949323", "text": "Мигрантите в лагера Вучак край Бихач продължават да отказват храна и огрев, имаше и нападения срещу полицията с надеждата, че бойкотът ще доведе до решение на тяхната ситуация, съобщава босненският вестник Аваз с оценката, че ситуацията в лагера е напрежната и никога не е била по-лоша. Стана това, от които всички се опасяваха - хуманитарна криза с катастрофални последици, пише вестникът. Температурата спада все повече, а напрежението нараства. Факт е, че в лагера останаха онези, които са били принудени да останат, които останаха без пари и телефони след многобройни опити да преминат границата с Хърватия, предаде БТА. В лагера отново няма вода да пиене, мигрантите топят сняг и пият, пише Аваз. Мигрантите обявиха бойкот на храна и огрев във вторник с надеждата, че този лагер ще бъде затворен и ще бъдат открити нови приемни центрове с подходящи условия за живот. Над 600 мигранти се намират в импровизирания лагер Вучак, където мръзнат от седмици.Температурата в района от седмици е под нулата. Мигрантите във Вучак искат да им бъдат отворени границите към ЕС и изрично настояват за това.", "date": "2019.12.06", "title": "Мигранти в Босна топят сняг, за да пият вода"}
{"url": "https://www.24chasa.bg/novini/article/7948170", "text": "Трийсет скални картини с изображения на човешки лица, за които се смята, че са произведения от епохата на палеолита, бяха открити в северозападната част на Нинся-хуейският автономен район, предаде  . Те се намират на брега на река Хуанхъ, недалеч от село Бейчантан в района на град Джунуей. Човешките лица, във формата на кръгове, правоъгълници и квадрати, са с дължина 20 см и ширина 15 см. Върху тях и различни декорации за глава. Общата площ, върху която са разположени скалните изображения е с дължина 40 метра и ширина 10 метра. Повечето части на планината в този район са покрити с тиня, донесена от реката по време на разливи. Трийсетте изображения могат да се видят, когато нивото на водата спадне.", "date": "2019.12.06", "title": "Редки скални изображения от палеолита откриха в Северозападен Китай"}
{"url": "https://www.24chasa.bg/novini/article/7949219", "text": "Италианският крайнодесен опозиционен лидер Матео Салвини заяви, че ще бойкотира шоколадовите продукти \"Нутела\" (Nutella), защото съставките им не са 100 процента италиански, предадоха ДПА и БТА. \"Открих, че Нутела използва турски лешници, а аз предпочитам да подпомагам компании, използващи италиански продукти\", каза Салвини на митинг снощи. \"Предпочитам да ям италианското, ако мога да го подпомогна по този начин и да подпомогна италианските фермери\", добави той. 46-годишният Салвини обича да дава публичност хранителните си навици като част от своята стратегия в социалните мрежи, а Нутела често присъства в снимките на храна на страниците му в Туитър и Фейсбук, отбелязва ДПА. Той е начело на националистическата партия \"Лига\", която използва лозунга \"италианците на първо място\". Тя води в социологическите проучвания с подкрепа от около 32 процента. Производителят на \"Нутела\", Фереро (Ferrero), е най-големият купувач на лешници в света. Италианската реколта обаче не може да задоволи производствените нужди на компанията. По данни на Организацията на ООН по прехрана и земеделие (ФАО) Турция дава 70 процента от световния добив на лешници, следвана от Италия с близо 20 процента.", "date": "2019.12.06", "title": "Салвини ще бойкотира \"Нутела\", защото не е достатъчно италианска"}
{"url": "https://www.24chasa.bg/novini/article/7949361", "text": "Задържан е 46-годишен мъж, заплашвал с нож продавачка в магазин и полицейски служители в град Вършец. Това съобщиха от ОДМВР - Монтана. На 5 декември 2019 г. в 20.40 часа е получен сигнал за лице с нож, намиращо се до частен имот на ул. „Република“ в град Вършец. На място служителите на РУ - Вършец са установили 46-годишен местен жител, живеещ в близост до мястото. Мъжът заплашвал с нож служителката в близкия магазин, както и реагиралите на сигнала полицейски служители. Нарушителят е задържан за срок до 24 часа в РУ - Берковица. По случая е образувано досъдебно производство в РУ - Вършец.", "date": "2019.12.06", "title": "Задържаха мъж, заплашвал с нож продавачка и полицаи в град Вършец"}
{"url": "https://www.24chasa.bg/novini/article/7949362", "text": "Нито един кг от охладеното пилешко месо с произход Полша не е влязло за покупка. То е закупено от различни оператори за термична обработка. Това каза министърът на земеделието Десислава Танева пред журналисти във връзка със сигнали за заразено пилешко месо. \"Получени са не 16, а общо 17 сигнала по системата за уведомяване на ЕК за наличие в мрежата на пилешко месо, охладено с произход Полша и тези нотификации засягат няколко страни, където полският производител е продал своята стока. Първият сигнал постъпва март месец. Тъй като тази стока не е за директна консумация, а за преработка, такива са правилата, че не се уведомява публично потребителите, както примерно БАБХ са длъжни да уведомят потребителите, ако такава нотификация беш еполучена за хранителен продукт за директна консумация. Това, което БАБХ е направила след получаването на който и да е от сигналите е проверка по хранителната верига за наличности на този продукт - птиче охладено месо с произход Полша. Около 109 тона установени наличности по всички тези нотификации са иззети. Нотификациите са 17, 10 от тях пристигат след 29 октомври тази година. Имаме интензитет. От тези 17, 15 от тях касаят един и същ полски производител. БАБХ е изпратила включително и до Полша, до техния контролен орган по храните съответната информация по проверката. Те не засягат само Бълария. Продукт на този полски производител е подаден поне в още 7 европейски страни. Този продукт е за последваща преработка, той не може да се консумира директно от потребители без термична обработка, поради което БАБХ няма задължението, не го и прави да уведомява потребителя\", заяви още Танева, цитирана от  . Тя посочи, че не може да се изнесе информация за името на производителя, нито за българските оператори, които са изнесли тази стока. \"Има специална разпоредба, която ни забранява това. Всичко налично, което е в мрежата след незабавна проверка, е иззето като наличност\", допълни още Танева. Министърът поясни, че страната ни няма правомощия да забрани този производител да продава за България. \"Това може да го напави полският орган на храните, който да постави съответните изисквания. БАБХ го е информирал за това\", каза още Танева.", "date": "2019.12.06", "title": "Нито един килограм от охладеното пилешко от Полша не е влязло за покупка"}
{"url": "https://www.24chasa.bg/novini/article/7949438", "text": "Нашите репортери не могат да зададат въпроси. Това се случва след дебат за свободата на словото. Ако това се беше случило с други репортерки, всички телевизии щяха да се застъпят за нея, каза депутатът от Атака Павел Шопов в НС. Последните два дни в парламента се разрази скандал с репортерка на тв Алфа Атака и депутатът от НФСБ Петър Петров, който я попитал за цвета на бельото й. Ръководството на НС вместо да вкара въпроса в етичната комисия и да се разиска на председателски съвет, отнема акредитацията на тази репортерка, която стои на студа пред парламента допълни Шопов. Репортерката от тв Алфа задава въпрос на депутат от НФСБ защо той е гласувал против минималната пенсия да бъде 300 лв. Отговорът му е обратен въпрос за това с какъв цвят на бельото е тя. Толкова отвратително това, че е признак на лош вкус да го коментирам, а държанието на този депутат е непристоен каза Павел Шопов. От партията нямат официално становище защо не се допуска до НС репортерката от тв Алфа Атака.", "date": "2019.12.06", "title": "Атака: Не пускат репортерите ни в парламента"}
{"url": "https://www.24chasa.bg/novini/article/7949330", "text": "Баба, дядо и вуйчо на починали при катастрофа 6-годишно дете осъдиха застрахователна компания да им плати общо 120 хил. лв. неимуществени вреди, причинени от смъртта на 6-годишния им внук. Трагичният инцидент с малкия Мартин стана на 25 юли 2018 г. в Сандански. Тогава 73-годишен шофьор, минавайки по улица в ремонт, блъсна два паркирани джипа и помете 6-годишното дете, което било на тротоара. Вследствие на удара Мартин получи тежки наранявания и травми и въпреки оказаната своевременна медицинска помощ, на 3 август почина. Родителите и братът на майката на Мартин - Мирослава поискали от застрахователната компания обезщетение, но получили отказ. Застрахователят оспорил правото на бабата, дядото и вуйчото да получат застрахователно обезщетение по \"Гражданска отговорност\" за неимуществени вреди, защото смятат, че близките отношения на тримата са обичайни и нормални, родствената връзка трябвало да се характеризира с изключителност. В случая не били налице изключителни обстоятелства, различни от обичайните, нормални и естествени взаимоотношения, които да налагат присъждане на обезщетение на ищците. Претенциите били и завишени по размери, а застрахователно обезщетение било фиксирано в размера до 5000 лева. Пред съда обаче свидетели разказали, че тримата са имали изключителна, трайна и дълбока емоционална връзка с починалия техен внук и племенник. Те търпяли болки и страдания от смъртта. Дядото преживял и мозъчен инсулт, който силно влошил здравословното му състояние. Всички постоянно плачели и скърбели за загубата на детето. Често посещавали гроба му, непрестанно говорели за детето и се връщали с горчивина към деня на трагичния инцидент. Не можели да спят спокойно, чувствали се тревожни и изнервени, изпаднали в депресия. Започнали да приемат успокоителни лекарства и медикаменти. Бабата и дядото редовно взимали Мартин от детска градина, прекарвали много време заедно, водили го на разходки. Вуйчо му пък му бил буквално като баща и редовно взимал Мартин да си играе с неговите деца. Съдът се позова на съдебна практика, според която е разширен кръгът от лицата, които могат да претендират за обезщетение следствие на смъртта на близък, ако се докаже създадена трайна и дълбока емоционална връзка с починалия и претърпени от неговата смърт продължителни болки и страдания. \"Справедливо е да им се признае право на обезщетение, понеже е доказано, че те са понесли морални болки и страдания. Събраха се доказателства, от които е видна изключителната връзка на бабата, дядото и вуйчото с починалия им внук и племенник, която се отклонява от нормалната между такива родственици. Налице е изключителност на понесените болки и страдания, които надхвърлят по интензитет и времетраене нормално присъщите за съответната родствена връзка\", аргументира се съдът. На дядото е присъда най-голямата сума от 50 хил. лв., защото той най-тежко преживява загубата на любимия си внук, и дори получил инсулт. На бабата е присъдено обезщетение от 40 000 лева, а на вуйчоно - 30 000 лева. Решението на окръжния съд не е окончателно и може да се обжалва. Делото срещу шофьора, причинил смъртта на детето започва следващата седмица в съда.", "date": "2019.12.06", "title": "Семейството на убития при катастрофа 6-годишен Мартин от Сандански осъдиха застрахователя"}
{"url": "https://www.24chasa.bg/novini/article/7949083", "text": "В новия брой на \"168 часа\" четете:                                                                                                                                                                                                                                        ", "date": "2019.12.06", "title": "Търсете новия брой на \"168 часа\""}
{"url": "https://www.24chasa.bg/novini/article/7949470", "text": "Сценарии за поетапно развитие на \"задълбочената интеграция\" между Русия и Беларус разгледа в четвъртък политическият клуб на РОСБАЛТ на кръгла маса в московския пресцентър на агенцията. Своеобразен фон бяха поредните упреци на беларуския лидер Александър Лукашенко към Москва. Той констатира по-специално, че Русия отново прави спънки на вноса от Беларус, а не е решен и въпросът Минск да получи обезщетение за попадналия в негова рафинерия \"мръсен\" петрол от руския тръбопровод. \"Ние пресмятаме, решаваме нещо. А те се правят, че не е имало мръсен петрол. Ние обаче провалихме своя БВП главно заради петролни проблеми. Защото нефтопреработването у нас е обвързано и с нефтохимията\", каза беларуският президент. Експертите направиха опит да отговорят на някои въпроси. Каква интеграция търсят Москва и Минск? Ще склони ли Лукашенко руската рубла да стане обща валута и да бъдат създадени наднационални политически органи на Единната държава (Съюзната държава между Русия и Беларус, б. пр.)? Какво трябва да е нивото на интеграция с Русия според беларуското общество? Павел Кудюкин - социолог и политолог, заяви, че от гледище на Кремъл основният въпрос на интеграцията между двете страни е предимно геополитически, но има и икономически интерес. \"Руският капитал отдавна мечтае да започне сериозна приватизация в Беларус и да се включи в тези процеси\", каза той. И посочи, че засега капиталът от Русия не е постигнал тук особен успех. \"Засега е успял само частично да приватизира петроло- и газопроводите през територията на Беларус, да създаде съвместни предприятия в тази сфера. Там обаче има още много сочни парчета от нефтопреработвателната и нефтохимическата промишленост, машиностроенето, хранителната промишленост. Но точно тях не ги пуска беларуската страна\", отбеляза експертът. В очите на част от руските военни \"Беларус е удобен плацдарм\", заяви Кудюкин. Но в днешния политически контекст географското положение на страната съвсем не е еднозначно - въпросният \"плацдарм\" може да бъде насочен не към отбранителни, а към нападателни действия, \"доколкото тази силно изтеглена на запад издатина с оголен ляв и десен фланг е твърде неудобна и неизгодна за отбрана\". Подобни планове обаче има, \"както потвърждават и току подновяваните приказки за създаване на руска военновъздушна база в Беларус, отхвърляни от беларуското ръководство, впрочем в твърде учтива форма\". Спомените сред обществото в Беларус за военните нашествия, минавали на вълни през страната столетия наред, са \"много болезнени\", смята Кудюкин. И вижда тук една от причините Беларус \"да не желае превръщане в руски плацдарм, макар че Русия много иска да го придобие\". Разсъждавайки доколко е готов Минск да се интегрира с Москва, експертът посочи, че Беларус все още е \"доста\" рускоезична страна, чието население гледа руски телевизии, но има развито национално самосъзнание - и преобладаващият между беларусите език \"не е пречка за това\". \"Също както повечето ирландци във Великобритания говорят английски, но я елате им кажете, че са англичани\", даде пример социологът. Беларуската власт силно насърчава тези нагласи в обществото, като пропагандира идеята за суверенитет, убеждението, че \"Беларус не е Русия\", каза експертът. Според Кудюкин \"днес беларусите се осъзнават като отделен народ и отделна страна доста по-силно, отколкото в началото на 90-те\". Както потвърждават и социологическите анкети. Беларусите, каза той, искат сътрудничество по всички вектори - и по източния, и по западния, и по южния, но същевременно смятат страната си за успешна независима държава \"и като цяло държат да останат независими\". Кудюкин смята за малко вероятно Минск да приеме и руската рубла като обща валута за двете страни, тъй като икономическата политика на Беларус \"има кейнсиански черти\" - за да я води и занапред, беларуското ръководство трябва да държи в ръцете си печатния стан. Участниците в сбирката обаче констатираха, че в руското общество и елитите все още доминира съвсем различна визия за Беларус. Там преобладава мнението, подхранвано и от руските медии, че Беларус е част от Русия, а беларусите - само част от руския народ. Според Игор Минтусов, президент на Европейската асоциация на политконсултантите, \"Беларус в лицето на Александър Лукашенко би желала по-тясна икономическа интеграция с Русия\". По думите му такава интеграция според Лукашенко \"включва разнообразни отстъпки и преференции, той иска да стане фактически част от вътрешния руски пазар\". Такъв е стратегическият интерес на Минск, казва експертът, защото такава интеграция \"може да предпази Беларус от фрустрации на международните пазари\". А в тактически аспект беларуското ръководство използва риториката на Лукашенко за интеграция с Русия. Колкото до стратегията на Москва спрямо Беларус, Кремъл според Минтусов \"на първо място се стреми към геополитическа и военнополитическа интеграция с нея\". Докато участието на руския бизнес в приватизацията в съседната страна е вече тактически въпрос за руското ръководство. На известна част от политическия елит и повечето хора в Русия е присъщ \"скрит неоимперски синдром\", според който за Беларус е по-добре да бъде с Русия - Русия и Беларус практически са едно и също, отбелязва политологът. Москва обаче би предприела по-сурови мерки за задълбочена интеграция, само \"ако с политиката си Минск прекрачи една \"червена черта\". Например ако изведнъж реши да присъедини страната към НАТО. Впрочем, самият Минтусов смята този сценарий за фантастичен. На кръглата маса бе споделено и мнение, че Кремъл цели да погълне Беларус - една твърде стабилна политика. Защото през последните 20 години Москва се е убедила: Русия не може да се развива интензивно, например да се откаже от суровинната икономика и да укрепва промишлеността си. Съответно е поет курс единствено към екстензивно развитие - Русия да присъединява нови територии, активи, намиращи се там, и така да увеличава данъчно облагаемото си население. (БТА)", "date": "2019.12.06", "title": "Ще стане ли Беларус част от Русия"}
{"url": "https://www.24chasa.bg/novini/article/7949454", "text": "Ситуацията в село Ръйркайпий, около което обикалят около 60 бели мечки е под контрол, съобщават властите в Чукотка. Към патрулите са включени полицаи и гранични служители, съобщиха РИА Новости и  . По информация на Световния фонд за дивата природа (WWF) в Русия, твърде топлото време на Чукотка е довело до това десетки бели мечки да не могат да напуснат околностите на селото. Патрули обикалят населените пунктове и дежурят около детската градина и училището, за да предотвратят среща между мечките и хората. Властите на Чукотка напомнят, че подобни случаи е имало и преди. Селото се намира близо до голяма колония на моржове. Когато замръзне морето, животните се отправят към традиционните за тях ловни места. От съображения за сигурност са отменени всички обществени мероприятия. Жителите са предупредени за мерките за сигурност, а по улиците са разлепени бележки с телефони за контакт. Ако белите мечки се приближат до селото, „мечите патрули” ще използват срещу тях техника и фалшив огън.", "date": "2019.12.06", "title": "Село в Чукотка е обсадено от бели мечки (Видео)"}
{"url": "https://www.24chasa.bg/novini/article/7949455", "text": "През 2019 г. някои имена затвърждават позициите си като най-популярни, следвайки тенденцията от предишни години ,предава  . Други пък влизат в челната стотица съвсем неочаквано. Ето кои са най-популярните имена за момчета в глобален мащаб: Мохамед, Ноа, Лео, Оливър, Чарли, Хари. Джордж, Артър, Фреди, Джак Тео Оскар Джейкъб Итън Алфи. Класацията се допълва още от имена като Джошуа, Арчи, Адам, Илайджа, Лука, Дейвид, Фин, Майлс, Конър, Матео, Джейсън и други.", "date": "2019.12.06", "title": "Мохамед и Оливия - най-популярните бебешки имена за 2019 г."}
{"url": "https://www.24chasa.bg/novini/article/7949521", "text": "Международен научен екип установи, че микробът Metallosphaera sedula, който се храни с метали, вирее много добре и върху метеорит, съобщи Сайънс алърт. Тези предпочитания на микроба показват, че най-ранният живот може да е получил ключови хранителни вещества от космически скали, паднали на планетата ни. Метеоритите съдържат рядки елементи, като фосфор, а и по-сложни органични съединения. Затова учените са решили да проверят дали някои организми може да са развили способности да се възползват от тези специални смеси минерали. Известно е, че има бактерии, като Leptospirillum ferrooxidans Acidithiobacillus ferrooxidans, които окисляват желязото в метеоритите, предава БТА. За да открият мироб, който гледа на метеоритите като на нещо повече от гарнитура към основната си храна, специалистите са се насочили към термоацидофил - който понася добре и топлина, и ниско рН. Такива организми биха могли да оцелеят в марсианския реголит. Те са търсели също подходяща смес от метали и пространство за разрастване на микроба. Затова учените са избрали скалист метеорит, наречен Северозападна Африка 1172 (NWA 1172) - 120-килограмов минерал, открит през 2000 г. Той съдържа няколко метала, сред които и електролити, улесняващи метаболитната активност и микробен растеж, обясни Тетяна Милоевич от университета на Виена. Освен това метеоритът е порьозен, което улеснява микробния растеж. Култура от микроба е поставена върху стерилизирани парчета от метеорита и наблюдавана отблизо с микроскоп. За сравнение подобна микробна култура е получила и халкопирит - минерал, съдържащ мед, желязо и сяра. Двете хранителни среди са дали съвсем различен микробен растеж. Метеоритът определено бил по-добра среда.", "date": "2019.12.06", "title": "Идентифицираха организъм, който се храни\nс метеорити"}
{"url": "https://www.24chasa.bg/novini/article/7949523", "text": "Германската канцлерка Ангела Меркел пристигна днес в бившия нацистки лагер на смъртта Аушвиц на първото си посещение в най-известното място на масови убийства, извършени в Европа от режима на Адолф Хитлер, предаде Асошиейтед прес, цитирана от БТА.  Меркел донесе и дарение от 60 млн. евро за лагера, който днес е музей на жертвите на Холокоста. Парите ще влязат във фонд за поддържане на физическите останки на лагера - сгради, бараки, огради, наблюдателни кули и лични вещи, като обувки и куфари, на убитите тук. Всички тези веществени обекти са запазени като свидетелство за германските зверства и като един от най-разпознаваемите символи на способността на човечеството да извършва злодеяния. Състоянието им обаче се влошава под тежестта на годините и на многомилионния поток от туристи от цял свят, което налага дългосрочни консервационни мерки. Дарението за фондацията \"Аушвиц\" идва в добавка към вече дарените от Германия във 60 млн. евро преди 10 г., когато фондът бе създаден, съобщиха от държавния музей \"Аушвиц-Биркенау\". Така общият принос на Германия в него е вече 120 млн. евро - далече над всички останали дарения от общо 38 страни. Както и предишното дарение, половината от сегашното идва от федералното правителство, а другата половина - от германските провинции, като признание за отговорността на германската нация. След като стана канцлер през 2005 г., Меркел отдаде почит към жертвите в редица други нацистки концлагери, като е била пет пъти и в израелския музей на Холокоста и мемориала \"Яд Вашем\". В Аушвиц, край днешния полски град Освиенцим, обаче тя идва за първи път. Полското външно министерство нарече посещението й \"историческо\", което е явно признание за уникалния статут на Аушвиц в световната колективна памет, отбелязва АП. Министерството посочва, че това е едва третата визита на действащ ръководител на германско правителство в това световно място на почит към жертвите на нацизма. Нацистка Германия унищожи около 1,1 млн. души в затворническия комплекс Аушвиц-Биркенау по време на окупацията на Полша през Втората световна война. Повечето от жертвите бяха евреи, докарани тук от цяла Европа, за да бъдат умъртвени в газови камери. Убити обаче бяха и десетки хиляди други хора, включително поляци, съветски военнопленници, роми (цигани). Лагерът бе освободен от Съветската армия на 27 януари 1945 г.", "date": "2019.12.06", "title": "Меркел дари 60 млн. евро за музея на жертвите на Холокоста (Снимки)"}
{"url": "https://www.24chasa.bg/novini/article/7946923", "text": "През 2019 г. в университетите студентите са по-малко, реализацията на завършилите е по-добра, научните публикации са повече. Това показва новото, девето, издание на Рейтинговата система на висшите училища в България, което бе представено вчера в Министерството на образованието и науката. Рейтинговата система сравнява представянето на 51 висши училища в рамките на 52 професионални направления на основата на десетки показатели. е на първо място в 21 направления,  - в 6 направления,  в 4 направления. Водещи в по три направления са  Студентите са с 6000 по-малко, отколкото през 2018 г., а в сравнение с 2014 г. са намалели с 45 000. Сега са 223 900. За пръв път дипломираните висшисти, които се осигуряват в страната са над 80%. Преди 5 години са били 75%. Делът на наетите висшисти, които през първите 5 г. след завършването си работят на позиция, за която се изисква висше образование, нараства до 50,3% от под 46% през 2014 г. При завършилите през последните 5 г. магистри през 2019 г. делът на тези, които работят на позиция, за която се изисква висше образование, е над 60%, докато при завършилите бакалаври е под 36%. Учещите икономика са най-много, но само 40% от завършилите работят по специалността. Сред филолозите - също голямо професионално направление, процентът е 44. Има направления, в които е важно не само какво учиш, а и къде го учиш. Има големи различия в средните нива на доходи (достигат до 1200 лв.), безработица и приложение на придобитото висше образование в зависимост от завършеното висше училище дори в рамките на едно и също професионално направление. В много направления, сред които и едни от най-масовите – “Икономика”, “Администрация и управление”, “Информатика и компютърни науки” – разликите по тези показатели между завършилите различните висши училища често достигат два пъти, а в някои случаи и повече. Значително по-малки разлики в данните за реализацията на завършилите в зависимост от конкретното висше училище се наблюдават в професионалните направления, подготвящи кадри основно за отбраната, образованието и здравеопазването.", "date": "2019.12.06", "title": "Къде учиш за икономист, администратор, IT, е важно - до 1200 лв. разлика в дохода после"}
{"url": "https://www.24chasa.bg/novini/article/7950024", "text": "14-годишната Симона, която пострада тежко при катастрофа на спирката на кино “Тракия” във Варна на 4 ноември тази година, вече не е пациент на Отдетелието по анестезиология, реанимация и интензивно лечение /ОАРИЛ/ в МБАЛ “Света Анна - Варна”. След едномесечна битка за живота й, която реаниматорите проведоха, и след рехабилитационни процедури, проведени в ОАРИЛ, Симона вече е настанена за рехабилитация и възстановяване в Клиниката по неврохирургия на спешната варненска болница. След продължителната кома, Симона вече е в състояние да се движи и самостоятелно, в ясно съзнание, адекватна, контактна и усмихната, съобщиха от болницата. В клиниката по неврохирургия тя няма да бъде подлагана на оперативни интервенции. “Симона се движи много добре, след рехабилитацията, която й е проведена в Реанимация. При нас предстоят още няколко рехабилитационни дни и изписване”, коментира д-р Ридиан Неделко от клиниката по неврохирургия на МБАЛ “Света Анна - Варна”. Друг млад пациент на МБАЛ “Света Анна - Варна - Георги, който през лятото в тежка катастрофа загуби майка си и баба си, продължава да е в състояние на будна кома. В резултат на адекватното лечение в клиниката по неврохирургия, в рамките на повече от 6 месеца, Георги подлежи на транспортиране до Германия, където да бъдат проведени следващите етапи от възстановяването му.", "date": "2019.12.06", "title": "Симона, която беше пометена на спирка във Варна, вече е извън реанимация"}
{"url": "https://www.24chasa.bg/novini/article/7950042", "text": "Министърът на околната среда и водите Нено Димов ще предложи решение, с което ще се отложи достигането на максималния размер на отчисленията, които общините плащат при депониране на отпадъците, до цялостното доизграждане на инфраструктурата за сепариране и компостиране. Това стана ясно след среща на министър Димов с парламентарната група на „Обединени патриоти“ (ОП), проведена по инициатива на ВМРО. Министър Димов припомни, че от 2011 г. насам се провежда политика за намаляване на депонирането и увеличаване на рециклирането и повторната употреба на отпадъци. Тя предвижда увеличаване на таксата, която общините да заплащат, ако не реализират заложените цели за рециклиране и намаляване на депонираните биоразградими отпадъци. Още през 2013 г. е предвидено през 2020 г. отчисленията да достигнат 95 лева на тон. Голямата разлика между сегашния размер от 57 лева и заложения за 2020 г. размер от 95 лева е в резултат на намалението на отчисленията през 2017 г. по настояване на Националното сдружение на общините в Република България (НСОРБ). „Предвидено беше до 2020 г. да бъдат изградени планираните съоръжения за третиране на отпадъци. Вече са изградени 53 регионални депа, но за съжаление има забавяне в изграждането на някои компостиращи и сепариращи инсталации, което забавя някои от общините при изпълнение на определените цели“, отбеляза министър Димов. Затова говорихме с групата на ВМРО и ще обсъдим с НСОРБ увеличението от 57 на 95 лева да бъде на три стъпки през следващите години до 2022 г., така че да е по-поносимо за общините. В този период се очаква инсталациите да бъдат завършени“, обясни министърът. „За тази година общият размер на дължимите отчисления от общините би нараснал до 130 млн. лв., което е много голяма тежест и може да доведе до вдигане на такса смет в почти всички общини. Затова поканихме министър Димов и с удовлетворение научихме, че има варианти за решаване на проблема“, коментира и съпредседателят на ПГ на ОП Искрен Веселинов. „За общините, които изпълняват целите за рециклиране и отклоняване на биоразградимите отпадъци от депата, отчисленията се намаляват с по 50%“, припомни министър Димов. По предварителна информация от Изпълнителна агенция по околна среда (ИАОС) за 2018 г. 38 общини реализират целите за рециклиране, а около 195 общини - целите за ограничаване на депонираните биоразградими отпадъци. Целта на въведените през 2011 г. отчисления по Закона за управление на отпадъците е да се насърчат общините да намалят количествата на отпадъците, които депонират, като въвеждат разделно събиране, повторна употреба, рециклиране и оползотворяване на битови отпадъци. Средствата, събрани от отчисленията, могат да се използват само за инвестиции в инсталации за третиране и намаляване на депонирането. Поставените цели са до края на 2020 г. страната ни да ограничи количеството депонирани биоразградими отпадъци до 35% спрямо 1995 г., а до 2030 г. целта е депониране на едва 10% от общо образуваните битови отпадъци. Отчисленията са част от таксата за битови отпадъци.", "date": "2019.12.06", "title": "Нено Димов смекчава скока на таксата за отпадъци на общините"}
{"url": "https://www.24chasa.bg/novini/article/7950044", "text": "Турция купи руските зенитно-ракетни системи С-400 без какъвто и да е политически контекст, тя бе принудена да го направи заради отказа на съюзниците от НАТО да й продадат такова въоръжение, заяви днес турският външен министър Мевлют Чавушоглу на международна конференция \"Средиземноморски диалози\" в Рим, предаде ТАСС. \"На нас ни трябваха системи за противовъздушна отбрана, ние поискахме от САЩ, от Франция, но те не ни продадоха. Така че се обърнахме към други. И това не е политически въпрос или политически избор\", каза Чавушоглу, коментирайки конфликта между Анкара и Вашингтон във връзка с покупката на руски системи, предава БТА. Министърът призова да не се търси политически подтекст в покупката, като отбеляза, че Турция и Русия имат много разногласия - за Украйна, за Грузия, за Сирия, където позициите им в много случаи се различават. \"И ние си оставаме страна от НАТО. При което Турция има по-голям принос от другите в работите на алианса\", каза турският министър. Чавушоглу припомни, че през 2013 г. САЩ, Нидерландия и Германия изтеглиха своите комплекси Пейтриът, които бяха временно разположени в Турция за защита от възможни атаки от сирийска страна, а тази година и Италия е решила да изтегли своите. Така, че в Турция остава само испанският Пейтриът, каза Чавушоглу, като подчерта, че Турция се нуждае от противовъздушна отбрана и ако съюзниците не й продадат такива системи, тя ще продължи да ги купува от други страни. Турция купи от Русия системи С-400, чиито доставки започнаха през юли. САЩ и НАТО се обявиха против тази покупка, а Белият дом съобщи, че тя прави невъзможно по-нататъшното участие на Турция в програмата за създаване на американски изтребители пето поколение Ф-35.", "date": "2019.12.06", "title": "Чавушоглу: Турция купи руски системи С-400 без политически подтекст"}
{"url": "https://www.24chasa.bg/novini/article/7950076", "text": "През третото тримесечие на 2019 г. в пенсионноосигурителните дружества са подадени общо 60 390 заявления за промяна на участие и прехвърляне на средства от един пенсионен фонд в друг, съобщиха от Комисията за финансов надзор. Общо 52 858 осигурени от подалите заявления през третото тримесечие на 2019 г. са променили участието си във фондовете за допълнително пенсионно осигуряване. Общата сума на прехвърлените средства в друг пенсионен фонд от съответния вид е 175 075 968 лв. Осигурените лица, възползвали се от правото си за промяна на участие и прехвърляне на средства от индивидуалните партиди през деветмесечието на 2019 г. са общо 161 543. Размерът на прехвърлените средства от началото на годината е 519 459 602 лв.", "date": "2019.12.06", "title": "60 390 души са поискали да \nси сменят пенсионния фонд"}
{"url": "https://www.24chasa.bg/novini/article/7950066", "text": "Екипи на Столичен инспекторат извършиха над 50 проверки за източници на замърсяване на въздуха. Това е част от изпълнението на мерките, заложени в „Програма за управление качеството на атмосферния въздух на Столична община Екипи на Столичен инспекторат извършват проверки на обекти, с потенциални източници на замърсяване. Тази седмица са проверени 33 строителни обекта, 21 автосервизи, пунктове за смяна на автомобилни гуми, ателие за тапицерски услуги, съобщиха от Столична община. Направени са 4 проверки на пунктове за изкупуване на отпадъци от хартия, картон, пластмаса съвместно с експерти от РИОСВ - София. Проверките включват начина на отопление и нерегламентирано горене на отпадъци. Проверени са и 5 производствени обекти. За непочистена прилежаща територия са наложени две глоби. Съставени са 4 акта за установени нарушения за горене на отпадъци на открито. Районите, в които са констатирани нарушенията са „Младост“, «Триадица» и «Подуяне».", "date": "2019.12.06", "title": "Столичен инспекторат провери 50 обекта на замърсяване, наложи две глоби"}
{"url": "https://www.24chasa.bg/novini/article/7950069", "text": "Условията за живот на стотици човешки същества в импровизирания лагер Вучак са срамни. Този лагер никога не е трябвало да бъде отварян. Спешно е необходимо тези хора да бъдат преместени и да им се осигури прилично настаняване. Това заяви на пресконференция днес комисарят за човешки права на Съвета на Европа Дуня Миятович, приключвайки четиридневната си визита в Босна и Херцеговина, съобщи за БТА пресцентърът на Съвета на Европа. Условията за живот в лагера Вучак са били ужасни преди студеното време и са станали още по-нечовешки, след като температурите паднаха под нулата. Човешки същества, включително няколко непълнолетни, са събрани в калта на бившо сметище, намиращо се до миниран район. Те нямат течаща вода и санитарните и хигиенните условия са ужасни. Много от хората нямат адекватно облекло и обувки. Нечовешко и неприемливо е хора да са държани в такива условия, заяви Миятович, цитиран от БТА. Тя изрази загриженост за положението на мигранти и търсещи убежище, които спят на открито или в изоставени сгради в Бихач и в други части на страната. Комисарят подчерта, че както Федерацията Босна и Херцеговина, така и Република Сръбска трябва да се ангажират за подобряване на ситуацията и равноправно да споделят отговорността за настаняването на мигранти и търсещи убежище. Миятович изрази съжаление, че Република Сръбска и няколко кантона във Федерацията досега отказват да поемат отговорност за бежанците. Комисарят изрази дълбока загриженост във връзка с информациите за връщане на мигранти от хърватската полиция. Тя е особенно разтревожена от разкази на мигранти, че са били бити и са им били отнемани вещи, включително обувки, и са били заставяни да вървят по неравен терен, за да се върнат в Босна и Херцеговина.", "date": "2019.12.06", "title": "Еврокомисар: Незабавно да се затвори лагера Вучак в Босна"}
{"url": "https://www.24chasa.bg/novini/article/7948950", "text": "Депутатите решиха Министерски съвет да изработи план за свободата на словото в медиите, както и да предложи работещ модел за финансиране на обществените медии, който да осигурява тяхната независимост. Всичко това трябва да се случи в срок до 31 март 2020 г. Народните представители приеха единодушно проекта предложен от БСП за изграждане на политики относно свободата на словото, след като миналия петък след парламентарния контрол депутатът Антон Кутев внесе подписказа инициирането на дискусия по темата в пленарна зала. Благодаря на всички ви! Независимо към коя от политическите сили сте, имате една нагласа да сте в подкрепа на демокрацията и свободата насловото, каза министърът на културата Боил Банов от трибуната в залата. Благодаря, че ме задължихте до 31 март да внеса изменение за Закона за радиото и телевизията. Решенията от дискусията дават импулс на правителството да свърши своята работа по отношение на медиите, каза Банов и добави, че всякакви допълнителни регулации на частните медии са извън контекста на демократичните парвомощия на държавата. Инициаторът на дискусията Антон Кутев засегна темата с финансирането на обществените медии. Той напомни, че фондът „Радио и телевизия“, не работи, а е правен по пример на финансирането на английската медия Би Би Си. „Нито едно от правителствата до сега не е направил фонда работещ. Аз отдавна мисля, по тези модели. Вероятността да те изядат медиите е много голяма. Вие може да се окажете под обстрел. Аз приемам всичко, което правим в момента, като протегната към вас ръка. Предлагам ви да свършим работа, която иначе ще свършите много по-трудно“, с тези думи Антон Кутев се обърна към управляващите от трибуната. Председателят на Комисията по култура и медии Вежди Рашидов отбеляза, че свободата на словото не е предмет, който принадлежи само на медиите, а свещено право на всеки. Политик се убива с вестник, каза още той и подчерта, че има формирана експертна група, която вече работи по изменения на Закона за радиото и телевизията. Рашидов обърна внимание и на фалшивите новини. Живеем във време, в което фалшивите новини са болест. Вече народът не може даразграничи кое е истина и кое е лъжа, каза бившият културен министър. Според зам.-шефа на БСП Крум Зарков фалшивите новини се борят с качествена журналистика. Първото, което може да направи правителството е да регламентира обществената медия, като единствен сигурен източник на плурализъм. Всички анкети показват, че гражданите имат най-голямо доверия на новините на БНР и БНТ, защото там със закон трябва да се показват всички гледни точки, отбеляза Зарков. В разпаленото обсъждане от трибуната на няколко пъти се споменаха имената на Делян Пеевски и Иво Прокопиев, като лицата държат голяма част от медийното пространство и водят битка за влияние.", "date": "2019.12.06", "title": "План за свободата на словото в медиите до 31 март поиска парламентът от правителството"}
{"url": "https://www.24chasa.bg/novini/article/7950099", "text": "\"България загуби една от своите икони, вселена от неизчерпаем талант и енергия, пример и вдъхновение за поколения българи\". - Това написа в профила си във фейсбук вицепрезидентът Илияна Йотова, по повод смъртта на Стоянка Мутафова. \"Стоянка Мутафова успяваше по фин начин да зарази всички с бодрия си и свободолюбив дух. Всеки, имал честта да се докосне до светлата й душа и голямо сърце, ставаше по-добър. \"Когато бързате, когато се стремите към нещо, когато преследвате някаква цел, не го правете на всяка цена! Не сключвайте непочтени сделки. Има ли нечистотия в една история, бягайте, откажете се навреме.\" Тази заръка на Госпожа Стихийно бедствие трябва да следваме в действията си всеки ден! Поклон!, пише още Йотова.", "date": "2019.12.06", "title": "Йотова за Мутафова: България загуби една от своите икони"}
{"url": "https://www.24chasa.bg/novini/article/7950135", "text": "Председателката на Камарата на представителите в САЩ Нанси Пелоси нареди на правната комисия към долната камара на Конгреса да изготви обвинителния акт за импийчмънт на президента Доналд Тръмп. Ето списък на потенциалните обвинения, които може да му бъдат повдигнати. През септември демократите започнаха разследване, съсредоточено върху искането на Тръмп Украйна да проведе разследвания, които може да го облагодетелстват в политически план и да навредят на бившия вицепрезидент Джо Байдън - един от водещите кандидати за номинацията на Демократическата партия за президентските избори през 2020 година. Представители на администрацията на Тръмп заявиха на публичните изслушвания в Конгреса, че Белият дом е задържал близо 400 милиона долара помощ за Украйна в областта на сигурността, за да окаже натиск върху украинския президент да обяви исканите от Тръмп разследвания. На пресконференция на 14 ноември Пелоси определи поведението на Тръмп като корупция, след като в продължение на седмици демократи го наричаха \"услуга срещу услуга\". \"Предоставянето или задържането на военна помощ в замяна на публично изявление или фалшиво разследване на избори е подкуп\", заяви Пелоси. \"Това е подкупване\", допълни тя. Очевидно е привлекателно поведението на Тръмп да бъде определено като корупция, казват правни експерти: това не само е лесна за схващане концепция, но и е едно от двете престъпления, даващи основание за импийчмънт, споменати изрично в американската конституция. В конституцията пише, че президентът може да бъде подложен на импийчмънт за \"държавна измяна, корупция или други тежки престъпления и закононарушения\". Някои правни експерти предполагат, че вместо да обвиняват Тръмп в корупция въз основа на действията му във връзка с Украйна, демократите от Камарата на представителите може да квалифицират по-общо неговото поведение като злоупотреба с власт. Политическата корупция е строго дефинирана в американското законодателство и съмишлениците на Тръмп от Републиканската партия вероятно ще заявят, че демократите не могат да докажат, че Тръмп е извършил подобно деяние. Много правни експерти казват, че импийчмънтът е политически, а не съдебен процес, и че демократите от Камарата на представителите не са задължени да приемат дефиницията на корупцията в Наказателния кодекс на САЩ. В доклад от тази седмица демократите от долната камара на Конгреса заявиха, че Тръмп е възпрепятствал тяхното разследване, включително като е отказвал да предостави документи и свидетелски показания на водещите си съветници, опитвайки се да накара държавни служители да не свидетелстват и сплашвайки свидетели. Някои демократи от Камарата на представителите опитаха да се фокусират само върху Украйна; според други Тръмп трябва да бъде подложен на импийчмънт и въз основа на публикувания през март 448-страничен доклад на специалния прокурор Робърт Мълър. Мълър описа подробно руската намеса в изборите през 2016 г. чрез поредица от хакерски и пропагандни действия, както и контакти между предизборния щаб на Тръмп и Москва. В доклада на Мълър, публикуван в редактирана форма през април, се споменават около 10 случая, при които Тръмп е предприел действия за възпрепятстване на разследването. Мълър не оправда Тръмп по обвинението във възпрепятстване на правосъдието, но Уилям Бар, назначен от Тръмп за главен прокурор, реши по-късно, че президентът не е извършил подобно нарушение. Както Тръмп, така и Москва отрича да се е месила в изборите. Ако контролираната от демократите Камара на представителите одобри с мнозинство обвиненията в импийчмънт, Тръмп ще бъде съден в Сената, където републиканците имат мнозинство. Изглежда обаче малко вероятно необходимото мнозинство от две трети от сенаторите да подкрепи отстраняването на президента от поста. (БТА)", "date": "2019.12.06", "title": "Какви обвинения може да бъдат повдигнати\nна Тръмп?"}
{"url": "https://www.24chasa.bg/novini/article/7950151", "text": "\"Имах привилегията да познавам Стоянка Мутафова лично. Последно се видяхме преди няколко месеца след представлението й „Г-жа Стихийно бедствие“\", написа в профила си във Фейсбук кметът на Столична община Йорданка Фандъкова по повод смъртта на Стоянка Мутафова. \"Тя беше истинска стихия от талант и енергия, а величието беше в постоянния й стремеж да създава и дава! Благодарим ти за всичкия смях и всички сълзи, които ни подари! Съболезнования на нейните близки и приятели. Светъл да е пътят й!\", гласи още публикацията на Фандъкова в социалната мрежа.", "date": "2019.12.06", "title": "Фандъкова: Стоянка Мутафова беше истинска стихия от талант и енергия"}
{"url": "https://www.24chasa.bg/novini/article/7950175", "text": "Съдебният състав казва още в мотивите си, че представеното графично изображение не само не разколебава, а засилва формирания извод, че „интегрираните цветове бяло, зелено, червено“ биха могли да внушават за използване на знамето на републиката. Другият спорен момент бе около името, защото можело да се тълкува като обида. В него съдът не вижда проблем.  Той приема, че „изразът „няма такава“ би могъл да е противен на добрите нрави, само когато се отнася до държавността, схваната като комплекс от държавни органи и институции. Когато обаче той окачествява не държавността, а състоянието на държавата, изразът се явява по-скоро оценка, а не обида. Решението може да се обжалва или протестира пред Върховния касационен съд в седемдневен срок от връчване на преписа", "date": "2019.12.06", "title": "Съдът отказа да регистрира партията на Слави, защото използва трикольора"}
{"url": "https://www.24chasa.bg/novini/article/7950171", "text": "Две ракети бяха изстреляни по иракска база, в която са разположени американски войници, предаде Франс прес. Нападението срещу базата \"Балад\", на 80 км северно от Багдад, беше извършено в момент, когато Съединените щати планират да разположат още между 5000 до 7000 войници в Близкия изток. Двете ракети \"Катюша\" не са причинили жертви или материални щети, но \"не бяха далеч от това\", казал американски източник. Друг източник заявил, че поредицата от нападения срещу бази с американски войници притеснява Вашингтон, съобщава БТА. САЩ имат 5200 военни в Ирак. За последните шест седмици бяха извършени осем нападения срещу бази с американски военни и американското посолство в охраняваната Зелена зона в Багдад. Последното от тях беше на 3 декември. Засега никой не е поел отговорност за атаките, но държавният секретар на САЩ Майк Помпейо обвини подкрепяните от Иран иракски въоръжени паравоенни групи, отбелязва Франс прес.", "date": "2019.12.06", "title": "Обстреляха с ракети американска база в Ирак"}
{"url": "https://www.24chasa.bg/novini/article/7950227", "text": "Генералната прокуратура на Федерална република Германия и Федералната служба по наказателни дела започнаха предварително разследване на двама предполагаеми служители на ГРУ (сега Главна дирекция на Генералния щаб на Руската федерация). Техните имена бяха оповестени в публичното пространство от британските власти и медии в контекста на отравянето на Сергей и Юлия Скрипал в Солсбъри, пише Der Spiegel. Твърди се, че по време на предварително разследване, органите на реда установили, че подсъдимите по делото \"Скрипал\" - известни като Руслан Боширов и Александър Петров - са били в Германия през 2014 г. и са прекарали три дни в околностите на Франкфурт на Майн, пише  . Според изданието командването на елитния отряд на руското военно разузнаване, с което са свързани имената на двете лица, има връзки в Германия. В сряда германското външно министерство обяви експулсирането от страната на двама служители на руското посолство в Германия поради недостатъчно, според Берлин, сътрудничество на руските власти за разследването на убийството на грузинския гражданин Зелимхан Хангошвили. Генералната прокуратура, която разследва убийството, заяви, че „има достатъчно фактически основания да се смята, че деянието е извършено или по заповед на държавните органи на Руската федерация, или по указание на властите на Чеченската република, която е част от Руската федерация“.", "date": "2019.12.06", "title": "Der Spiegel: Германия започна разследване на свързани със случая „Скрипал“"}
{"url": "https://www.24chasa.bg/novini/article/7950262", "text": "Три годишнини от развитието на дипломатическите отношения между България и Япония ще бъдат отбелязани с валидирането на юбилейна пощенска картичка. Изданието е посветено на 110 години от началото на контактите между двете държави, 80 години от установяването на дипломатически отношения и 60 години от тяхното възстановяване, съобщиха от пресцентъра на Министерството на външните работи. Печатът за валидиране ще бъде поставен от заместник-министъра на външните работи Георг Георгиев, заместник-министъра на транспорта, информационните технологии и съобщенията Андреана Атанасова и извънредния и пълномощен посланик на Япония в България Масато Ватанабе. Церемонията ще се състои в зала „Договори“ на Министерството на външните работи на 9 декември, понеделник, от 14:00 ч.", "date": "2019.12.06", "title": "Пускат юбилейна пощенска картичка за три годишнини в отношенията ни с Япония"}
{"url": "https://www.24chasa.bg/novini/article/7950268", "text": "Създаденото само преди три месеца коалиционно правителство в Италия с цел да бъде отстранен крайнодесният лидер Матео Салвини вече е изправено пред риск да се разпадне, предаде ДПА, цитирайки бившия премиер Матео Ренци. \"Давам 50 процента шанс парламентът да не се разпусне, а до миналата седмица този шанс бе 97 процента\", каза Ренци. \"Ако нещата продължават по същия начин, ние вероятно вече вървим към избори, защото в това правителство спорят за всичко\", добави той, цитиран от  БТА. Управляващата коалиция е нестабилна смес между двама бивши заклети врагове - популисткото Движение \"Пет звезди\" (ДПЗ) и левоцентристката Демократическа партия (ДП). Лидерът на ДПЗ Луиджи Ди Майо, който е и външен министър, каза че е преувеличено да се говори за кризисна ситуация. \"Ние не искаме да събаряме правителството. Иначе не бихме го създавали\", каза той. Кабинетът на премиера Джузепе Конте навършва 100 дни на 13 декември. ДПЗ и ДП решиха да обединят усилията си през август, след като крайнодясната партия \"Лига\" на Салвини напусна предишния кабинет с ДПЗ, оглавяван също от Конте. ДПЗ и ДП бяха обединени от интереса си да избегнат предсрочни избори, които Салвини най-вероятно би спечелил според анкетите. Спойка между тях обаче така и не се получи. \"Двете водещи партии в коалицията са като любовници, които винаги се бият\", отбеляза вестник \"Република\". Последните им спорове са за отношението към ЕС и по правосъдната реформа. Много наблюдатели смятат, че този алианс може да приключи, ако Салвини спечели ключовите регионални избори в областта Емилия-Романя на 25 януари, отбелязва ДПА.", "date": "2019.12.06", "title": "Анализатори: Италианското правителство\nсе разпада"}
{"url": "https://www.24chasa.bg/novini/article/7950266", "text": "Турция се опасява, че Дамаск ще започне да се договаря с терористични организации и бежанците от страх няма да могат да се върнат по домовете си, заяви в петък турският външен министър Мевлют Чавушоглу в Рим на международната конференция \"Средиземноморски диалози\", предаде ТАСС, позовавайки се на Анадолската агенция. Ние сме изцяло за териториалната цялост на Сирия. Но, ако ние спешно се изтеглим, то там ще пристигнат терористи от \"Ислямска държава\", Силите за защита на народа и Кюрдската работническа партия, каза Чавушоглу, предава БТА. Според него има опасност, ако северните части бъдат предадени на режима на Асад без политическо решение на конфликта, той да започне да се договаря с терористичните организации в свой интерес. Освен това, ако режимът при сегашните условия пристигне там, никакви бежанци няма да могат да се върнат. Те просто се страхуват, каза Чавушоглу.", "date": "2019.12.06", "title": "Чавушоглу: Терористи ще завземат Северна Сирия, ако Турция се изтегли"}
{"url": "https://www.24chasa.bg/novini/article/7950939", "text": "Стоянка Мутафова почина от възпалена жлъчка, довела до некроза на целия мехур и като следствие сепсис, тежка пневмония и некрози по краката. Сепсисът е системен имунен отговор на някаква инфекция в организма. Системен означава, че патогенните бактерии са навлезли в кръвоносната система и предизвикват общо отравяне на организма. Заради сепсиса спешно я оперират и отстраняват жлъчния мехур, където всъщност е огнището на инфекцията, той е напълно некрозирал. На 97 години една банална хрема е тежък проблем, а такава обща и голяма инфекция е медицинско предизвикателство. За Мутафова се грижат най-добрите лекари в България. Но от дългия престой на изкуствено дишане тя развива и пневмония, която, съчетана със сепсиса и високата температура, води до полиорганна недостатъчност. Освен всичко друго тя получава и некротични рани по краката от залежаването. Но въпреки силно влошеното си здраве тя изкара 45 дни след спешната операцията на 21 октомври. Веднага след операцията Мутафова е била добре и първото нещо, което казала на дъщеря си Муки, било “Обичам те!”. Дори се е случвало да се измъква от прозореца и да бяга от клиника. Но може би точно тази нейна непоносимост накрая ѝ изигра лоша шега... Вместо преди години да махне камъните в жлъчката си, в паниката си от ножа тя се самолекува с минерална вода. Голямата комедийна актриса не се съвзе от спешната животоспасяваща операция на жлъчката, получи сепсис и след дълго лечение в болница “Лозенец” и във Военномедицинска болница издъхна в 6,15 ч. на 6.12. - Никулден. Така и не научава за кончината на Стефан Данаилов, който лежи в съседна стая... В последните години Стоянка Мутафова беше наистина Госпожа Стихийно бедствие, но бедствията ѝ се струпваха предимно на главата. През дългите си години артистична кариера беше получила травми от сцената - паднали кулиси, падане от сцената, дори шамар от сценичен работник, а това не остава без последствия. Иначе обичаше най-много шоколад, но накрая лекарите ѝ забраниха дори това удоволствие. Десетки пъти се пускаха слухове, че слиза от сцената, а тя пак се връщаше като феникс, защото точно сцената беше нейната жарава, на която възкръсваше от всички болежки. Дъщеря ѝ Муки казваше: “Омръзна ми да воювам с нея! От една страна, искам да спре да играе, от друга - знам, че когато слезе от сцената, ще угасне. От нея черпеше енергия, желание за живот. Болна, с температура, но да излезе пред зрителите - това беше нейното лекарство”. Но сцената, колкото и да е вълшебна, не лекува всичко. Много сериозни бяха проблемите на Стояна с очите - и двете с катаракта, почти не можеше да чете, а това страшно ѝ липсваше. Специално за нея печатаха репликите за ролите ѝ с много едър шрифт. След години отлагане накрая се реши да се оперира и разбра, че напразно се е страхувала. Голямата актриса е сама вкъщи, готви се за турне в Пловдив. Схваща ѝ се ръката. Преценява, че вероятно получава инфаркт. И е точно това. Знае симптомите от времето, когато любимият и мъж Нейчо Попов получава същите.  “Успя да ми се обади с последни сили - разказа Муки . - Приеха я в клиника “Токуда”. Там знаят добре здравословното ѝ състояние. Свикаха консилиум. Прецениха, че трябва да ѝ бъде поставен стент. Наистина е имала инфаркт. По нейните думи съвсем, съвсем мъничък, но тя е все пак на 94 години (тогава)... Майка ми е. Ние сме си една за друга. Ужасих се. Веднага ме пуснаха вътре в клиниката. Стоях и стоях на един стол. Стоях и стисках... не палци. Просто мислено ѝ изпращах цялата си любов и си шепнех като мантра: “Мамо, аз съм Муки, мамо, аз съм. Мамо, обичам те. Уверих се, че е добре, щом ми заръча да ѝ донеса червило и крем, да е красива. Суета! Все повтаря – микро, микро... Ама си е инфаркт. На нейните години... Тя си е такава - много емоционален човек. Трогна се до сълзи от вниманието на всички за нейното здраве. Да ѝ се неначудиш! Иска да си ходи! Да играе! Първата ѝ приказка след слагането на стента беше: “Кога ще играя пак?”. Ама, майко, ама чакай, ама излез първо от болницата. А тя - не! Ама сме си двете. Сами... Да се крепим. Радвам се, че всеки път, когато говори за себе си, за здравето си, първата ѝ мисъл е за мен. “Муки да е щастлива. Това е най-важното. Живея за нея”, казва винаги тя.” Ама я още не съм.” Така реагира Стоянка Мутафова от болничната си стая в “Токуда” пред “24 часа”. Актрисата вече беше превърнала в истинска шеметна история преживяването си с прилошаването ѝ в банята, когато се налага спешно да влезе в клиника. “Рекох си - инфаркт, мари Стояно. Всичко ми беше светло и ясно иначе пред очите. Време ти е вече, Стояно. Нейчо те чака там, ако е там. Да си го гушна. Ама аз, аз може да отида в ада. Щото съм лоша, а Нейчо беше добър, добър... Най-добрият човек. Дано се намерим. Аз – в ада, той – в рая, но бяхме обречени един на друг... Не се бъркам в работите на Господ...” Стоянка Мутафова бе сред гостите на 72-ия рожден ден на патриарх Неофит. Актрисата отиде лично, за да целуне ръка на Негово Светейшество, двамата си поговориха на четири очи и после тя взе микрофона. “Патриархът ме благослови за дълъг живот, макар и този, който живях дотук, да ми е достатъчен”, пошегува се тогава в характерния си стил голямата актриса. “Ние с вас се познаваме, но беше в много комична ситуация - в “Пирогов”, обясни дядо Сионий на Стоянка Мутафова. Преди 20-ина години двамата се озовали в “Пирогов” - той със счупен крак, актрисата със счупена ръка. Стояли двамата пред лекарския кабинет в очакване на шините, когато Муки, дъщерята на актрисата, се скарала на двамата. “Вижте се - вие свещеник, тя стара жена, къде сте тръгнали да падате по улиците?”, възмущавала се Мария Грубешлиева. “Боже, колко падания имам”, клатела през това време глава Стоянка Мутафова. Едно от тях беше плъзгането по мократа трева на виличката ѝ в “Драгалевци”, когато си счупи ръката. Измислиха ѝ специална роля на героиня с такава травма - само и само да играе пак! Тежки падания съпътстваха последните години на актрисата - плъзна се на тревата във вилата си в кв. “Драгалевци” и счупи ръка, после претърпя инцидент в банята. Последва драмата с ескалатора. Ето я в първо лице: “Казах си, това е краят, ескалаторът ще ни смели. Шиха ми раната на крака с упойка. Дори не знам колко шева имам, но май са доста. Как ѝ се хванах на акъла на моята щерка да отидем в мола до вкъщи. Качихме се на един ескалатор. А той ту спре, ту тръгва, пак спре, пак тръгва. Отначало не се стреснах, макар че винаги съм имала страх от ескалатори. Все ми приличат на някакви крокодили или динозаври, които само чакат възможност да те захапят и сдъвчат с огромните си челюсти. Това са си мои страхове, досега не ми се е случвало, но все има първи път. Не знам каква точно е техническата причина, но изведнъж и двете с Муки се оказахме заклещени в стъпалата, една върху друга, оплетени на кълбо. Добре, че навреме спряха тая машинария. ако ни повлечеше надолу. Едва ни измъкнаха от зъбците на ескалатора. Лошото беше, че имам синдром, който не позволява кръвта ми бързо да се съсирва. Раната на крака ми е сериозна. Тя се оказа точно над тази, която получих при едно слизане от такси, когато се нараних на ръба на вратата му и която току-що зарасна. Пак ме приеха и в същата болница, където вече ме знаеха с моите болежки и рани. Знаят колко се страхувам от операции, от лекари, от интервенции, но напоследък все ми се налагат. Раната беше до костта. Шиха ме с упойка. Дори не знам колко шева имам, но май са доста. Сега упойката започва да ме пуска и чувствам болки. Ще има и още болки. Вдигнала съм си крака на една възглавница в леглото. Всеки ден ще ходя да ми сменят превръзката. Тя е доста голяма, по-широка от тази при предишния инцидент с таксито. Големият ми страх е от инфекции. Панически се плаша. Налага се да отлагам представления. Лекарите са категорични - кракът ми трябва да почива. Бързо няма да мине. А знаете какво представление е “Г-жа Стихийно бедствие”. Мога да ги докарам със счупена ръка, но как би се вписал в сценария куц крак? Дума да не става!” Колегата ми Шуши, който е силно вярващ, ми се обади малко след инцидента и ми каза: “Стояно, вярваш, не вярваш, но отивам да се помоля за твоето здраве, може би трябва да направим и водосвет.” Казвам му: “Прави каквото прецениш, но знаеш, че съм атеистка. В черква не влизам. И на смъртния си одър ще се шегувам с тая проклетница - смъртта.” Макар че, в интерес на истината, този път, в малкото минути, в които осъзнах в каква ситуация се оказахме с Муки, си казах: “Е, това е краят, ще ни смели!” Наистина този път се уплаших сериозно. Но мина.”", "date": "2019.12.06", "title": "Некрозирал жлъчен мехур прати Стоянка Мутафова в гроба"}
{"url": "https://www.24chasa.bg/novini/article/7950920", "text": "И съдът на ЕС се произнесе, че всеки, чието жилище е в топлофицирана сграда, е задължен да плаща за общите части. Решението е взето на 5 декември. Делото е заведено по два иска на “ЕВН България” срещу собственици на имоти, които отказват да заплатят сметките си за общи части и сградна инсталация. Те са изтъкнали, че макар сградата им да е топлоснабдена въз основа на договор между етажната собственост и доставчика на топлинна енергия, самите те не са давали индивидуално съгласие и не ползват този вид отопление. Съдът е разглеждал съвместимостта на националната правна уредба за топлоснабдяване с правото на ЕС. Той приема, че директивата за правата на потребителите и за нелоялните търговски практики допускат национална правна уредба. А в случая за България тя задължава собствениците на апартамент в сграда, присъединена към централно топлоснабдяване, да участват в разходите за топлинна енергия за общите части и за сградната инсталация, въпреки че индивидуално не са поръчвали доставката на отопление и не го използват. Съдът постановява и че директивите за енергийната ефективност допускат сметките за тази топлоенергия да се изготвят за всеки собственик пропорционално на отопляемия обем на неговия апартамент. Най-напред съдът се спира на тълкуването на понятието “потребител” и се произнася, че то обхваща клиенти на доставчик на енергия, собствениците и титулярите на вещно право на ползване в сграда - етажна собственост, присъединена към система за централно отопление. Като тези физически лица не са заети с осъществяването на стопанска или търговска дейност по занятие. Оттам съдиите заключват, че обсъжданите договори за доставка на централно отопление попадат в категорията на тези между търговци и потребители. По-нататък евромагистратите изясняват понятието “непоръчана доставка” на стока. Посочва се, че подаването на топлинна енергия за сградната инсталация, а оттам и за общите части на сграда, което се извършва вследствие на взето от етажната собственост решение за присъединяване към централното отопление, не представлява непоръчана доставка. Накрая съдът се произнася за метода за фактуриране на топлинната енергия. Според него изглежда почти немислимо да може изцяло да се индивидуализират сметките, особено за сградната инсталация и общите части. И посочват, че топлината циркулира между отоплявани и неотоплявани помещения. При тези условия магистратите допускат топлоенергията от сградната инсталация да се изчислява пропорционално на отопляемия обем на всеки апартамент. На практика решението на Съда на ЕС препотвърждава записаното в закона, че се дължи такса за общите части, независимо дали отделният потребител ползва парно, или се е отказал от услугата. ", "date": "2019.12.06", "title": "И Съдът на ЕС потвърди - общите части за парно се плащат от всички в блока"}
