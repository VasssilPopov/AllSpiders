{"url": "https://www.24chasa.bg/novini/article/6971984", "text": "САЩ отхвърлиха днес предложението на Русия съдбата на Източна Украйна да се реши на референдум като казаха, че той няма да е лeгитимен, тъй като районът не е под контрола на украинското правителство, предаде Ройтерс, цитирана от БТА. Предложението се появи в дните след срещата на върха в понеделник между президента на САЩ Доналд Тръмп и руския му колега Владимир Путин в Хелзинки. \"Администрацията не смята да подкрепи референдум в Източна Украйна\", каза Гарет Маркис - говорител на Съвета по национална сигурност при Белия дом. Маркис добави:\"Организиране на т.нар. референдум в част от Украйна, която не е под правителствен контрол, няма да е легитимно\". От Белия дом подчертаха също, че мирното споразумение от Минск, подписано през 2015 г., не включва възможност за референдум. Очаква се европейските съюзници на САЩ също да се противопоставят на провеждането на референдум в Донбас, който е под властта на проруските сепаратисти, отбелязва Асошиейтед прес. Вчера агенция Блумбърг съобщи, като се позова на две неназовани лица, присъствали на изказването на президента Путин пред руските посланици и постоянни представители в Москва, че в Хелзинки руският лидер предложил провеждане на референдум за уреждане на конфликта в Източна Украйна, припомня ТАСС.", "date": "2018.07.20", "title": "САЩ отхвърлиха искането на Москва за референдум за Източна Украйна"}
{"url": "https://www.24chasa.bg/novini/article/6971958", "text": "Чарлз Роули, който миналия месец пострада от отравяне с нарвнопаралитичния агент \"Новичок\" в английския град Еймсбъри, е изписан от болницата, съобщи главната сестра на окръжната болница в Солсбъри Лори Уилкинсън, цитирана от агенция Прес асосиейшън, предаде ТАСС, цитирана от БТА. За изписването на 45-годишния мъж от болницата съобщи и британският телевизионен канал \"Скай нюз\", който се позова на собствени източници. \"Господин Роули е достатъчно добре, за да напусне болницата. За да се избягнат съмнения, изписването на Роули не създава рискове за никого в общността\", каза Пол Косфърд - директор на службата за здравна защита и медицински директор в английската служба за обществено здраве.", "date": "2018.07.20", "title": "Пострадалият от \"Новичок\"англичанин вече  е изписан от болницата"}
{"url": "https://www.24chasa.bg/novini/article/6971786", "text": "Над 73,2 млн. лв. ще струва изграждането на тикет система за столичния градски транспорт. Това стана ясно, след като комисията, която оценяваше 10-те кандидати, класира в петък на първо място българо-турският консорциум “Си Ен Ес- София Тикетинг Систем”. Той е предложил най-ниска цена сред кандидатите за изграждане на тикет системата, съобщиха от Центъра за градска мобилност. В консорциума влизат фирмите “Компютърнет Сървисиз”, “Асис Електроник Ве Билишим Системлери”, “Аноним Ширкети” и “Тикси”. Подизпълнител ще е “Макстел”. Тикет системата трябва да е готова до 24 месеца. Предвижда се монтиране на 15 000 устройства в над 1 350 превозни средства на градския транспорт, включително и метрото. Във всички превозни средства ще има и видеонаблюдение. С тикет системата софиянци ще могат да пътуват в градския транспорт с един превозен документ, а не както сега да има отделни билети за метрото. Освен това билетите и картите ще може да се зареждат от всички видове мобилни устройства, а перфораторите ще се премахнат. ", "date": "2018.07.20", "title": "73 млн. лв. ще даде София, за да махне дупченето на билетчета"}
{"url": "https://www.24chasa.bg/novini/article/6971967", "text": "САЩ отказват да обвържат освобождаване на американски пастор, задържан в Турция, с екстрадиция на ислямския проповедник Фетхуллах Гюлен, обвиняван от Анкара за организирането на опита за преврат от юли 2016 г., посочи днес американски отговорен представител, цитиран от АФП. \"Един от аспектите на напреженията в отношенията /между Анкара и Вашингтон/ бе, когато лица, специално в /турското/ правителство поставиха директни връзки\" между Фетхуллах Гюлен и Андрю Брънсън, заяви на среща с журналисти в Анкара американски високопоставен представител, пожелал анонимност. \"Ние не смятаме, че е подходящо да се обвързват тези случаи\", добави той. През септември Ердоган спомена идеята за размяна на пастор Брънсън срещу Гюлен - хипотеза, която бе отхвърлена от Вашингтон. \"Това са разнородни случаи, които са свързани с различни правни системи\", отбеляза американският представител. \"Не е толкова просто да кажеш \"вземи един религиозен представител, дай един религиозен представител\"\", посочи той. Процесът срещу пастор Брънсън, задържан в Турция от октомври 2016 г., обтегна допълнително отношенията между Вашингтон и Анкара. Турските власти обвиняват пастор Брънсън, че е действал в полза на мрежата на ислямския проповедник Фетхуллах Гюлен, както и в полза на Кюрдската работническа партия /ПКК/. Анкара разглежда тези две организации като терористични. Пастор Брънсън, който живее в Турция от двайсетина години, е обвинен също в шпионаж с политически или военни цели. Той рискува да получи присъда до 35 години затвор, ако бъде признат за виновен в този процес, започнал на 16 април. След съдебното заседание в сряда, на което турски съд постанови продължаване на предварителния арест на пастора, американският президент Доналд Тръмп определи в Туитър това решение като \"пълен позор\". Той призова турския си колега Реджеп Тайип Ердоган да съдейства за освобождаване на пастора. Анкара от своя страна настоява за екстрадиция на Гюлен, който живее в САЩ от 1999 г. Турските власти \"представиха голямо количество информации във връзка с осуетения опит за преврат и гюленистката организация\", каза американският отговорен представител. Той добави, че въпросът е дали има \"достатъчно ясни доказателства за личното участие на Фетхуллах Гюлен\".", "date": "2018.07.20", "title": "Вашингтон отказва да обвърже освобождаване на пастор с Гюлен"}
{"url": "https://www.24chasa.bg/novini/article/6971970", "text": "ще финансира ВиК проекти за 1,35 млрд. лв. Управляващият орган на Оперативна програма „Околна среда 2014-2020 г.“ (ОПОС) обяви процедура за изграждане на ВиК инфраструктура с общ размер 1,35 млрд. лв. С това финансовият размер на обявените процедури по ОПОС възлиза на 99% от общия бюджет по програмата, съобщиха от пресцентъра на екоминистерството. Процедурата е чрез директно предоставяне на безвъзмездна финансова помощ с конкретни бенефициенти. Това са 14-те консолидирани ВиК оператора, за които МРРБ изготви регионални прединвестиционни проучвания – Бургас, Варна, Видин, Враца, Добрич, Кърджали, Перник, Пловдив, Русе, Силистра, Сливен, Стара Загора, Шумен и Ямбол. Целта на процедурата е чрез прилагане на регионалния подход при изпълнение на инвестиции във ВиК инфраструктура да се повиши ефективността на ползване на водите и да се намалят загубите по водопреносните мрежи. Максималният срок за физическо изпълнение на дейностите по проектите е 49 месеца.", "date": "2018.07.20", "title": "Финансират ВиК проекти за 1,35 млрд. лв."}
{"url": "https://www.24chasa.bg/novini/article/6971888", "text": "КЗК е компетентният орган по тези сделки и всички трябва да се съобразяваме с нейното становище. Така коментира по bTV министърът на енергетиката Теменужка Петкова решението на антимонополния орган да забрани на “Инерком” да купи активите на ЧЕЗ в България. И Петкова не знаеше дали “Инерком” ще обжалва, но успокои хората - въпреки че сделката е по чешкото законодателство, България има регулаторни органи, които гарантират сигурността на електроснабдяването. В петък нито собственичката на “Инерком” Гинка Върбакова, нито изпълнителният директор Милена Славова вдигаха телефоните си. “Инерком” ще си прецени дали да обжалва пред ВАС решението на КЗК. Ако има обжалване, играта е сериозна, ако няма, значи е сценарий. Това заяви пред “24 часа” енергийният експерт Атанас Тасев. Концентрация при покупката на активите на чешката компания от “Инерком” има, но от това, което чета, не виждам основание за господстващо положение, добави той. Ако виждат господстващо положение при малка компания като “Инерком”, тогава всеки следващ е по-голям и ще стане така, че ЧЕЗ да не могат да си продадат активите в България, или пък единствено може да вземат участие фирми без активи у нас, заяви Тасев. Чешките медии вече спрягат сделка с втория в класирането - “Индия пауър”  . Някои наши експерти също я коментират. Казват, че е собственик на 13 ерепета, притежава я едно от най-богатите семейства в Индия, има оборот от 5 млрд. долара. Бившият зам. икономически министър Явор Куюмджиев коментира за “24 часа”, че се е случило очакваното. Нормално е да се спре сделка, която застрашава доставките на електроенергия за 3 млн. души, с фирма, която няма опит и е много малка, както и без доказан произход на средствата, с които ще се плати. Той настоя в енергийния закон да има критерии за стратегически инвеститори за такива лицензирани компании.  Решението на КЗК за сделките за активите на ЧЕЗ в България и за Нова тв получи силно отразяване в Чехия. Странно съвпадение е, че в един ден най-голямата чешка компания и най-богатият чех бяха отстранени от пазара. Това заяви за “24 часа” Веселин Вачков, директор на “Лидове новини”. Медията, чийто управител е той, написа в петък, че кошмарът на ЧЕЗ продължава. В анализа се казва, че ЧЕЗ не се е представила добре в България, но пък друга чешка компания - “Енерго-Про” на милиардера Яромир Тесарж, работи успешно в продължение на седем години. “Управлението на ЧЕЗ просто не успя в България”, пише медията. “Неуспехът на българския бизнес на ЧЕЗ има и чешко вътрешнополитическо отражение. Андрей Бабиш силно се противопостави на продажбата на чешки активи на “Инерком”, пише медията, за която се твърди, че е собственост на Андрей Бабиш. “Българското страдание на ЧЕЗ може да завърши с продажбата на местни активи на кандидата, който е на второ място в търга. Индийският консорциум “Фючър енерджи” и “Индия пауър” обаче предлагат няколкостотин милиона крони по-малко от “Инерком”, припомня “Лидове”. А ЧЕЗ в България може да продължи да управлява бизнеса си, са коментирали чешки енергийни експерти. Друга авторитетна медия - “Хосподарске новини”, припомня, че още през март е имало потвърден интерес от “Индия пауър”.", "date": "2018.07.20", "title": "Петкова: Не знам  дали “Инерком” ще  обжалва, но хората  да са спокойни за тока"}
{"url": "https://www.24chasa.bg/novini/article/6971932", "text": "Китайската валута силно поевтиня, достигайки най-ниската си стойност през последната година за голямо облекчение на износители от Поднебесната империя, но криейки риск да разпали гнева на Доналд Тръмп в разгара на китайско-американската търговска война. От април червената банкнота с лика на Мао Цзедун е изгубила 10% от стойността си спрямо долара, давайки с толкова предимство на китайските производители на американския пазар. Това е рязко поевтиняване, което става точно в момент, когато Вашингтон току що е наложил наказателни мита върху близо 7% от продуктите, които внася от Китай всяка година (в стойностно изражение). Понижението на курса на юана предлага \"компенсация, която не е за пренебрегване, на китайските износители заради намалената им конкурентоспособност, свързана с повишаването на американските мита\", посочва Раджив Бисвас, икономист от IHS Markit. САЩ наложиха на 6 юли мита от 25% върху китайски стоки, отговарящи на 34 милиарда долара годишен внос. Китай отвърна със същата мярка за същия обем американски внос. Само че президентът на САЩ заяви, че е готов да удари по целя китайски износ или по стоки за 500 милиарда долара. Доналд Тръмп обвинява Китай в нелоялна конкуренция и сочи с пръст търговския дефицит от 375 милиарда долара, който САЩ отчетоха миналата година в стокообмена си с азиатския гигант. На 19 юли, нарушавайки традицията, президентът на САЩ отправи критика и към валутната политика на Управлението за федерален резерв на САЩ, заявявайки, че тя е довела до повишение на курса на долара (вредно за американските износители) и най-вече спрямо юана, който, по думите му, е в състояние \"на свободно падане\". \"Валутни войни\" Валутата на Пекин не е изцяло конвертируема и китайската централна банка всеки ден определя коридор на отклонение от 2% около водещия курс. Така в петък тя определи курс от 6,7671 юана за 1 долар, а това бе спад с близо 1% спрямо предишния ден. Това е най-голямото понижение за един ден от две години и то казва на анализаторите, че Пекин изглежда засега се задоволява със спада на курса на юана и се въздържа от интервенции на валутния пазар, при които би могъл да продава долари. Поведението на китайската централна банка прилича \"на начало на валутна война\", отбелязва Джаспър Лоулър, експерт от London Capital Group. \"Само преди един месец Китай отричаше, че иска да води валутна война в отговор на действията на Тръмп. Само че с Тръмп много неща могат да се променят за един месец\". В по-далечна перспектива обаче рязкото поевтиняване на юана все пак крие рискове за самата китайска икономика, предупреждава Кен Чеунг от банката Mizuho в Хонконг. \"Едно толкова силно и бързо понижение би могло да доведе до изтичане на капитали и да заплаши финансовата стабилност. Китай би могъл скоро да направи устна интервенция\" в подкрепа на валутата си, заявява той пред агенция Блумбърг нюз. Китайската валута изгуби позиции от лятото на 2015 година и заради борсовата криза, която накара мнозина вложители да инвестират в чужбина. Само че, изправен пред това изтичане на капитали, Пекин след това се постара да защити валутата си, която редовно се възстановяваше през цялата минала година. Тенденцията се преобърна от началото на годината на фона на заплаха от търговска война, забавянето на икономическия растеж и паричното и бюджетното съживяване. В петък сутринта курсът на юана спадна до 6,7943 юана за 1 долар, понижение от 0,28% спрямо предишния ден, а след това леко се възстанови до близо 6,78 юана в края на деня, пораждайки слухове, че централната банка може да се намеси на валутния пазар. Спрямо еврото юанът отстъпи с до 0,75%, разменяйки се при курс от 7,9173 юана за 1 евро. В крайна сметка до две години, според Майкъл Евъри от Rabobank, китайската валута ще поевтинее до 7 юана за 1 долар, безпрецедентно равнище от много години, та дори и до 8 юана. (БТА)", "date": "2018.07.20", "title": "Рязкото поевтиняване на юана смекчава въздействието на търговската война"}
{"url": "https://www.24chasa.bg/novini/article/6971936", "text": "Турция притежава нови доказателства за връзка на поддръжниците на живеещия в САЩ ислямски проповедник Фетхуллах Гюлен с осуетения опит за преврат през 2016 г., заяви турският министър на правосъдието Абдулхамит Гюл, като добави, че по-късно днес ще обсъди новата информация с американския си колега по телефона, предаде Ройтерс, цитирана от БТА. От две години Турция се опитва безуспешно да издейства екстрадицията на Гюлен, което обтегна отношенията между двете съюзнички от НАТО. Вашингтон настоява Анкара да представи по-убедителни доказателства срещу Гюлен, който живее в САЩ от 1999 г. и отхвърля всички отправени му обвинения. Гюл каза, че новите доказателства са взети от мобилен телефон на последовател на Гюлен. \"Ние получихме ново доказателство, което показва, че ФЕТО (Фетхуллахистката терористична организация, както е наричано в Турция движението на Гюлен) е пряко свързана с опита за преврат, което подкрепя всички хипотези и информации, които вече сме дали\", каза Гюл, цитиран от Анадолската агенция.", "date": "2018.07.20", "title": "Турция: Има нови доказателства за връзка на Гюлен с опита за преврат"}
{"url": "https://www.24chasa.bg/novini/article/6971941", "text": "Черногорският външен министър Сърджан Дарманович заяви днес, че Черна гора е миролюбива страна, която агресивно се е борила за свободата си, предаде Танюг. Така Дарманович коментира изявлението на американския президент Доналд Тръмп за Фокс нюз, че Черна гора е \"малка страна с много силни и много агресивни хора. Те могат да станат агресивни и ето ти Трета световна война\". Дарманович направи оценката, че отношенията между Черна гора и САЩ са силни и партньорски и така ще бъде и в бъдеще, предава БТА. \"Президентът може би е имал добри информации за Черна гора, ние агресивно се борихме за свободата си и против фашизма във Втората световна война. Ако е имал предвид тази агресивност, ние се гордеем с нея, така че тук няма нищо спорно\", каза Дарманович. Що се отнася до онази част от изявлението, която се отнася до третата световна война, Дарманович каза: \"Не става въпрос за това, че Черна гора може да предизвика трета световна война, нямаме този капацитет, не вярвам силите ни да са толкова надценени. По-скоро нападение срещу Черна гора от трета страна може да доведе до това и тогава би се активирал член Пети\", каза Дарманович.", "date": "2018.07.20", "title": "Черногорският външен министър: Миролюбива страна сме, която агресивно се е борила за свободата си"}
{"url": "https://www.24chasa.bg/novini/article/6971692", "text": "“Ще спазя срока до 3 месеца да представя конкретни мерки по перата, в които бюджетът на НЗОК към този момент се е провалил, а именно - лекарствената политика, в частта скъпоструващи медикаменти, включително в онкологията, контролът и медицинските изделия. Ако те бъдат подкрепени от вас - депутатите, и от надзорния съвет, аз ще се заема с изпълнението им, така че 2019 година да е първата, в която здравната каса ще завърши без дефицит.” Това каза д-р Дечо Дечев от трибуната на Народното събрание, след като вчера официално бе избран за шеф на здравната каса. Той отново заяви, че лекарствената политика, която ще развива, ще се гради на принципа “ефективност-ефикасност”. “Внушенията, че се предвижда плащане на отделни лекарства, като се изключат иновативните, са неверни Не е казвано или предлагано такова нещо”, уточни Дечев. Кандидатурата му бе подкрепена от 124 депутати. Така Дечев бе избран за управител на здравната каса до март 2020 г., защото само ще довърши мандатите на подалите оставки проф. Камен Плочев и д-р Глинка Комитов. Единствено социалистите не застанаха зад новия шеф на касата. “Парламентарната група на БСП ще упражни своето право да не гласува, а не да не ви подкрепи, тъй като нашият кредит на доверие към този екип в здравеопазането вече е изчерпан”, аргументира решението проф. Георги Михайлов. “Няма да подкрепим кандидатурата ви не защото се съмняваме в умения ви, а защото постът на управител на НЗОК е обезвластен”, допълни го колегата му доц. Георги Йорданов. Той припомни, че БСП предложи, преди да се избере нов шеф, да се промени първо статутът на управленските органи в касата и управителят да има повече правомощия. “Доверието ни е в аванс. Не сме убедени, че концепцията му може да бъде реализирана от сегашното управляващо мнозинство. Една част от мерките в нея са непопулярни, а управляващото мнозинство е показало, че трудно ги подкрепя, защото те водят до политически негативи. Призовавам новия управител, заедно с надзорния съвет и ръководството на министерството да търсят надпартиен консенсус”, обясни вота на ДПС пък Хасан Адемов. Той също акцентира върху нуждата от промяна в правомощия на управителя. “С вързани ръце сте, защото не може да подберете човешкия ресурс, с който да реализирате вашите идеи”, даде пример Адемов и обясни, че се е избързало с атестацията на директорите на регионалните каси, вместо да се изчака ден-два, за да може и новият шеф да види как се оценяват кадрите. “Ако до един месец не започнете да управлявате здравната каса, ще започне да ви управлява тя, а резултатите тогава никога не са добри”, завърши Адемов. Депутатите от останалите парламентарно представени групи пожелаха на д-р Дечев здраве в контекста на това, че няколко от предишните шефове на касата си тръгнали заради болест. Пълна подкрепа изрази и здравният министър Кирил Ананиев. “Д-р Дечев познава и добрите, и лошите неща в системата и ще ги реши според компетенциите си. Системата се намира в трудно положение и има нужда от промяна”, каза той. Ананиев допълни и че е готов със здравноосигурителния модел, който ще предложи, но му трябва време да го съгласува в партньорите в системата. “Очаквам резултатите от социологическо проучване, което е направено с цел да се видят обществените нагласи по тези теми. След това ще бъде съгласуван и с всички парламентарно представени партии и съсловните организации”, обясни Ананиев.", "date": "2018.07.20", "title": "Обещание: Парите за здраве ще стигат, но от догодина (Обзор)"}
{"url": "https://www.24chasa.bg/novini/article/6971764", "text": "Нови 15 нарушения, за които запалянковците да бъдат глобявани, одобриха депутатите с приети на първо четене промени в Закона за опазването на обществения ред при провеждане на спортни мероприятия. Ще се наказват носенето на транспаранти, ругатните, прикриването на лицето с шалове и маски и пр. Да се постави видеонаблюдение във всеки сектор на стадионите, както и на входовете и изходите, предвиждат още промените. На мачове ще се влиза пък с персонализиран билет или лична карта, за да се спират феновете със забрани. Сурови наказания се предвиждат и за футболните хулигани. При нарушения те ще подлежат на съд, а районният полицай ще може да им издава забрана за посещение на мачове. Срещу посегателство от запалянковците вече ще се защитават и журналисти, фоторепортери и оператори. ", "date": "2018.07.20", "title": "На стадиона без псувни и транспаранти"}
{"url": "https://www.24chasa.bg/novini/article/6971780", "text": "Израелски самолети и танкове бомбардираха днес военни обекти в цялата ивица Газа в отговор на стрелба срещу израелски войници близо до границата с палестинския анклав, съобщи армията, цитирана от Франс прес. Стрелбата срещу израелски войници е била извършена по време на \"съпътствани с насилие безредици по протежение на оградата за сигурност\", разположена между Израел и ивицата Газа, посочи в комюнике армията. Министерството на здравеопазването в Газа съобщи за двама загинали палестинци при израелския обстрел. Според палестински източници по сигурността е бил ударен наблюдателен пост на ислямисткото движение Хамас.", "date": "2018.07.20", "title": "Израел бомбардира военни обекти в Газа в отговор на стрелба срещу войници"}
{"url": "https://www.24chasa.bg/novini/article/6971836", "text": "Мащабна акция тече в Пътна полиция - Габрово, съобщи Нова телевизия. Задържани са полицаи, заподозрени за незаконна търговия с автомобили. Според непотвърдена официално информация единият от арестуваните е началник група. Претърсвания и изземвания се извършват не само в пътната служба, но и на адреси извън Габрово. По неофициална информация има задържани двама служители в сектора, като единият е на висш пост и е бил началник преди години не само в КАТ. Източници на медията от разследващите обясниха, че заподозрените за незаконна търговия с автомобили и пренабиване на номера са наблюдавани дълго време. Все още няма официална информация нито от МВР, нито от прокуратурата за случващото се в Пътна полиция - Габрово.", "date": "2018.07.20", "title": "Арестуваха полицаи в Габрово за незаконна търговия с коли при мащабна акция"}
{"url": "https://www.24chasa.bg/novini/article/6971903", "text": "Македонската полиция откри 44 мигранти, скрити в камион Ивеко с регистрационен номер от Скопие, предаде агенция МИА. Камионът се движел в посока от Гевгелия към Скопие. Шофьорът забелязал полицаите, спрял камиона и избягал, предава БТА. В камиона били намерени 44 нелегални мигранти, 10 от които от Сирия, 20 от Пакистан, 12 от Афганистан и двама от Индия. Те са задържани в полицейското управление на ГКПП Богородица за по-нататъшна процедура.", "date": "2018.07.20", "title": "Откриха 44 мигранти в камион на пътя Гевгелия - Скопие"}
{"url": "https://www.24chasa.bg/novini/article/6971908", "text": "Задържаният нападател с нож, коийто рани 8 в автобус в Любек, е 34-годишен гражданин на Германия, роден в Иран, живеещ в Любек от години, това съобщи В. \"Любекер нахрихтен\", цитиран от Ройтерс, пише БТА. Според германската полиция няма индикация, че нападателят е бил политически радикализиран. Мъжът е нападнал с нож пътници в автобус, пътуващ към плаж Травемунде в близост до град Любек. В резултат 5 души са леко пострадали, а трима са с по-тежки наранявания без опасност за живота. Районът е отцепен от полицията. До момента няма данни за пострадали български граждани при атаката, съобщиха от Министерството на външните работи.                                                                                                                                                                                                                                                                                                                       ", "date": "2018.07.20", "title": "Нападателят, ранил 8 с нож в бус в Германия - иранец, живеещ от години в Любек"}
{"url": "https://www.24chasa.bg/novini/article/6971917", "text": "Благодаря на опозицията, че днес, заедно с останалите парламентарни групи, подкрепихме правителството в лицето на Бойко Борисов, което отстоя на последното заседание на Европейския съвет на 28 юни решението България да не приема обратно бежанци и да не подписва двустранни споразумения в тази посока. С днешното решение на парламента още веднъж защитихме позицията на България, която Бойко Борисов отстоява отдавна. Това написа във фейсбук лидерът на парламентарната група на ГЕРБ Цветан Цветанов по повод  - нещо, което се случи по предложение на българския министър-председател.", "date": "2018.07.20", "title": "Цветанов: Благодаря на опозицията, че подкрепи Борисов!"}
{"url": "https://www.24chasa.bg/novini/article/6971637", "text": "Японският премиер Шиндзо Абе се извини тази вечер пред японския народ за подкопаното от поредица скандали доверие към него и към неговото правителство, предаде ТАСС. Той направи това по време на пресконференция по случай приключването на редовната сесия на парламента в Токио. Премиерът обеща също така да направи всичко необходимо скандалите, в които неговото правителство се оказа замесено през последните години, никога повече да не се повтарят, предава БТА.  По-рано днес долната палата на парламента отхвърли предложението за вот на недоверие на правителството, внесено от шест опозиционни партии. Главен аргумент на опозицията, подготвила проекта за резолюция, бе недоволството от действията на кабинета начело с Абе във връзка с два големи скандала, продължаващи вече втора година.", "date": "2018.07.20", "title": "Шиндзо Абе се извини на народа си за скандалите, подкопали доверието към него"}
{"url": "https://www.24chasa.bg/novini/article/6971665", "text": "Хърватската стопанска камара съобщи, че големите спортни състезания, особено европейските и световните футболни първенства, са довели до растеж на хърватската икономика с около 10 процента, предаде агенция МИА. В деня на посрещането на хърватските футболисти 16 юли /третия понеделник в месеца/, ресторантите и кафенетата в Загреб са спечелили 54,5 милиона куни /1 куна се равнява на 0,14 евро/, което е с 2 процента повече от третия понеделник на юли миналата година, посочи стопанската камара, цитирана от БТА.  По-рано Хърватската стопанска камара съобщи, че от всички мачове рекорд в потреблението е донесъл полуфиналът с Англия на 11 юли. Този ден в магазините са похарчени 312,5 милиона куни, което е с 3,12 процента повече в сравнение със същата дата миналата година. Кафенетата и ресторантите този ден са имали оборот 28,7 милиона куни, което е със 17 процента повече в сравнение с 11 юли миналата година. В деня на финалния мач оборотът нарасна с 13 процента. На 15 юли, когато се игра финалът, и на 16 юли, когато футболистите бяха посрещнати в Загреб, броят на туристите се увеличи с 27 процента, а броят на нощувките - с 25 процента в сравнение със същите дати миналата година, съобщи Туристическият съюз в Загреб. На тези дати в хърватската столица се стекоха на само туристи, но и журналистически екипи от 20 страни. \"Можем да кажем, че целият свят беше в Загреб и Загреб беше навсякъде по света\", заяви Мартина Биненфелд, директор на Туристическия съюз в Загреб.", "date": "2018.07.20", "title": "Футболът допринесе за растеж на икономиката в Хърватия"}
{"url": "https://www.24chasa.bg/novini/article/6971670", "text": "Руският посланик в Атина обвини днес гръцкото правителство, че \"разочарова\" Москва, на фона на обтягане на двустранните отношения във връзка с интеграцията на бившата югославска република Македания в НАТО, съобщава АФП. Андрей Маслов публикува четири коментара на гръцки в профила на посолството в Туитър, след като на 11 юли стана ясно, че Атина е експулсирала двама руски дипломати и е забранила влизането в страната на още двама. Гърция обвини тези дипломати, че са се опитали чрез намеси в средите на националистическата десница и на православните кръгове да саботират споразумението, постигнато в средата на юни между Атина и Скопие за решаване на спора им за използването на името Македония. Това споразумение позволи на НАТО да покани на 12 юли бившата югославска република да започне преговори за присъединяване към алианса, предава БТА.  \"Действията на гръцката страна тази година се превърнаха в разочарование за нас\", написа руският посланик, след като отбеляза, че \"последните години са белязали невиждан апогей \" в двустранните отношения. Руското министерство на външните работи първоначално се ограничи да реагира на експулсирането на дипломатите, като обяви \"предприемане на реципрочни мерки\", докато Атина подчертаваше, че този случай не поставя под съмнение традиционното гръцко-руско приятелстно. Но тонът се изостри с нови изявления на говорителката на руското външно минстерство, която изрази съжаление в сряда, според гръцкия печат, че Атина се е поддала на антируска \"провокация\". Агенция ТАСС съобщи вчера отлагане за неопределено време на посещение в Атина на руския външен министър Сергей Лавров, предвидено за есента. Гръцки правителствени източници посочиха вчера вечерта, че това посещение е било планирано по искане на Русия и че Лавров остава добре дошъл в страната. Вчера обаче гръцкото външно министерство показа раздразнението си, като обвини руската страна в \"неуважение\" и отхвърли като \"неоснователни твърдения\" тезата, че Атина е действала под натиска на трета страна.", "date": "2018.07.20", "title": "Руският посланик в Атина обвини Гърция,\nче \"разочарова\" Москва"}
{"url": "https://www.24chasa.bg/novini/article/6971685", "text": "Сръбският президент Александър Вучич изрази надежда, че никога няма да се стигне до война, а ще се намери решение за Косово, като изтъкна, че всяко отлагане на решението ще има негативни последици по други въпроси, предаде Танюг. Това бе коментарът на президента за изявление на косовския премиер Рамуш Харадинай, че \"разделението на Косово на сръбска и албанска част, а също размяната на територии означава война\", предава БТА.  Президентът подчерта, че постигането на компромисно споразумение с Косово е много важно, тъй като липсата му означава неизвестност за бъдещето, а състоянието на замразен конфликт отблъсква инвеститорите. \"Знам, че на хората им е тежко, че предпочитат никога нищо да не се договори, да се протака, но не може да се протака, защото по другите въпроси ще бъдем във все по-тежка и слаба и позиция\", каза Вучич.", "date": "2018.07.20", "title": "Вучич: Надявам се никога да не се стигне до \nвойна, а да намерим решение за Косово"}
{"url": "https://www.24chasa.bg/novini/article/6971688", "text": "До момента няма данни за пострадали български граждани при нападението с нож в автобус в германския град Любек, провинция Шлезвиг-Холщайн, Северна Германия. Това съобщиха от Министерството на външните работи. По-рано днес мъж е нападнал с нож пътници в автобус, пътуващ към плаж Травемунде в близост до град Любек. В резултат 5 души са леко пострадали, а трима са с по-тежки наранявания без опасност за живота. Районът е отцепен от полицията, а нападателят е задържан, като мотивите му се уточняват. Посолството ни следи ситуацията и е в контакт с полицията в Любек. Наши сънародници, които желаят да получат информация или да подадат сигнал за техни близки, могат да го направят на дежурния телефон на дипломатическата ни мисия: +49 176 122 99 190.", "date": "2018.07.20", "title": "Няма данни за ранени българи при атаката с нож в Германия"}
{"url": "https://www.24chasa.bg/novini/article/6971691", "text": "От Обединеното кралство през Германия до Латвия - Северна Европа е обхваната от необичайно продължителна гореща вълна и суша, които предизвикаха няколко пожара и тревоги в селскостопанския сектор за тазгодишната реколта, предаде Франс прес, цитирана от БТА. В началото на месеца избухна най-големият пожар за последните 18 години в централната германска провинция Саксония-Анхалт, опустошавайки около 80 хектара гори. Цяла Източна и част от Северна Германия са застрашени от пожари, защото не е валяло от седмици. След сушата през май и юни хората от селскостопанския сектор, по-конкретно зърнопроизводителите от Бранденбург, алармират, че реколтата ще бъде с 20 до 50 процента по-слаба тази година. Метеоролози прогнозират, че днес температурата ще достигне и дори ще надмине на места 34 градуса по Целзий, а горещата вълна ще продължи и през следващите седмици. В Полша над 90 селски стопанства на обща площ от 1,5 милиона хектара бяха засегнати от пролетната суша по данни на министерството на земеделието. Варшава поиска от ЕС финансова помощ заради \"безпрецедентни\" загуби в сектора. Земеделците в Литва и Латвия страдат от най-продължителната от десетилетия суша, казват представители на местната власт. Латвия обяви през юни национално бедствено положение за селскостопанския сектор и поиска от ЕС да изплати субсидиите на земеделците преди предвидената дата. В западната част на страната голям пожар предизвика тази седмица евакуацията на цяло село, а пожарникарите продължават и до днес да се борят да овладеят огъня. Голяма част от Швеция, Дания, Южна Норвегия и Северна Финландия са обхванати от горещини, които няма изгледи да приключат скоро. В Обединеното кралство са паднали само 47 милиметра дъжд от 1 юни до 16 юли, което прави началото на лятото най-сухото от 1961 г., когато започват да се правят измервания на валежите.", "date": "2018.07.20", "title": "Северна Европа бе обхваната от гореща вълна и суша"}
{"url": "https://www.24chasa.bg/novini/article/6971697", "text": "Facebook обяви няколко нови назначения на водещи учени в областта на изкуствения интелект тази седмица, като сред тях е специалистка по роботика, позната с работата си в Disney, където е работила върху това движенията на анимационните герои да са по-близки до човешките. Назначенията поставят голям въпрос - защо всъщност Facebook се интересува от роботи? Не че гигантът в социалните медии изведнъж се е заинтересувал от разработването на механични приятели - той използва роботизирани ръце в някои от центровете си за данни. Отговорът има още по-голямо значение за въпроса как системите с изкуствен интелект работят днес. Днес повечето успешни системи за изкуствен интелект трябва да бъдат изложени на милиони опорни точки с данни, обозначени от хората - като например снимки на котки - преди да могат да се научат да разпознават модели, които хората приемат за даденост. По същия начин ботовете за игри, като компютъризирания Go master AlphaGo Zero на Google, изискват десетки хиляди тестове, за да се научат на най-добрите ходове от неуспеха си. Създаването на системи, които изискват по-малко данни и имат повече здрав разум е основа цел за поумняването на изкуствения интелект в бъдеще. \"Очевидно пропускаме нещо, когато става дума как хората могат да учат толкова бързо,\" казаа пред журналисти миналата седмица Ян ЛьоКун, учен, работещ върху изкуствения интелект във Facebook. \"Досега най-добрите идеи са дошли от роботиката,\" допълни той. Сред хората, които Facebook наема, е Джесика Ходжинс, работила преди това за Disney, също като нейния колега от университета Carnegie Mellon Абхинав Гупта, който е известен с това, че използва роботизирани ръце, за да обучава как се хващат неща. Пиитер Абел, специалист по роботика в Калифорнийския университет, Бъркли, и съосновател на компанията за обучение на роботи Covariant.ai казва, че роботиката има ползи и ограничения, които насърчават напредъка в изкуствения интелект. Например, реалният свят е естествено сложен, така че системите за изкуствен интелект трябва да се справят с неочаквани, редки събития. Ограниченията на реалния свят, като липсата на време и цената за това машините да продължават напред, карат изследователите да решават трудни проблеми. \"Роботиката те кара да правиш много проверки на реалните условия. Колко добри наистина се тези алгоритми?\" каза Абел. Има други по-абстрактни приложение за учене от роботиката, казва преподавателят по изкуствен интелект от Berkeley Кен Голдбърг. Точно като да обучаваш робот да избяга от компютаризиран лабиринт, други роботи променят поведението си в зависимост от това дали действията, които са предприели са ги приближили до целта. Такива системи биха могли също да обслужват рекламите, казва той, което пък случайно е основната част на бизнес на Facebook. \"Това не е статично решение, това е динамично решение,\" каза Голдбърг. В интервю Ходжинс прояви интерес към широк кръг изследвания в областта на роботиката, всичко - от създаването на \"покоряващ хуманоиден робот\" до създаването на механичен прислужник, който да \"зарежда и изпразва миялната машина.\" Макар тя да признава необходимостта да се вложи в роботите повече разсъдливост и да бъдат обучи с по-малко примери, Ходжинс казва също, че работата й в областта на анимацията може да доведе до нова форма на споделяне - такава, при която инструменти, задвижвани с изкуствен интелект могат да помогнат при изработване на глинен съд в 3-D, например. Нещо, което се надявам, че ще можем да правим е да изследваме помощта на изкуствения интелект при творчеството, каза тя. За Facebook забиването на знаме в толкова \"гореща\" област дава също така възможност на компанията да се конкурира за таланти в областта на изкуствения интелект, които се създават в университетите, каза ЛьоКун. Барт Селмън, преподавател по компютърни науки и експерт по изкуствен интелект от Cornell, казва, че е добра идеята Facebook да разшири проучванията си при изкуствения интелект и да се заеме с проекти, които могат да не са пряко свързани с основата дейност на компанията - нещо, което е малко \"по-вълнуващо\" - като това, което прави Google при самоуправляващите се автомобили например. Това привлича не само вниманието, но и студентите. Колкото е по-широка програмата за проучвания, толкова по-добри стават научно-изследователските центрове, допълва той. (От БТА)", "date": "2018.07.20", "title": "Защо Facebook e запален по роботите? Това е бъдещето на изкуствения интелект"}
{"url": "https://www.24chasa.bg/novini/article/6967001", "text": "Младият програмист Кристиян Боянов създава изкуствен интелект, който композира музика напълно самостоятелно. Идеята на създателя е да разпространи българските народни ритми в цял свят. Ето 5 стъпки към успеха, които Кристиян следва: Благодарение на машинно обучение, при което множество слоеве от “невронни мрежи” са програмирани да обработват информация между различни входни и изходни точки, вече няколко стартъпа се опитаха да създадат “композитори” от нов тип. У нас съвсем наскоро младият програмист Кристиян Боянов също създаде изкуствен интелект за генериране на музика. “Занимавам се с програмиране от 7-и клас, като от няколко години имам засилен интерес в областта на изкуствения интелект. Едно от хобитата ми е свирене на тромпет. Миналия семестър посещавах курс в Софийския университет по машинно самообучение, по време на който трябваше да разработя проект по избрана от мен тема - това беше идеална възможност да съчетая двете неща, които харесвам”, разказва Кристиян. А как работи самият “композитор”? Точно както хората се учат да свирят на музикален инструмент - с часове уроци и упражнения, така и изкуственият интелект на програмата трябва да премине през т.нар. период на обучение. В началото алгоритъмът създава произведения с хаотично подредени музикални тонове, приличащи на човек, сядащ за първи път на пиано. За да започне обучението, са необходими тестови данни, а именно - хиляди файлове музика. Програмата ползва файлове, познати от зората на първите мобилни телефони. По време на създаването на проекта Кристиян използва невронни мрежи, които се използват и при превеждането на текст. “Първоначално погледнато, композирането на музика и превеждането на текст нямат много общо, но ако си представим думите като музикални тонове, изграждащи изречения, може лесно да разберем, че процесът на композиране представлява предсказване на следващия тон на база сегашните с помощта на статистически модел”, пояснява още Боянов. Идеята е алгоритъмът да композира музиката изцяло самостоятелно, като за своите произведения той ще разполага със собствени страници в SoundCloud, Spotify и YouTube. В момента програмата може да се използва както от професионалисти, така и от непрофесионалисти. Аматьорите могат да се насладят на вече композираните творби, както и да създават нови на база техните предпочитания и стил. Колкото до музикантите, те могат да черпят вдъхновение от импровизациите на алгоритъма, да го обучават на техни творби и да смесват различни жанрове и стилове с идеята да създадат нещо ново. Сред основните цели на композитора от нов тип и неговия създател е алгоритъмът да възпроизведе български традиционни песни с неравноделен размер. “Един от основните проблеми, с които съм се захванал, е да накарам машина да композира самостоятелно български фолклор. Нашата музика е световно призната от големи майстори на това изкуство. Затова сметнах, че ще е голямо изпитание пред изкуствения интелект да реши някоя задача, която е трудно решима от повечето хора, дори музиканти”, разказва новаторът. Интерактивна част е опцията за свирене с изкуствения интелект, която дава възможност на потребителя да въведе начало на произведението, а софтуерът да завърши творбата, съчетавайки своите знания с уникалния стил на потребителя. Кристиян вече има идея за проект в сферата на виртуалната реалност и нейното приложение в медицината с цел релаксация. “Предвидил съм музикалният фон да бъде създаден именно от програмата ми за композиране на музика”, казва той Според него приложението на интелигентните агенти със сигурност ще автоматизира много от процесите, като дори може да замести цели професии в бранша. “В научната литература онази точка във времето, когато напредъкът на технологиите, по-специално на изкуствения интелект, ще доведе дотам машините да станат по-умни от хората, е позната като “сингулярност”. Големите умове като Стивън Хокинг, Илън Мъск и Бил Гейтс споделят своите опасения от едно бъдеще, в което човечеството е заплашено от риск вследствие на сингулярността, но аз вярвам, че това е възможност за човечеството да надскочи себе си”, казва младият програмист. Ако погледнем близкото бъдеще, вследствие на развитието на изкуствения интелект, нанотехнологиите и науки като психология и биология можем да очакваме открития като невроимпланти, с които да получим суперсили, смята Кристиян. “Вярвам, че компютрите ще създават изкуство, на което хората ще се наслаждават, а взаимоотношенията на хора с роботи няма да са вече научна фантастика. Оптимист съм и чакам с нетърпение следващото голямо откритие в тази сфера, дори силно се надявам да допринеса за него.” Младият програмист от пет години е част от екипа на компанията Melissa, която разработва интелигентни устройства за дистанционно управление на домакински уреди. Компанията е носител на наградите за най-успешен стартъп за 2015 и 2016 г., а едва преди месец заедно със своята колежка Никол Димитрова разработиха система за монетизация, при която плащаш точно толкова ток, колкото си използвал. Благодарение на нея можеш в реално време да видиш колко пари си изхарчил до момента, а хотелите спестяват от разходите за персонал.", "date": "2018.07.20", "title": "Изкуствен интелект композира български народни песни"}
{"url": "https://www.24chasa.bg/novini/article/6971728", "text": "Министерството на образованието и науката (МОН) предложи за обществено обсъждане график на учебното време и ваканциите, както и за датите и дейностите по провеждане на държавните зрелостни изпити, националното външно оценяване и изпитите за придобиване на професионална квалификация през следващата учебна година, съобщи Нова телевизия. Четири са предвидените ваканции през следващата учебна година. Първата ще е от 1 до 4 ноември, включително. По Коледа учениците ще почиват общо 11 дни – от 22 декември до 1 януари, включително. Междусрочната ваканция ще е от 2 до 5 февруари, като вторият срок трябва да започне на 6 февруари. През пролетта учениците от I до XI клас ще почиват от 30 март до 7 април, включително. За дванайсетокласниците пролетната ваканция е от 5 до 7 април. С графика за провеждане на изпитите се предлага матурите да останат на същите дати – първата по български език и литература (БЕЛ) от майската сесия да се проведе на 21 май 2019 г., а втората по предмет по избор - на 23 май. Проектът предвижда държавните зрелостни изпити по желание да се проведат в периода 28-31 май. Предлага се в сесията август-септември 2019 г. изпитът по БЕЛ да е на 28 август, вторият задължителен - на 29-и, а изпитите по желание в периода 30 август-4 септември. Следващата е първата година, в която по учебен план седмокласниците ще учат 36 учебни седмици, т.е. за тях учебните занятия ще приключат на 28 юни. Датите на националните външни оценявания (НВО) се определят всяка година и за следващата проектът предвижда изпитът по български език да е на 17 юни, а по математика - на 19 юни. Подаването на документите за участие в приема за гимназиите ще е от 3 до 5 юли. Резултатите от първото класиране на учениците трябва бъдат обявени до 11 юли, от второто класиране - до 18 юли, а обявяването на незаетите места след втори етап на класиране ще бъде на 23 юли. Промяна се предлага и за външните оценявания за четвъртокласниците - на 9 май да се проведе изпитът по „Човекът и обществото“, а на 10 май - по „Човекът и природата“. Проверката на знанията по БЕЛ е предвидена за 14 май, а по математика – за 16 май. Оценяването на дигиталните компетентности на учениците от X клас ще се проведе в периода 10-14 юни. Държавните изпити по теория на професията и специалността за придобиване степен на професионална квалификация се провеждат на три сесии – през януари, юни-юли и септември. Те са в зависимост от това кога желаещите са придобили право да ги положат. Времето за обсъждане на предложените от МОН варианти на графици е един месец.", "date": "2018.07.20", "title": "МОН предложи график на ваканциите и изпитите през новата учебна година"}
{"url": "https://www.24chasa.bg/novini/article/6971739", "text": "Чума по дребните преживни животни има в България, няма съмнение за това, а мерките, които Българската агенция по безопасност на храните /БАБХ/ е предприела, са в съответствие със законодателството на ЕС. Това съобщиха от пресслужбата на Министерството на земеделието, храните и горите, цитирайки заключение, направено от експертната мисия на Европейската комисия, която е посетила страната ни тази седмица. Яснота и прозрачност при работа, компетентност, своевременни и адекватни мерки за ликвидиране и ограничаване на разпространението на болестта - това е оценката за работата на БАБХ до този момент. Чумата по дребните преживни животни е опасно, бързо разпространяващо се заболяване, а бързината на изпълнение на мерки за евтаназия на животните в огнищата и регулиране на движението на хора, животни и продукти от тях е от съществено значение. Всяко забавяне и/или действия, които противопоставят изпълнението им е предпоставка за разпространение и поява на нови огнища. БАБХ работи в тясно сътрудничество и пълна прозрачност с всички ресорни институции на страната и ЕК. България е на фронтовата линия на ЕС и по отношение на опазване на здравето на животните в страната и ЕС е ключов играч. Всички държави членки на ЕС са насочили поглед в действията на страната ни и разчитат на мерките и изпълнението им с оглед за опазване здравето на животните и ограничаване инфекцията, допълниха от пресслужбата.", "date": "2018.07.20", "title": "ЕК: Няма съмнения, че в България има чума по дребните преживни животни"}
{"url": "https://www.24chasa.bg/novini/article/6971740", "text": "Дейвид Атънбъро - любим водещ на природонаучни предавания за британците, ги призова да забравят грижите и да участват в най-голямото преброяване на пеперудите в света, предаде Ройтерс, цитирана от БТА. \"Моля ги да забравят разправиите и проблемите за бъдещето заради Брекзит, да седнат на тихо слънчево място и да гледат колко пеперуди ще прелетят покрай тях\" - каза Дейвид Атънбъро пред радио Би Би Си. Дейвид Атънбъро, който е лице на кампанията, призова всеки, който може, да отдели 15 минути, за да брои пеперудите за благотворителна организация, ангажирана с опазването им. Тя използва преброяването и за да определи състоянието на околната среда. Броенето на пеперудите успокоява душата, увери 92-годишният Дейвид Атънбъро, създал документалните серии \"Планета Земя\" и \"Синя планета\". \"Добре е за за хората да забравят грижите около Брекзит и каквито други политически проблеми могат да виждат по света и да се съсредоточат върху природата, която е съществувала преди нас и ще остане и след нас\" - каза Дейвид Атънбъро. ", "date": "2018.07.20", "title": "Известен водещ към британците: Забравете Брекзит, бройте пеперуди"}
{"url": "https://www.24chasa.bg/novini/article/6971725", "text": "Със свое определение Великотърновският апелативен съд отмени определение на Окръжен съд – Велико Търново, постановено на 27 април 2018 г., с което са оставени без разглеждане като процесуално недопустими предявените от Комисия за противодействие на корупцията и за отнемане на незаконно придобито имущество искове срещу Георги Вълев, осъден доживот по делото \"Килърите\", съпругата му  Анелия  и „Поликомерс-Г“ АД., съобщиха от съдебната палата. Комисията иска  отнемане в полза на държавата на имущество на обща стойност 3611 269,87 лева, но  производството по делото бе прекратено. Срещу определението на Окръжен съд – Велико Търново е била подадена частна жалба от КПКОНПИ, с която е направено оплакване, че същата е незаконосъобразна, на основание на което в Апелативен съд – Велико Търново е образувано ВЧГРД 306/2018 г., разгледано в закрито заседание. Въззивният съд намира, че Окръжен съд – Велико Търново неправилно е приел, че срокът от 10 месеца по чл. 15, ал 2 от ЗОПДИППД (отм.), регламентиращ извършването на проверка от органите на комисията е преклузивен, и в рамките на този срок проверката по закона не само трябвало да е приключила, но и да е взето от Комисията решение за внасяне в съда на иск за отнемане на имущество, на което и основание е определил иска за недопустим и е прекратил делото. В мотивите към своето определение, съставът на Апелативен съд – Велико Търново посочва, че срокът за предварителната проверка не преклудира възможностите за доказване, нито погасява правото на държавата да иска отнемане на съответно имущество. Преклузивен е срокът за упражняване правото на иск, а правото на държавата да отнеме имущество, придобито от престъпна дейност е материално потестативно право, за което законът е предвидил 25 годишна погасителна давност, която тече от придобиване на имуществото чрез престъпна дейност. То се упражнява по съдебен ред и процесуална предпоставка за упражняване на това право пред съда е влизане на осъдителна присъда в сила. С оглед посоченото, Апелативен съд – Велико Търново е отменил определението на първоинстанционния съд и е постановил да се върне делото на Окръжен съд – Велико Търново за продължаване на съдопроизводствените действия. Определението е окончателно и не подлежи на обжалване.", "date": "2018.07.20", "title": "Съд възобнови дело за отнемане на имущество за 3.6 млн. лв. на Вълев от \"Килърите\""}
{"url": "https://www.24chasa.bg/novini/article/6971630", "text": "Турските власти работят върху предотвратяването на негативното въздействие на американските санкции срещу Иран, съобщи днес турското външно министерство след разговори с американска делегация в Анкара във връзка с предстоящите санкции, предаде Ройтерс. Министерството изтъкна, че Иран е важен съсед на Турция и Анкара ще продължи да следи ефекта от санкциите на САЩ, предава БТА. Американският президент Доналд Тръмп реши през май да оттегли САЩ от ядреното споразумение с Техеран от 2015 г. и да обяви санкции срещу Иран. Вашингтон призова своите съюзници да прекратят вноса на ирански петрол от ноември, на което Анкара се противопостави открито.", "date": "2018.07.20", "title": "Турция работи за избягване на негативното въздействие на американските санкции срещу Иран"}
{"url": "https://www.24chasa.bg/novini/article/6971612", "text": "Твърдите позиции на Италия по въпросите на имиграцията си пробиват път в Европейския съюз, каза днес италианският премиер Джузепе Конте, цитиран от ДПА, сред размяна на писма с Брюксел. Конте пусна във Фейсбук копие на писмо от председателя на Европейската комисия Жан-Клод Юнкер, изпратено в отговор на писмо на Конте. Юнкер е пратил копие на писмото си и до председателя на Европейския съвет Доналд Туск. \"Юнкер де факто приема принципа, че имиграцията е предизвикателство пред Европа, което засяга всичките 28 страни членки, и следователно изисква европейски, а не едностранни решения\", каза Конте, предава БТА. Шефът на Еврокомисията пише, че ще проучи предложението на Конте за създаване на\"кризисен щаб\" за координация между няколко страни членки и за споделяне на бремето на мигрантите, пристигащи по море. Той предупреждава, че \"моментни\" споразумения (за конкретни случаи) - като това, постигнато през уикенда, когато 6 други страни от ЕС се съгласиха да приемат известен брой мигранти, пристигнали в Италия - не са \"устойчив и приемлив начин да се процедира\". Конте оглавява новото популистко италианско правителство, което настоява, че мигрантите, спасени в морето край Либия - независимо дали от кораби на хуманитарни организации или на военни мисии на ЕС, не трябва повече да бъдат приемани в италиански пристанища. Тази позиция обаче се посреща с критики от хуманитарните организации и води до търкания с някои партньори от ЕС, отбелязва ДПА. Посланиците на страните от ЕС в Брюксел трябва да подновят по-късно днес дискусиите относно военноморската мисия, а говорителка каза, че Еврокомисията ще представи нови предложения по въпроса за мигрантите идната седмица. Според нея предложенията ще се опитат да изяснят идеята за създаване на центрове за разпределяне на мигрантите както в страни от ЕС, така и на африканска земя, както бе предложено на срещата на върха на ЕС миналия месец.", "date": "2018.07.20", "title": "Джузепе Конте: ЕС най-после приема аргументите ни за миграцията"}
{"url": "https://www.24chasa.bg/novini/article/6971585", "text": "Осем души са ранени, трима от които тежко, при нападение с хладно оръжие в автобус в северния германски град Любек, съобщи полицията, цитирана от ДПА. Полицейски говорител каза, че няма загинали. Местният в. \"Любекер нахрихтен\" съобщи, че ранените са 14, двама от които са тежко пострадали. Районът около мястото на инцидента на автобусна спирка е изолиран. Според очевидци, цитирани от местното издание, автобусът пътувал за близкото селище Травемюнде, когато пътник внезапно хвърлил на земята раница, от която излизал дим. След това извадил нож и нападнал пътниците, съобщи ТАСС. Шофьорът, който също бил нападнат, рязко спрял и отворил вратите, за да могат хората да избягат, написа \"Любекер нахрихтен\". Нападателят също се опитал да избяга. Местен прокурор не изключва тероризма като мотив за нападението, предаде Ройтерс.", "date": "2018.07.20", "title": "Нападение с нож в автобус в Германия, 8 са ранени"}
{"url": "https://www.24chasa.bg/novini/article/6971611", "text": "Четирима турски граждани, двама от които са заявили, че са журналисти, са били задържани в Гърция в \"забранета зона\", близо до река Марица - естествена граница между двете страни, предаде АФП, като се позовава на полицейски източник. Двама от тях са заявили пред гръцките власти, че са журналисти, дошли да \"правят репортаж\" за инцидент, станал в четвъртък сутринта в района на реката - лодка, транспортираща девет души, които се опитвали да преминат от Турция в Гърция, се е преобърнала в реката и жена и трите й деца се водят изчезнали, припомня БТА.  Другите двама задържани са заявили, че са \"близки на семейството, обявено за изчезнало\", е уточнил полицейският източник. Четиримата турски граждани са били предадени на прокуратурата в град Орестиада, за да бъдат съдени за \"навлизане в забранена зона\", според представител на пресслужбата на местната полиция. Продължава издирването на изчезналите лица, които са част от семейство, опитващо се да се спаси от чистките в Турция, според гръцките медии. Отношенията между Атина и Анкара се обтегнаха след отказа на гръцкото правосъдие да екстрадира осем турски военни, избягали в Гърция часове след опита за преврат през юли 2016 г. Те са обвинени от Анкара, че са участвали в опита за преврат. Отношенията се утежниха допълнително от арестуването в началото на март на двама гръцки войници, задържани на турска територия, които оттогва се намират в затвор в Одрин. Двамата войници заявиха пред прокурори малко след арестуването им, че по грешка са пресекли границата, след като са се изгубили в мъглата. Турското правосъдие досега е отхвърлило шест искания за освобождаване на двамата войници в очакване на началото на процес срещу тях, въпреки дипломатическия натиск на Атина, която привлече вниманието на ЕС и НАТО по случая.", "date": "2018.07.20", "title": "Задържаха 4-има турци, сред които 2-ма журналисти, в Гърция в \"забранена зона\""}
{"url": "https://www.24chasa.bg/novini/article/6971422", "text": "Турция и Холандия се споразумяха да нормализират отношенията си, съобщи днес турското външно министерство, предаде Ройтерс. Решението бе постигнато в телефонен разговор между турския външен министър Мевлют Чавушоглу и холандския му колега Стеф Блок, уточни министерството. В този телефонен разговор министрите се споразумяха да нормализират дипломатическите отношения между Холандия и Турция, се посочва в съобщението на министерството, като се отбелязва, че министрите са се договорили да върнат посланиците в Анкара и Хага в кратък срок, предава БТА. Министрите се споразумяха също холандският външен министър да пристигне на официално посещение в Турция през втората половина на 2018 г.", "date": "2018.07.20", "title": "Холандия и Турция нормализират дипломатическите си отношения"}
{"url": "https://www.24chasa.bg/novini/article/6971406", "text": "\"Пародия! Безобразие! Подигравка!\" - с тези думи Здравко Медаров, баща на танцьорката Габриела Медарова, посрещна решението на пловдивския районен съдия Божидар Кърпачев. Той отказа да гледа мярката на 21-годишната девойка, тъй като днес прокуратурата е внесла обвинителен акт. Това означава, че делото минава в съдебна фаза и за промяна на мярката за неотклонение на Габриела трябва да се произнесе друг състав. Девойката, която повече от 2 месеца е под ключ, едва не се разплака. Съдебната охрана бързо й щракна белезниците и я изведе от залата. Нейните родители и гаджето й Пачо дойдоха обнадеждени, че Габриела ще бъде пусната на свобода. Те останаха като попарени след чутото. \"Къде е държавата? Къде са законите? Защо се подиграват с нас? Детето ми ли е най-големият престъпник\", развика се майката на Габриела. 21-годишната танцьорка е зад решетките, защото разби носа на момиче в нощен клуб. Това стана по време на паричната й гаранция. Седмици по-рано, пияна и дрогирана, тя блъсна 10 паркирани коли в Пловдив. Адвокатът на Медарова Орлин Търновалийски остана изумен. \"Досъдебното производство не е приключило. Няма предявяване. Аз съм единствен защитник на момичето и не съм полагал подпис върху документа с предявените доказателства\", каза той. Дългогодишният юрист заяви, че не е чувал в наказателното производство термина \"паркетно дело\".  \"Не мисля, че трябва да се решава съдбата на един млад човек само по една преписка от прокуратурата\", изтъкна Търновалийски. Според него клиентката му стои в ареста незаконно. Съдия Кърпачев разясни, че искането на адвоката за промяна на мярката е от 11 юли. Входирано е в съда от прокуратурата на 18-и. \"Насрочихме делото за днес. Половин час по-рано разбирам, че е внесен обвинителен акт. Процедурата предвижда насрочване на дело, което трябва да гледа друг състав. Именно той може да се произнесе за мярката на задържаната\", каза магистратът.", "date": "2018.07.20", "title": "Пак не пуснаха Габриела от ареста. Баща й крещи в съда: \"Безобразие!\""}
{"url": "https://www.24chasa.bg/novini/article/6971434", "text": "\"Малко повече от 13 млн. лв са заложени за реклама на страната ни на туристическия пазар. Надяваме се сумата да е с около 2 млн. лв. повече. Търсим варианти и възможности секторът да се финансира и по европроекти. Обсъждаме и варианти с ваучери за здравеопазване в балнеокурортите, като работодателите ще бъдат стимулирани с намаление на данъците за тези ваучери.\" Това каза министърът на туризма Николина Ангелкова на заседанието на Националния съвет по туризъм в курорта \"Св. Св. Константин и Елена\" край Варна. По думите на министъра се планира мащабна маркетингова кампания за следващата година и се очакват още повече туристи в страната. Обръща се специално внимание на целевите пазари като Германия, Австрия, Чехия, Франция и по-отдалечени държави като Китай САЩ и Япония. Целта е да се запази тенденцията за увеличаване на броя на посещенията у нас и да се утвърдим на пазара като целогодишна туристическа дестинация. От началото на тази година до месец май чуждестранните туристически посещения у нас са над 2,436 млн., което малко повече от 11 процента ръст спрямо миналата година. А само през май 2018-а ръстът на чуждестранните посещения у нас е с 15,8%. \"Повече от 1,6 млрд. лв. са приходите от международен туризъм за петте месеца на 2018 г. и се отчита нарастване от 10,7 на сто спрямо същия период година по-рано. Само през месец май надхвърлят 500 млн., като се отбелязва нарастване от повече от 10%\", каза министърът. Николина Ангелкова обяви, че следващата година ще е първата, в която ще бъде обявена Европейска столица на туризма. Заявления на общините, които искат да участват, ще се приемат до месец ноември. \"Това е една нова инициатива, както европейските столици на културата, спорта... и ще се обявява всяка година. Ще се радвам, ако Варна стане Европейска столица на турзма 2019, защото го заслужава\", допълни министърът.", "date": "2018.07.20", "title": "Ангелкова: Ще търсим варианти за европейско финансиране на туризма"}
{"url": "https://www.24chasa.bg/novini/article/6971458", "text": "Доналд Тръмп и Владимир Путин може да са постигнали няколко исторически споразумения на своята среща на върха във Финландия тази седмица. Или може да не са. Зависи с кого говорите. Три дни по-късно никой не беше съвсем сигурен. След като не станаха известни никакви подробности за разговора, воден от лидерите на четири очи в понеделник, освен неясните общи описания, представени от самите тях, служители, депутати и граждани, особено в САЩ, се чудят какво всъщност е било договорено, ако въобще е имало нещо. И Тръмп, и Путин обявиха срещата за голям успех, от който скоро ще се берат богати плодове в множество геополитически направления, но дори най-пълното описание на разговорите, представено от Путин, навежда на мисълта, че евентуалните резултати съвсем не са сигурни. Това пише Матю Лий от Асошиейтед прес, цитиран от БТА. А фактът, че между върховните главнокомандващи на двете най-големи ядрени сили в света може да има значима среща на върха с високи залози, без да се посочат твърди постижения или провали, обърква мнозина. В САЩ разочарованието от липсата на информация вече поражда засилени подозрения към Тръмп. Конгресмени демократи настояват да бъдат изискани бележките на преводачката на Държавния департамент, превеждала на Тръмп, или тя да бъде задължена да даде показания. Републиканците блокират този ход. Служители казаха вчера, че Белият дом и Държавният департамент също вероятно биха се противопоставили на подобен ход, определяйки го като посегателство върху изпълнителната власт. Поради това е малко вероятно бележките да бъдат показани, докато не бъдат публикувани в исторически архиви след десетилетия. Така че засега всички освен Тръмп и Путин и навярно неколцина техни близки довереници са в неведение. Дори шефът на разузнаването Дан Коутс, назначен от самия Тръмп, каза вчера: \"Не знам какво се е случило на тази среща.\" \"Напълно изумително е, напълно изумително, че никой не знае какво е било казано\", заяви най-високопоставеният демократ в Сената Чък Шумър. \"Това е демокрация. Ако нашият президент постигне споразумения с един от нашите водещи противници, ако не и водещия, неговото правителство трябва да знае за това, а също и американският народ.\" Обикновено срещите на върха, особено между две големи сили, са след седмици и месеци обстойно планиране на по-ниско равнище с оглед постигане на резултати, които да могат да бъдат показани. Темите от дневния ред, опорните точки, желаните резултати и дори големи части от значими споразумения обикновено се договарят предварително, така че съответните ведомства и в двете страни да са наясно с евентуалните промени в политиката. В някои случаи самата среща на върха и подписите на лидерите върху даден документ или обща декларация са чисти формалности, тъй като сериозната работа вече е свършена от техните подчинени. Тръмп преобръща тези условности със своя авантюристичен подход към държавните дела - подход, който той мисли, че е проработил на знаковата му среща на върха със севернокорейския лидер Ким Чен-ун миналия месец. Този път обаче нямаше обща декларация,, която да придаде официалност на резултата от разговорите, а само прескачаща от тема на тема 45-минутна пресконференция, на която Тръмп предизвика противоречие, като даде вид, че заема страната на Путин по въпроса за оценката на американските разузнавателни служби, че Русия се е намесила в изборите през 2016 г. Посланикът на Русия в САЩ Анатолий Антонов изрази вчера надежда, че \"устните договорки между Путин и Тръмп ще бъдат изпълнени\", макар че съдържанието на евентуални подобни договорености остава неясно, не на последно място защото основната работа беше свършена през двата часа обсъждания между двамата лидери в присъствието единствено на преводачите. Вчера правителството на Тръмп попари едно предложение на Путин: да се позволи на Русия да разпита американци, които Кремъл обвинява в престъпления, а в замяна да бъде позволено на американски следователи да разпитат служители на руското разузнаване, срещу които САЩ неотдавна повдигнаха обвинения в предполагаема намеса в изборите. \"Това няма да стане\", каза държавният секретар Майк Помпейо за руското предложение в интервю за \"Крисчън броудкастинг нетуърк\". Все пак, от гледна точка на Путин, срещата на върха е поставила Москва и Вашингтон на \"пътя към положителна промяна\". През последните дни той говори за постигане на широко съгласие с Тръмп за гарантиране на сигурността по границата на Сирия с Израел и за въпросите на контрола над въоръженията. Междувременно министерствата на отбраната и на външните работи на Русия казват, че са готови да започнат да привеждат в действие тези споразумения. Самият Тръмп също представя срещата на върха в положителна светлина. Той казва, че втора среща с Путин ще доведе до прилагане на дългия списък с теми, обсъдени от тях в Хелзинки. Те включват тероризма, сигурността на Израел, разпространението на ядрени оръжия, кибератаките, търговията, Украйна, мира в Близкия изток и Северна Корея, заяви той в Туитър. \"За тези проблеми има много отговори, някои лесни, а някои трудни . . . но ВСИЧКИ те могат да бъдат решени!\", каза той. Настоятелно запитан за подробности обаче, Белият дом не можа да даде никакви. Говорителката Сара Хъкаби Сандърс спомена като обсъждани теми Сирия, Иран, Израел, контрола върху въоръженията, извършената от Русия анексия на Крим от Украйна и намесата й в изборите в САЩ през 2016 г. Но превръщането на тези въпроси от теми на обсъждане в действия очевидно е предстоящ процес. \"Това е началото на диалога с Русия и на нашето правителство с тяхното, и ние ще продължим да работим по тези неща\", заяви тя пред репортери в Белия дом в сряда. Минути по-късно Държавният департамент предложи своя версия за срещата в Хелзинки, като каза, че не са били постигнати споразумения; само общи предложения по въпроси, свързани главно с икономическото и стратегическото сътрудничество. Говорителката Хедър Науърт каза, че са направени три предложения: едно за събиране на работна група на високо ниво с американски и руски бизнес лидери; друго за създаване на \"експертен съвет\" от учени, настоящи и бивши дипломати и военни от двете страни, който да наблюдава в широк план отношенията между САЩ и Русия; и трето за свикване на поредица от последващи срещи на съветите за национална сигурност на САЩ и Русия. \"Знаете, че това несъмнено са все умерени предложения\", каза тя. \"Президентът беше казал, когато се захвана с това, че не бихме могли да решим всички проблеми в света с една среща, с един разговор с руското правителство, но смятаме, че то е доста добра начална точка.\" В Пентагона служителите все още чакат да видят дали заповедите за придвижването на американските сили в Сирия ще се променят в резултат на срещата. Командващият силите на САЩ в Близкия изток каза вчера, че не е получил нови указания от Пентагона за сътрудничество с Русия в Сирия. \"Не сме получавали други инструкции, освен тези, съгласно които действаме в момента\", заяви генерал Джоузеф Вотъл по видеоконферентна връзка от своя щаб в Тампа, Флорида. Той каза, че следва подход на \"придържане към същия курс\" в Сирия, след като няма нови указания.", "date": "2018.07.20", "title": "За какво са разговаряли Тръмп и Путин? Само те знаят"}
{"url": "https://www.24chasa.bg/novini/article/6971459", "text": "Високопоставен представител на НАТО припомни днес ангажимента на САЩ към принципа за колективна отбрана в случай на агресия срещу един от членовете на алианса, който американският президент Доналд Тръмп изглеждаше, че поставя под съмнение по отношение на Черна гора, предаде АФП. Клаузата за колективна отбрана на НАТО, член 5, е безусловна и желязна. Това означава, че нападение срещу един от тях е нападение срещу всички, подчерта високопоставеният представител на алианса в отговор на въпрос на АФП. На срещата на върха в Брюксел \"президентът Тръмп ясно посочи, че САЩ са изцяло ангажирани към НАТО и че нашият алианс е силен\", посочи цитираният представител, пожелал анонимност, предава БТА.  Американският президент изглеждаше, че поставя под съмнение принципа за колективна отбрана по време на интервю за телевизия Фокс Нюз във вторник вечерта. Ако например Черна гора е нападната, защо моят син трябва да отиде в Черна гора, за да ги защитава?, го попита журналистът. Разбирам това, което казвате, аз поставих същия въпрос, отговори американският президент. Черна гора е \"малка страна с много силни и много агресивни хора. Те могат да станат агресивни и ето ти Трета световна война\", добави Тръмп. Черна гора се присъедини към НАТО през пролетта на 2017 г. и стана 29-ят член на алианса. Вчера Черна гора отговори на Тръмп, че допринася за \"мира и стабилността не само на европейския континент, а и в целия свят\".", "date": "2018.07.20", "title": "НАТО припомни на Тръмп безусловността на клаузата за колективна отбрана на алианса"}
{"url": "https://www.24chasa.bg/novini/article/6971473", "text": "По-малко трудови злополуки на работното място в сектора \"Строителство\" при ръст на строителните обеми са регистрирани в НОИ през първото полугодие на годината, благодарение на засиления контрол, който Изпълнителната агенция \"Главна инспекция по труда\" /ГИТ/ осъществява. Това съобщиха от пресцентъра на ГИТ. Намаляват и случаите на работа без сключен трудов договор, но секторът продължава да бъде сред най-рисковите както по отношение на безопасността и здравето при работа, така и при осъществяването на трудовите правоотношения. За първото полугодие на 2018 г. контролните органи на ГИТ са извършили 2840 проверки в строителството при 2400 - за същия период през 2017 г., което е ръст с 18 процента. Проверките в сектора са 13 процента от всички, извършени от инспекторите по труда през първото полугодие, предава БТА. Регистрираните трудови злополуки, свързани с работния процес, са 63, от които 3 са завършили със смърт. Най-тежкото нарушение в областта на трудовите правоотношения - полагането на труд без трудов договор, е установено в 323 случая при 381 - година по-рано. Запазва се тенденцията всеки четвърти случай на работа без договор да се установява на строителен обект. В строителството са и почти половината спрени обекти заради работни места и работно оборудване, които пряко са застрашавали живота и здравето на работещите - 88 от 187 общо. Този вид нарушения обаче намалява спрямо първото шестмесечие на 2017 г., когато са били 120 от 257 общо. Но се увеличават нарушенията, свързани с обезопасяването на работното оборудване. Увеличава се и делът на този вид нарушения в сектора спрямо общия им брой, констатиран във всички икономически дейности. През т.г. на строителни обекти са установени 2027 нарушения по безопасността на оборудването от 11 711 общо, докато година по-рано са били 1822 от 13 103. Установените нарушения в сектора \"Строителство\" за полугодието на 2018 г. са общо 13 982, от които 9023 са свързани с безопасността и здравето при работа, а 4950 са в областта на трудовите правоотношения - за възникването, изпълнението и прекратяването им, както за заплащането на труда и за работното време.", "date": "2018.07.20", "title": "Злополуките в строителството намаляват"}
{"url": "https://www.24chasa.bg/novini/article/6971477", "text": "Британската министър-председателка Тереза Мей призова днес Европейския съюз за ново споразумение, за да се предотврати \"твърда\" граница в Северна Ирландия, и поиска Брюксел бързо да отговори на нейния план с цел да се избегне предполагащ вредни последици Брекзит без сделка, предаде Ройтерс. Мей каза в реч пред политици и бизнес лидери в Белфаст, че евентуална \"твърда\" граница между Северна Ирландия и Ирландия, след като Великобритания напусне ЕС, ще бъде \"почти немислима\", но отхвърли сегашния план на Брюксел като \"неприложим\", предаде БТА.  Мей заяви, че ЕС трябва да се обвърже с нейния план за Брекзит, представен по-рано този месец, който предлага да се договорят възможно най-близки връзки за търговията със стоки, за да се защити бизнеса и да се изпълни ангажимент за избягване на необходимостта от инфраструктура на границата. По думите й \"сега остава ЕС да отговори. Не просто да разчита на предишни позиции, които вече са се доказали като неприложими. А да развие своята позиция.\" Мей пристигна на посещение в Северна Ирландия, за да се запознае отблизо с положението на проблематичната граница между британския район и членуващата в ЕС Ирландия.", "date": "2018.07.20", "title": "Мей иска нова сделка от Европейския съюз  за ирландската граница"}
{"url": "https://www.24chasa.bg/novini/article/6971489", "text": "Две картини, нарисувани от майсторите на четката Пиер-Огюст Реноар (1841 - 1919) и Рубенс (1577 - 1640) и откраднати в Монца, Северна Италия, през април м.г., бяха открити в рамките на полицейско разследване, предаде ТАСС като цитира италиански медии. Платната \"Светото семейство\" от Рубенс и \"Момичета на тревата\" от Реноар били откраднати от колекциите на двама собственици на галерии от Каляри на остров Сардиния и Арона в Северна Италия. Двама обирджии, които впоследствие били задържани от полицията, се представили за израелски бизнесмен и равин. Те заснели офис в Монца и убедили галеристите, че законно придобили произведения на изкуството на стойност 26 милиона евро. Картините трябвало да бъдат препродадени, предава БТА. Реалната им стойност не се съобщава. Трима души са заподозрени, че помагали на обирджиите.", "date": "2018.07.20", "title": "Откриха откраднати миналата година картини на Рубенс и Реноар"}
{"url": "https://www.24chasa.bg/novini/article/6971474", "text": "Да се изсветлят облаци, за да отразяват по-добре слънчевата светлина или морето да бъде покрито със защитен слой са някои от проектите, които австралийското правителство проучва, за да бъде защитен застрашеният от климатичните промени Голям бариерен риф, съобщи Франс прес, цитирана от БТА. През 2016 г. и 2017 г. Големият бариерен риф, който е с територията на Япония или Италия, бе засегнат от избелване вследствие на покачването на температурите на водата. Специалисти смятат, че 2300-километрова зона е понесла непоправими щети. Правителството обеща да води борба с климатичните промени, но също да проучи краткосрочни мерки, за да осигури временно \"облекчение\" на най-големия коралов риф в света. През януари Канбера отправи призиви към учените, като отпусна 2 милиона австралийски долара, за да се финансират иновативни идеи, които ще дадат възможност да бъде спасен Големият бариерен риф. Той е застрашен също от индустриалната и селскостопанската дейност, както и от инвазивната морска звезда Ancanthaster planci, наричана също Трънен венец, която се храни почти изключително само с корали. Шест проекта, селектирани от 69 предложения, ще бъдат тествани, за да установи дали са приложими. Единият от тях предвижда облаци да бъдат изсветлени, като в тях се инжектират кристали морска сол. Това ще увеличи отражателната способност на облаците. Дейвид Мийд от Австралийския институт за морски изследвания заяви, че предложението има потенциал, макар че на пръв поглед може да изглежда ексцентрично. \"Екипът ни обмисля възможността да бъдат инжектирани милиарди капчици морска вода в секунда - поясни той. - Водата се изпарява и остават кристали морска сол, които се реят във въздуха. По този начин ще бъде увеличено количеството отразена слънчева светлина.\" Друга идея е свързана със свръхтънък биоразградим слой, съдържащ отражателни частици. С него ще бъдат покрити някои рифове, за да бъдат защитени от климатичното затопляне. \"Хубавото е, че слоят е с дебелината на молекула - отбеляза Андрю Негри от същия институт. - След като си плувал в него, той ще се самовъзстанови.\"", "date": "2018.07.20", "title": "Изсветляване на облаци може да спаси Големия бариерен риф"}
{"url": "https://www.24chasa.bg/novini/article/6971490", "text": "\"Лаура Кьовеши бе уволнена, защото бе твърде добра в работата си\", посочва в заглавие на свой коментар сп. \"Икономист\" и нарича бившата главна прокурорка на Националната дирекция за борба с корупцията (НДБК) в Румъния \"Мис Правосъдие\" и \"враг на политиците мошеници\". Г-жа Кьовеши и НДБК бяха лъч надежда за реформаторите в Централна и Източна Европа, но неотдавнашното й отстраняване от ръководството на антикорупционната прокуратура е част от мрачна тенденция, пише \"Икономист\", цитирано от БТА.  \"За корумпираните политици в Румъния Лаура Кьовеши бе кошмар. Назначена на поста ръководител на НДБК през 2013 г. непреклонната прокурорка наглежда осъждането на повече от 1000 длъжностни лица, бизнесмени и политици, включително девет бивши министри. През юни НДБК постигна присъда срещу Ливиу Драгня, който, като председател на управляващата Социалдемократическа партия (СДП), е най-силният политик в Румъния. Но съюзниците на г-н Драгня отвърнаха на удара, обвинявайки я неубедително в некомпетентност и преследване на политици, които не харесва. През февруари министърът на правосъдието поиска отстраняването й, но президентът Клаус Йоханис отказа да го подпише. Конституционният съд взе страната на правителството и на 9 юли г-н Йоханис я уволни без охота\", пише \"Икономист\" в последния си брой. В региона новите партии на чистите ръце и протестните движения водят неравностойна битка с мрежи от политици, защитаващи собствените си интереси, и с неумолимото народно разочарование, посочва \"Икономист\" и дава примери в Украйна, България, Словакия. В Украйна, където политиката е доминирана от мощни олигарси, реформаторите спечелиха трудна победа през юни, когато парламентът създаде независим антикорупционен съд, но критици казват, че новият съд е лишен от достатъчно правомощия. В България набързо бе приет нов антикорупционен закон през януари, когато страната пое председателството на ЕС, но новият закон нарушава европейска директива, тъй като не защитава лицата, подаващи сигнали за нередности, които ще трябва първо да се идентифицират. В Чешката република премиерът Андрей Бабиш сформира второ правителство на малцинството през юни, въпреки че срещу него са отправени обвинения в злоупотреби. Словакия преживя период на вдъхновение тази пролет, след като убийствата през февруари на млад разследващ журналист и неговата приятелка разпалиха масови протести, принудили премиера Роберт Фицо да подаде оставка. Партиите, борещи се за добро управление, зависят от разпръсващите се надежди на гражданите за по-добра държава, докато корумпираните партии имат много по-конкретна мотивация: пари, власт и нуждата да защитят себе си чрез закон, пише \"Икономист\" и цитира мнението на Дан Барна, лидер на опозиционната партия \"Съюз за спасение на Румъния\", че \"откакто СДП пое властта в Румъния през декември 2016 г. цялата енергия на правителството е съсредоточена върху това да опази г-н Драгня от затвора\". Според \"Икономист\" опасността е в това, което политолозите наричат \"завладяната държава\": монополизиране на правителството от корумпирани хора. Словашкият депутат Мирослав Беблави, който през януари стана съучредител на партията за добро управление Заедно, предупреди, че разкриването на скандали, без да се направи нещо, не върши работа. Това може да тласне гласоподавателите към популистки партии, които обещават отмъщение на елитите, каза той пред \"Икономист\".", "date": "2018.07.20", "title": "\"Икономист\": Лаура Кьовеши бе уволнена, \nзащото беше твърде добра в работата си"}
{"url": "https://www.24chasa.bg/novini/article/6971494", "text": "Шофьор, който около 4:00 тази сутрин блъсна 7 коли, след гонка с полицията, е карал без книжка. Той е отказал проба с дрегер, но лъхал на алкохол, каза зам.-шефът на СДВР Антон Златанов. Той обясни, че мъжът е задържан за 24 часа. До края на деня материалите ще бъдат докладвани в прокуратурата.", "date": "2018.07.20", "title": "Шофьорът, блъснал 7 коли след гонка с полицията, бил без книжка"}
{"url": "https://www.24chasa.bg/novini/article/6971510", "text": "Районният съд в Бургас остави в ареста 30-годишния Иван Т. от Панагюрище по обвинение в разврат на непълнолетна. От януари до юли чрез вайбъра си той зарибявал 14-годишно момиче от Бургас за извършване на блудствени действия. Мярката \"задържане под стража\" му бе наложена след като преди това бе арестуван след разкрития на служителите от \"Компютърни престъпления\" към Икономическа полиция в Бургас. Решението на бургаския районен съд може да се обжалва пред Окръжния в срок от 3 дни. Панагюрецът бил с чисто съдебно минало и работел, но действията му представлявали висока степен на обществена опасност, тъй като са насочени срещу дете емоционално, телесно и психически незряло. Освен това имало опасност и да се укрие, ако не бъде задържан. Затова с тези мотиви и по искане на прокуратурата магистратите му наложиха най-тежката мярка за неотклонение \"задържане под стража\".", "date": "2018.07.20", "title": "Оставиха в ареста педофила от Панагюрище"}
{"url": "https://www.24chasa.bg/novini/article/6971529", "text": "Кралят на Белгия Филип използва днес примера с победите на националния отбор по футбол в Русия като израз на постигането на обща цел от народ, основан на многообразието. В обръщение по повод утрешния национален празник на Белгия държавният глава посочи, че победите на белгийските футболисти на световното първенство, донесли им трето място, са предизвикали чувство на гордост от принадлежността. По неговите думи Червените дяволи са били въплъщението на белгийския национален девиз \"Съединението прави силата\", предава БТА. Кралят отбеляза, че освен постиженията на игрището, отборът е показал готовност да бъде гъвкав, да уважава съперника, да насочва силите си към постигането на целта - защита на честта на държавата. В личния и обществения си живот влагаме споделени сили в постигането на целите си, но и в начина, по който ги постигаме. Когато търсим онова, което ни обединява, успяваме да използваме изцяло богатството на нашите различия. Така уязвимостта ни се превръща в сила. Чувството за единство не пренебрегва различията, а ги обединява. Постиженията, постигнати в този дух, са още по-ценни, допълни крал Филип.", "date": "2018.07.20", "title": "Белгийският крал даде пример с победите на националите в Русия за единството на многообразния народ"}
{"url": "https://www.24chasa.bg/novini/article/6971534", "text": "Сърбия е в много тежко положение по проблема с Косово, но на шахматната дъска има още фигури, ще се опитаме да постигнем реми, заяви президентът на Сърбия Александър Вучич по време на прием на млади шахматисти, предаде Танюг. Той бе помолен да разкаже какво е състоянието на диалога между Белград и Прищина. \"Бяхме в отчаяна позиция и продължаваме да бъдем в много тежко положение. Но на дъската има още фигури. Възможно е да се борим, да се опитаме да постигнем реми, макар че ще бъде много трудно\", каза Вучич, цитиран от БТА.  В сряда в Брюксел се състоя среща на ниво президенти в рамките на диалога за нормализиране на отношенията между Белград и Прищина. И двамата държавни глави оцениха срещата като тежка и се договориха преговорите за търсене на компромис да продължат.", "date": "2018.07.20", "title": "Вучич: На шахматната дъска има още фигури, ще опитаме да постигнем реми с Косово"}
{"url": "https://www.24chasa.bg/novini/article/6971528", "text": "Американският президент Доналд Тръмп заяви, че се разбира добре с руския си колега Владимир Путин, но разговорите им невинаги протичат в помирителен тон, предаде Ройтерс. \"Вижте, факт е, че се погаждаме добре\", каза той в записано вчера интервю за телевизия Си Ен Би Си. Той обаче намекна, че между двамата няма разбирателство по всички въпроси. \"Имах среща, продължила над два часа. Тази среща не протече изцяло в помирителен тон\", каза Тръмп, без да даде разяснения. \"Честно казано, обсъдихме много страхотни неща за двете страни\", добави президентът в интервюто, излъчено днес, цитиран от БТА. Тръмп покани вчера Путин да посети Вашингтон през есента. Той шокира света при първата им среща в Хелзинки, като зае страната на руския президент и отхвърли заключенията на американското разузнаване, че Москва се е намесила в негова полза в изборите през 2016 г. за Белия дом.", "date": "2018.07.20", "title": "Тръмп: С Путин се погаждаме добре, но между нас невинаги цари разбирателство"}
{"url": "https://www.24chasa.bg/novini/article/6971538", "text": "От 4 юли, когато бе регистриран първият трус в района на Дуръс, земетресенията в Албания не спират, предаде агенция МИА. Последните три труса са регистрирани тази сутрин в интервала от 1.09 до 4.51 часа местно време с епицентър съответно в района на Пекин, Гирокастър и Вора край Тирана. Трусовете са били с магнитуд 2,2, предава БТА.  От първото земетресение с епицентър край Дуръс, което беше с магнитуд 5,2, досега са регистрирани 830 земни труса с магнитуд от 2,2 до 4,7. Земетресенията причиниха само малки материални щети и безпокойство сред гражданите. Част от по-силните трусове бяха почувствани и в западните райони на Република Македония.", "date": "2018.07.20", "title": "830 труса са усетени в Албания от 4 юли насам"}
{"url": "https://www.24chasa.bg/novini/article/6971161", "text": "Опозиционната партия \"Съюз за спасение на Румъния\" обвини управляващата коалиция, че нарочно бави прилагането на европейската директива за борба с прането на пари и финансирането на тероризма, за да не ядоса лидера на управляващата Социалдемократическа партия (СДП) Ливиу Драгня и местните барони, съобщава информационният сайт Зиаре. Според опозиционната партия забавянето е свързано и с фирмата \"Тел Друм\", асоциирана с Ливиу Драгня, предава БТА. Румънската пътностроителна компания \"Тел Друм\" е обект на разследване на антикорупционната прокуратура по сигнал на Европейската служба за борба с измамите (ОЛАФ), която има доказателства за незаконно изплащане на 21 милиона евро от европейския фонд за регионално развитие за пътно строителство в Румъния. Ливиу Драгня, като председател на Окръжния съвет на Телеорман в периода 2000-2012 г., и още осем държавни служители и бизнесмени са обвинени в сформиране на организирана престъпна група, използване или представяне на документи с невярно съдържание, подаване на неверни, непълни или неточни декларации с цел неправомерно получаване на европейски фондове, а също и в злоупотреба със служебно положение. Прокурорите от Националната дирекция за борба с корупцията наложиха запор върху имущество на лидера на СДП на стойност над 127 милиона леи (около 28,2 милиона евро). \"Въз основа на директивата, фирмите с акции на приносител, каквато бе доскоро и \"Тел Друм\", ще бъдат забранени. Крайният срок за прилагане на директивата бе юни, но за СДП приоритет бе подкопаването на независимостта на съдебната система\", заявиха от опозиционната формация. \"Съюз за спасение на Румъния\" е внесъл законопроект за забрана на фирмите с акции на приносител, но \"въпросният законопроект е бил прибран в чекмеджетата от СДП и АЛДЕ\", посочиха от опозиционната партия. Реакцията на третата по големина парламентарна сила дойде, след като вчера Европейската комисия обяви, че е започнала процедура срещу Румъния в Европейския съд, защото страната не е приложила в своето законодателство европейската директива за борба с прането на пари и финансирането на тероризма. Комисията е предложила на съда да наложи глоба на Румъния, както и ежедневни наказателни суми до предприемането на необходимите действия. През декември 2017 г. фирмата \"Тел Друм\" обяви публично акционерите си. Според данни от Търговския регистър в момента акционери в \"Тел Друм\" са Петре Питиш с 54 процента, Ливиу Лучиан Добреску с 44 на сто и още три лица, които притежават по 0,665 процента: Неда Флоря, Маринела Панайотов и Мирела Костаке. Според обвинението на антикорупционната прокуратура Ливиу Драгня е бил човекът, който е контролирал фирмата години наред. Политикът отрича това обвинение. Миналия месец Ливиу Драгня бе осъден на три години и шест месеца затвор ефективно по друго дело, в което бе обвинен в подстрекаване към злоупотреба със служебно положение, извършено по времето, когато бе председател на Окръжния съвет на Телеорман.", "date": "2018.07.20", "title": "Опозиционна партия в Румъния свърза\nнеприлагането на европейската директива\nза борба с прането на пари с Ливиу Драгня"}
{"url": "https://www.24chasa.bg/novini/article/6971160", "text": "Столични полицаи задържаха две жени за разпространение и притежание на наркотици. На 14 юли, около 20.15 часа, в хода на спецоперация по противодействие на наркоразпространението на ул. \"Три уши\" служители на Трето РУ задържали в момент на покупко-продажба на наркотици 44-годишна дилърка и неин клиент. Това съобщиха от пресцентъра на МВР. Двамата били отведени в Трето РУ с полицейска мярка до 24 часа. При последвалите процесуално- следствени действия в рамките на образуваното досъдебно производство на адреса на продавачката полицаите намерили и иззели 32 полиетиленови сгъвки, съдържащи различни прахообразни вещества. Резултатът от изготвената експертна справка показал, че иззетите вещества са амфетамин с тегло 2.98 г и хероин с тегло 0.26 г. След доклад на събраните материали в Софийска градска прокуратура 44- годишната жена е привлечена като обвиняема за престъпление по чл. 354 а от НК и й е наложена мярка за неотклонение \"задържане под стража\". Клиентът е разпитан в качеството на свидетел и освободен. Няколко дни по- късно, на 17 юли, в ж.к. \"Дружба 2\" служители от Осмо РУ спрели за проверка лек автомобил \"Опел\", управляван от 19-годишна. С нея пътувал и 22- годишен мъж, двамата криминално проявени за престъпления свързани с наркотици. При извършените лични обиски и претърсвания на автомобила и жилището на момичето полицаите намерили и иззели 4 пакетчета, съдържащи растителна маса, множество самозалепващи се пликчета и пластмасова ампула, съдържаща бяло прахообразно вещество и 3 полиетиленови пликчета с бучки бяло прахообразно вещество. От назначената експертна справка станало ясно, че иззетите вещества са 1.28 г коноп, 5.36 г амфетамин и 0.91 г кокаин. След доклад на събраните материали по образуваното досъдебно производство в Софийска районна прокуратура двамата задържани са привлечени като обвиняеми за престъпление по чл. 354 а от НК. Наложени са им мерки за неотклонение \"парична гаранция\" в размер на 500 лв.", "date": "2018.07.20", "title": "Хванаха 2 наркодилърки в София"}
{"url": "https://www.24chasa.bg/novini/article/6971110", "text": "Четири лица са задържани и 20 полицейски производства са образувани през изминалото денонощие на територията на Пазарджик и региона в резултат специализирана полицейска операция по противодействие на конвенционалната престъпност. Тя е проведена по разпореждане на Главния секретар на МВР Младен Маринов и в нея са включени екипи на ОДМВР-Пазарджик и районните управления в областта, подпомогнати от служители на зоналното жандармерийско управление в Пловдив, съобщи говорителят на полицията Мирослав Стоянов. Задържани са трима мъже и една жена, заради незаконно притежаване на оръжие, боеприпаси, а един от тях и за културно-исторически ценности. Полицаи извършили проверки в жилищата на 62-годишната Г.Ф. от баташкото село Фотиново, Н.П.- 64 г. от беловското село Сестримо и В.Я.- 45 г. от съседното село Мененкьово. Там са намерени общо две ловни пушки и 152 боеприпаса от различен вид и калибър, притежавани без необходимите разрешителни. Екип на сектор \"Противодействие на икономическата престъпност\" извършил проверка в къщата на В.А. от пазарджишкото село Црънча. На първия етаж органите на реда открили гладкоцевна пушка и 98 патрона за нея. В хода на проверката обаче те се натъкнали на металдетектор и множество предмети представляващи културно-исторически ценности - накити, монети, метален кръст. Мъжът също е бил задържан. По време на полицейските действия в жилища, стопански постройки, гаражни помещения и автомобили са открити акцизни стоки без бандерол. Иззети са общо 30 000 къса с цигари и 33.4 килограма сух нарязан тютюн. Спрямо петима мъже и четири жени са образувани полицейски производства.", "date": "2018.07.20", "title": "4-ма задържани и 20 полицейски производства след операция в Пазарджик и региона"}
{"url": "https://www.24chasa.bg/novini/article/6970838", "text": "От началото на юли проливни дъждове връхлетяха много места на Китай, причинявайки наводнения, които засегнаха 27 провинции и причиниха смъртта на 54 души. Генералният секретар на ЦК на ККП Си Дзинпин издаде инструкции съответните местни администрации и партийни комитети да фокусират работа върху пострадалите, да организират с всички сили спасителните работи, да намалят до минимум жертвите, да се погрижат за настаняването на хората и да предотвратят по-големи щети,  Пострадалите райони вече предприеха спешни мерки за реагиране като засилване на патрулите, възстановяване на унищожените от наводнения съоръжения, евакуация на пострадалите и т.н. Националният щаб за справяне с природни бедствия, Министерството на природните ресурси и Министерството на извънредните ситуации изпратиха работни групи да засегнатите райони да ръководят спасителните работи.", "date": "2018.07.20", "title": "Проливните дъждове на много места в Китай продължават"}
{"url": "https://www.24chasa.bg/novini/article/6971143", "text": "По ливадите няма добитък, нито зелена трева - незапомнена суша изгаря поля и ниви из Швеция, а това вещае трагични последици за животновъдите - някои ще трябва да отведат питомците си в кланицата заради липса на сено. \"По-лошо не ми се е случвало. Баща ми шейсет години е бил земеделец и никога не е виждал нищо подобно\", оплаква се Якоб Густавсон, 47-годишен арендатор на земя в Нортеле, северно от Стокхолм. Дъждът е изчезнал от метеосводките още на 1 май (без да броим 13-те милиметра, паднали в средата на юни); Якоб обаче е нащрек - дебне ден след ден. И най-дребното черно облаче в небето съживява надеждите да завали, пише Елен Доши от Франс прес, цитира БТА. \"Май месец беше изключително горещ в Южна и Централна Швеция, а тази година донесе и най-големите юнски горещини от един век\", обяснява за АФП Сверкер Хелстрьом, климатолог от Шведския метеорологичен институт. Противопожарните служби естествено са в повишена готовност. Огнеборците от Стокхолм заявиха, че гасят между 20 и 30 огнища дневно в столичния регион; опустошителни пламъци бушуват чак в Арктическия кръг. Ситуацията наложи да се произнесе дори самият крал Карл Шестнайсети Густав, също собственик на селскостопански земи, който по принцип говори рядко. \"От свое име и от името на кралската фамилия искам да изразя подкрепа на всички пострадали от пожарите\", заяви той във вторник. Голяма част от Швеция също като съседните земи - Дания, Южна Норвегия и Северна Финландия, е връхлетяна в момента от силни горещини и прогнозите не обещават захлаждане. За зла беда на селските стопани - настава смут в обичайните им сезонни занимания. Земеделските, включително фуражните култури, трудно покълват и растат. \"Обичайно стигат по това време 30-40 см височина\", обяснява Якоб Густавсон, клекнал и изгубил надежда сред тревните си насаждения с едва десетсантиметрови стръкчета. Собственици на стадо от стотина млекодайни крави, животновъдът и жена му Анете вече се налага да бръкват в запасите за зимата, за да изхранят стадото. \"Сега трябва да храним кравите вътре, всичкия фураж за зимата го раздаваме и нищо ново не пораства, не знам какво ще стане през зимата\", тревожи се Якоб. На тениската му отзад се мъдри изглед от неговата ферма - Билинге Гордсмьолк (млекодобивна ферма Билинге). Млякото впрочем е основна грижа за производителя в това сушаво време, защото преждевременно раздаваните храни, също като внасяните от няколко дни германски и полски смески, \"не са най-добрата прехрана\". \"Не дават толкова мляко, колкото ми се ще\", клати глава Якоб, потърсил малко прохлада в сянката на едно дърво. Недостигът на фуражи принуждава вече някои шведски стопани да пращат много говеда в кланицата. \"Ще потрябват години, за да стигнем предишното качество (на културите) и размер на стадата\", отбелязва Федерацията на шведските селскостопански производители (ФШСП) и предупреждава същевременно да не се пали огън в нивята - започва сезонът на жътвата. \"Това е най-тежката криза за шведските селски стопани за повече от 50 години. Очакват се загуби над 2 милиарда шведски крони (194 милиона евро)\", посочва говорител на федерацията пред АФП. Семейство Густавсон е изчислило пропуснатите ползи - към \"200 000 - 250 000 крони\". В борба с небивалата криза селските стопани приканват търговците \"да продават родното шведско производство\", а клиентите - \"да избират шведското\". \"Ако хората купуват шведски храни и най-вече месо, може да стабилизират търсенето на пазара и да помогнат на производителите да получат разумен доход\", обяснява ФШСП. Анете Густавсон пък се радва, че в разгара на юли два магазина от околността са подкрепили семейната ферма.", "date": "2018.07.20", "title": "Шведските животновъди тънат в отчаяние заради небивала суша"}
{"url": "https://www.24chasa.bg/novini/article/6971184", "text": "До решение - компилация от волята на власт и опозиция са стигнали лидерите Бойко Борисов, Цветан Цветанов, Волен Сидеров, Корнелия Нинова и Мустафа Карадайъ. Задължава се правителството да не подписва за мигранти с втори страни - членки на ЕС. Правителството пък ще представи пред парламента позицията за общи действия на ЕС по темата. До края на септември кабинетът ще внесе в парламента предложенията на България за реформа на Дъблинския договор. Общата позиция на власт и опозиция, огласена първо от \"24 часа\", бе прочетена секунди преди края на заседанието в 14 ч от БСП лидера Корнелия Нинова. Тя благодари на депутатите и на премиера, че са защитили националния интерес заедно. След което Народното събрание одобри документа единодушно от всички 177 присъстващи. До безпрецедентното съгласие се стигна след изненадващо искане на премиера Борисов.", "date": "2018.07.20", "title": "Първо в \"24 часа\" - компилираното решение за бежанците"}
{"url": "https://www.24chasa.bg/novini/article/6971187", "text": "Снощи към 19.00 ч. в РУ-Дряново бил подаден сигнал за скандал в частен дом. На място пристигналият полицейски екип заварил 49-годишен мъж, който бил влязъл в жилището на родителите си в нарушение на заповед за защита от домашно насилие, издадена от Районен съд-Дряново. Това съобщиха от МВР. Той е задържан за срок до 24 часа по реда на ЗМВР. По случая е образувано бързо производство", "date": "2018.07.20", "title": "Мъж от Габрово влезе в дома на родителите си въпреки заповед за защита от домашно насилие"}
{"url": "https://www.24chasa.bg/novini/article/6971186", "text": "Областният управител на Ямбол Димитър Иванов е призовал на място стопаните от овцеферма в района на Болярово да допуснат ветеринарните специалисти да вземат втора проба от техните животни за наличие на вируса на чума по дребните преживни животни. За това съобщиха от областната администрация. От съобщението става ясно, че тази сутрин животновъдите са отказали на ветеринари да вземат нови проби от тяхното стадо. По думите на областния управител собствениците са под напрежение, след като изследване на животно от стадото им е дало положителен резултат и се надява повторните проби от фермата да са отрицателни. Той се опитвал да ги убеди да допуснат лекарите и да съдействат за ограничаване на заболяването в областта. Мерките за биосигурност в региона са засилени. Полиция, жандармерия и постове на гранична полиция контролират основните пътища към община Болярово. Ветеринарите дезинфекцират превозните средства, които излизат от района на заболяването, се посочва в съобщението от областната администрация. Днес се изплащат обезщетенията за евтаназираните животни на собствениците от боляровските села Странджа и Крайново.", "date": "2018.07.20", "title": "Областният управител на Ямбол в Болярово: Допуснете ветеринари за втора проба от животните"}
{"url": "https://www.24chasa.bg/novini/article/6971103", "text": "Съдът в Хага не пусна двама българи - на 25 и на 48 години, заподозрени в множество кражби в болници. Мъжете бяха арестувани в Белгия, след като властите откриха голям брой стоки в колата им, пише www.ad.nl. След ареста полицията в Хага започва разследване на дейността на мъжете в града и в околностите. На 25 юли миналата година заподозрените откраднали портфейл с около 1000 евро и болничен пропуск. На 31 август същите отмъкнали лаптоп и портфейл с около 500 евро, като теглили пари и от дебитната карта на жертвата.  Разследването показало, че българите са извършвали кражби в Апелдорн, Капеле аан ден Айсел, Горинхем, Албласердам и Лайдердорп. Болниците там разпознали единия от двамата - доста пълен мъж.  Според прокуратурата, заподозрените са влизали в болниците като посетители, а след това обирали пациенти и персонал. Те не се посвенили да ограбят дори човек, болен от рак. Мъжете системно и организирано извършвали кражби и прокуратурата ги определя като организирана престъпна група. \"Това е очевиден случай на мобилен бандит\", заявил прокурорът.  По време на заседанието днес българите поискали да бъдат пуснати от ареста. Пълният мъж заявил, че има здравословни проблеми, а другият, че откритите пръстови отпечатъци по стоките изобщо не са негови.  Съдът обаче реши да остави българите в ареста заради \"сериозните подозрения\". Делото ще продължи около 3 месеца. ", "date": "2018.07.20", "title": "Двама българи ограбвали пациенти и персонал в болници в Холандия"}
{"url": "https://www.24chasa.bg/novini/article/6971193", "text": "Запазването на единството на Европа ще бъде задача \"от особено значение през идните години\", каза германската канцлерка Ангела Меркел, цитирана от ДПА и Ройтерс. На годишната си лятна пресконференция, тя каза, че ще продължи да настоява за единен Европейски съюз и отбеляза, че при президентството на Доналд Тръмп в САЩ трансатлантическите отношения са се оказали \"под силен натиск\". Историята на трансатлантическите отношения показва, че Европа и САЩ са се спречквали много пъти, \"но решаването на тези конфликти винаги си е струвало\". Отношенията на Германия със САЩ са от ключово значение, посочи тя днес, след като Тръмп миналата седмица обвини Берлин, че е пленник на Русия заради енергийната си зависимост, предава БТА. Запитана за работните си отношения с Тръмп, Меркел каза: \"Може да се каже, че ценностите - обичайната рамка на нашите отношения, в момента са под силен натиск\". \"Запазването на работни трансатлантически отношения, обаче, включително и с президента на САЩ, е от ключово значение за нас и аз ще продължа да се грижа за това\", добави канцлерката. Ще продължа да търся многостранни подходи (във външната политика), защото съм убедена, че този тип сътрудничество носи печалба за всички, подчерта тя. Меркел приветства отправената покана от Тръмп към руския президент Владимир Путин за среща във Вашингтон. \"Мисля, че срещите между президентите на Русия и Америка трябва отново да станат нормална практика\", продължи тя и изрази надежда, че Путин и Тръмп ще обсъдят ядреното разоръжаване, като отбеляза че двете страни притежават 90 процента от ядрените оръжия в света. Меркел каза, че няма да се откаже да търси многостранни подходи. Канцлерката добави, че е била права, когато преди година каза, че Европа не може повече да разчита на САЩ да налагат ред в света и че е необходимо (Европа) да поеме нещата в собствените си ръце. \"Не можем да разчитаме на суперсилата на САЩ\", подчерта тя. Меркел отказа да коментира противоречивия нов закон в Израел, който утвърждава еврейския характер на страната и премахва статута на арабския език като официален. \"Няма да се намесвам във вътрешните работи на Израел. Вярвам в правото на съществуване на демократична еврейска държава\", отбеляза тя. Говорейки за вътрешната политика, канцлерката призна, че неотдавнашната правителствена криза в Германия заради разногласия по въпросите за миграцията е довела до загуба на политическо доверие, което сега правителството трябва да си върне. Според нея разгорелият се дебат по миграционната политика е бил важен и необходим. \"Тонът често бе остър и аз придавам много, много голямо значение на езика\", отбеляза тя, имайки предвид острата размяна на реплики между нея и вътрешния министър Хорст Зеехофер, който е от Християнсоциалния съюз (ХСС) - баварската партия, съюзена с нейния Християндемократически съюз . А после добави, че занапред проблемите трябва да бъдат решавани по различен начин. Меркел се зарече да изкара пълния си мандат, който приключва през 2021 г., въпреки вътрешните дрязги в управляващата коалиция за имиграционната политика. Запитана дали е мислила за оставка, тя каза на пресконференцията: \"Не. Не. Аз съм в разгара на една важна дискусия и трябва да съсредоточа усилията си върху нея\".", "date": "2018.07.20", "title": "Меркел: При президентството на Тръмп отношенията със САЩ са под силен натиск"}
{"url": "https://www.24chasa.bg/novini/article/6971199", "text": "Дълбоководните рифове в океанската \"зона на здрача\" се различават много от близките до повърхността и не могат да бъдат убежище за морските видове, бягащи от промените в климата или замърсяване, съобщи Ройтерс. Навсякъде по света кораловите рифове са сред екосистемите, които са най-застрашени от климатичните промени. Големият бариерен риф край Австралия пострада сериозно от избелване на коралите през 2016 г. и 2017 г., предава БТА. Водолази, ръководени от американски специалисти, изследваха малко известни рифове в Западния Атлантически и Тихи океан на дълбочина от 30 до 150 м, където слънчевата светлина намалява. Те установиха, че повечето видове корали и риби са различни от тези по-близо до повърхността. \"Изненадани бяхме колко малко припокриване има\" - каза ръководителят на изследването Луиз Роша от Калифорнийската академия на науките. По-малко от пет процента от рибите и коралите са обитавали както плитките, така и дълбоките води. Предишните изчисления на учените на базата на исторически данни беше 60 - 70 процента. \"Потенциала на дълбоководните рифове да бъдат убежище, е много по-малък, отколкото се надявахме\" - пишат учените в сп. \"Сайънс\". Дълбоководните рифове също са заплашени от промените в климата, бури и замърсяване. Водолазите откриха например найлонови рибарски мрежи, оплетени в дълбоководни корали край Филипините и дълбоководни корали, увредени от топли води край Бахамите.", "date": "2018.07.20", "title": "Дълбоководните рифове в \"зоната на здрача\" не могат да са убежище за морските видове"}
{"url": "https://www.24chasa.bg/novini/article/6971205", "text": "19-годишен младеж от с. Гложене е задържан по подозрение в кражба на множество табели от къщи и улици в селото. Това станало, след като в районното полицейско управление в Тетевен постъпили множество сигнали за странни посегателства. Служителите на реда започнали работа по случаите и извършили претърсване на частен дом в Гложене. Жилището се обитавало от 24-годишен мъж, в него били открити 20 различни по вид улични табели. При последвалите оперативно-издирвателни мероприятия било установено, че кражбите са дело на 19-годишен жител на селото, който смятал да ги продава. По случая е образувано досъдебно производство.", "date": "2018.07.20", "title": "Разкриха крадец на табели в тетевенско село"}
{"url": "https://www.24chasa.bg/novini/article/6971200", "text": "Министерството на финансите /МФ/ публикува за обществено обсъждане промени в Наредба Н-18 от 2006 г. за регистриране и отчитане на продажби в търговските обекти чрез фискални устройства. Целта на промяна на наредбата е борбата със сивата икономика, посочват вносители в мотивите на предложението. С промените ще се създаде възможност да има бензиностанции, които да са на пълно самообслужване, предава БТА. Съществуващата нормативна уредба не предлага достатъчно възможности за детайлизиране на информацията, която постъпва в Националната агенция за приходите (НАП), без това да е свързано с извършване на проверка на място. Предложеният проект регламентира възможността бензиностанциите да извършват продажби на течни горива чрез електронните системи с фискална памет (ЕСФП) на самообслужване. В обекти за продажби бензин и дизел на самообслужване, устройството за плащане на гориво ще е част от централното регистриращо устройство. При продажби на горива от обекти, които са изцяло на самообслужване, дневният финансов отчет ще се генерира автоматично и ще се записва във фискалната памет и на контролна лента на електронен носител за всеки ден. Проектът предвижда издаване на фискален бон за всяка продажба на течни горива на всеки клиент, като не се допуска обединяване на повече от две продажби на горива, направени от един клиент в един фискален бон. Ограничава се възможността за ползване на данъчен кредит от регистрирани по ЗДДС лица, чрез фактури за \"фиктивни\" доставки. В хода на контролната дейност на органите на НАП в бензиностанции са установени случаи на зареждане на гориво на един клиент без да бъде издаден фискален бон, като на следващия клиент се издава фискален бон, при което се включва и продажбата на предходния клиент. Това създава предпоставки за \"некоректно данъчно поведение от определени задължени лица\", посочват от финансовото министерство. Предлагат се промени, свързани с реда за извършване на сторно операции, който сега се документира чрез издаване на сторно касови бележки от кочан. При рекламация, връщане на стока, при допусната операторска грешка или намаление на данъчната основа, след приключена сметка на клиента, ще може да се извършва корекция (сторно операция). Предвижда се сторно операцията при операторска грешка да се извършва до 7- мо число на месеца, следващ месеца, в който е допусната, а при рекламация на стока - да се документира в момента на връщане на сумата на клиента, но само при достатъчна касова наличност. С проекта се въвеждат и изисквания към софтуерите за управление на продажбите в търговски обекти. В голяма част от търговските обекти в страната се използват информационни системи /софтуери/ за управление на търговската дейност, които управляват и информацията от фискалните устройства. Към момента нормативната уредба предвижда изисквания единствено към тези устройства, но не и към софтуерите, управляващи тяхната дейност. Това дава възможност в софтуерите да се вграждат функционалности, позволяващи при приключването на продажба да не се подава команда към устройствата за отпечатване на фискален бон , а от нефискално устройство се разпечатва и предоставя на клиента бон, имитиращ фискалния, което дава възможност на задължените лица да отклоняват от надзор част от оборота в обекта. НАП е засякла, че процентът на укрития оборот в обекти, в които се използват софтуери за управление на продажбите, е в рамките на 30 - 70 процента. Зачестяват и случаите на използване от страна на задължените лица на различни способи за манипулиране на информацията, създавана от софтуерите, включително нейното изтриване от устройствата, с които работи софтуерът. С промените в Наредбата е предвидено да се определят и изисквания към лицата, извършващи продажби чрез електронен магазин. Към момента в преобладаващата част от електронните магазини няма информация за търговеца, извършващ продажби чрез него. Целта на промените е НАП да разполага с информация и да поддържа публичен списък, в който ще може да се извършва справка за собственика на определен електронен магазин. В организирана от НАП медийна кампания ще бъде популяризирана възможността за извършване на проверка в сайта на агенцията за собствениците на електронни магазини, което ще намали сивия сектор в Интернет търговията и повиши защитата на потребителите, посочват вносителите на проекта. ", "date": "2018.07.20", "title": "МФ предлага промени в наредбата\nза фискалните устройства"}
{"url": "https://www.24chasa.bg/novini/article/6971206", "text": "Министър-председателят на правителството на националното единство на Либия Файез ел Сарадж съобщи днес, че категорично отказва да разположи в страната си центрове за настаняване на мигранти, както биха желали страните от ЕС, предаде Франс прес. \"Ние сме абсолютно против искането на Европа съвсем официално да настани у нас незаконни мигранти, нежелани в ЕС\", заяви той пред германския в. \"Билд\", цитиран от БТА. \"Нито пък ще правим \"сделки\" с ЕС и ще се ангажираме с нелегални мигранти срещу пари\", добави той в интервюто, дадено в Тунис. \"Много съм изненадан, че вече никой в Европа не желае да приема мигранти, но ни се отправя искане да приемем стотици хиляди такива тук\", продължи премиерът. Той прикани европейците да упражнят по-силен натиск по-скоро върху страните, откъдето идват мигранти, а не върху Либия. Там трафикантите реализират солидни печалби, като използват хаоса след войната, свалила режима на полковник Кадафи. В края на юни страните от ЕС, твърде разединени по въпроса за приемането на мигранти, стигнаха с голям труд до споразумение, в което твърдят, че ще \"проучат\" създаването на \"платформи за дебаркиране\" извън общността за мигранти, спасени в морето. Контурите на този проект обаче все още са много неясни; пораждат се и редица въпроси доколко е съвместим с международното право. Рабат вече отхвърли идеята за подобни центрове на мароканска територия, също и Албания. Тунис отдавна е против предложението. Сарадж отхвърли в интервюто обвиненията на испанската неправителствена организация \"Проактива оупън армс\", че либийската брегова охрана е изоставила тези дни в открито море две жени и момче. Детето и една от жените бяха намерени мъртви от хуманитарните служители, но една от жените по чудо оцеля, напомня АФП. \"Спасяваме всеки ден стотици хора край бреговете на Либия\", подчерта той, но изтъкна, че страната се нуждае от финансова и логистична подкрепа, за да действа по-ефикасно в тази насока.", "date": "2018.07.20", "title": "Либия категорично отказва да разположи центрове за настаняване на мигранти"}
{"url": "https://www.24chasa.bg/novini/article/6971256", "text": "Изпълнителната агенция по горите /ИАГ/ взе мерки за превенция на навлизането и разпространението на болестта африканска чума по дивите свине в България. Това съобщи пресцентърът на Министерството на земеделието, храните и горите /МЗХГ/. Една от мерките в България е за намаляването на популацията на дивата свиня. Чрез по-ниските цени на индивидуалното разрешително за лов и с цените за ползване на дивеч за организирания ловен туризъм, с промените в Закона за лова и опазване на дивеча, с предвиденото при индивидуален лов заплащане от 30 лв. на ловците на отстреляна дива свиня, се цели да се мотивират българските ловци за повишаване на отстрела и за намаляване числеността на вида. Заради констатираните огнища на заразата в северната ни съседка е започнало изграждането на съоръжение, чрез което да се спре преминаването на дивите свине през сухопътната граница на България с Румъния. Оградата, чието строителство е започнало, ще бъде с дължина 133 000 линейни метра. Друга мярка е свързана с обособяването на места за първична преработка на отстреляните диви свине и за изграждането на съоръжения /ями/ за отпадни животински продукти. Разпределени са и комплекти за вземане на проби за изследване на наличието на трихинелоза и на африканска чума по дивата свиня, които са предоставени на стопанисващите дивеча в страната. Специално са обучени лица, които ще вземат тези проби, като е предвидено във всяка ловна дружинка да има по двама души, преминали такова обучение. На 24 юли в Изпълнителна агенция по горите ще има заседание на Ловния съвет. В цялата страна има разяснителни кампании. При установяване на мъртва дива, полудива или питомна свиня призоваваме гражданите да сигнализират на телефон 112 или в съответната специализирана ветеринарна служба, посочват от МЗХГ.", "date": "2018.07.20", "title": "Взеха мерки срещу навлизането на африканска чума по дивите свине в България"}
{"url": "https://www.24chasa.bg/novini/article/6971246", "text": "След като Съюзът на съдиите в България и съдиите от Софийски районен съд реагираха срещу кръг от медии, в които бяха коментирани конкретни магистратски актове, съдийската колегия на ВСС изпрати запитване до редица европейски институции, стана ясно от съобщение публикувано на сайта на кадровия орган. Съдебните кадровици искат от Европейската мрежа на съдебните съвети, Балканската, и Евро-средиземноморската мрежа на съдебните съвети критерии за това как да реагират в такива ситуации. Повод за действията на колегията са публикации срещу съдиите Силвия Хазърбасанова и Полина Якимова - Илиева. Двата случая са в рамките на месец и половина. Независимостта на магистратите е фундамент на върховенството на закона и следва да се възприема като гаранция за свобода и зачитане на човешките права. Опитите за неправомерно влияние и натиск върху независимостта на съдебната власт накърняват и функционалната легитимност на съдиите, смятат от ВСС. Членовете на Съдийската колегия във ВСС обаче критикуват цялостната работа на кадровия орган и припомнят, че в подобни случаи, дори след дискусии няма конкретни решения. Това според магистратите води до неоправдани обществени очаквания и усещане за пасивност. Кадровиците припомнят, че в момента изготвят стратегически документ, чиято цел е да се постигне баланс между необходимостта да се защити независимостта на съдебната власт, при охраняване свободата на словото по въпроси от обществен интерес.", "date": "2018.07.20", "title": "Висшият съдебен съвет пита Европа как да реагира срещу медийни атаки"}
{"url": "https://www.24chasa.bg/novini/article/6970925", "text": "Продължава активното сътрудничество между България и ЕБВР за подпомагане реализацията на инфраструктурните проекти на Балканите. Това беше акцент в разговора между министър-председателя Бойко Борисов и председателя на Европейската банка за възстановяване и развитие /ЕБВР/ Сума Чакрабарти, съобщиха от пресслужбата на кабинета.  „България зае и ще продължи да има централна роля и след успешното Българско председателство на Съвета на ЕС за икономическото развитие на региона“, каза Сума Чакрабарти. Двамата обсъдиха някои от проектите, свързани с изграждането на коридорите 4, 8 и 10. По думите на Чакрабарти банката ще продължи да фокусира дейността си върху изграждането на стратегическите инфраструктурни проекти, които бяха обсъдени по време на Срещата на върха ЕС-Западни Балкани в София, както и на форумите на ЕВБР през февруари и по „Берлинския процес“ през юли в Лондон. По време на срещата председателят на ЕВБР и премиерът Борисов обсъдиха и възможността експерти на финансовата институция да подпомагат дейността на създаващия се в България Глобален център за партньорство на държавите от Централна и Източна Европа и Китай (Global Partnership Centre of CEECs and China). ЕБВР участват като постоянен наблюдател в срещата на лидерите от формата „16+1“ в София, на който българският премиер Борисов и председателят на Държавния съвет на Китай Ли Къцян договориха неговото създаване. Председателят на ЕБВР и екипът му са на работно посещение в България. Чакрабарти информира премиера Борисов за положителните резултати от дейността на предприятията, които банката подпомага. „Малките, средните и големите предприятия, с които се срещнахме, изтъкнаха своите планове за още инвестиции“, посочи Чакрабарти по повод инвестиционния климат в страната ни.", "date": "2018.07.20", "title": "Борисов и шефът на Европейската банка обсъдиха проектите за коридорите 4, 8 и 10 (Снимки)"}
{"url": "https://www.24chasa.bg/novini/article/6970871", "text": "Журналисти публикуваха фалшиви резултати от изследване върху рака в научно списание в рамките на широкомащабно проучване за некоректни публикации, съобщи Франс прес, като цитира в. \"Монд\". Експериментът целеше да покаже, че всеки може да представи фалшиви резултати за истински, ако плати за това. Журналисти от две германски медии - в. \"Зюддойче цайтунг\" и радиотелевизионната компания Ен Де Ер, представили пред Journal of Integrative Oncology \"резултатите от клинично изследване, които показват, че екстрактът от пропорлис е по-ефикасен срещу колоректален рак в сравнение с традиционната химиотерапия\", информира БТА. \"Изследването бе фиктивно, резултатите от него - изфабрикувани, а авторите му са от въображаем институт и не съществуват\", уточнява \"Монд\". \"Резултатите от изследването обаче бяха приети за по-малко от 10 дни и публикувани на 24 април.\" Сайтът на \"Монд\" предлага линк към архивирана версия на публикацията, която била изтеглена, след като ръководителите на списанието били предупредени. В нея се казва, че учени сравнили ефекта от химиотерапия с този от капсули прополис. Всъщност в заключенията в псевдонаучната статия се споменава и съвсем различна тема - за ефекта от масажите при тромбоемболия. Германската министърка на образованието и научните изследвания Аня Карличек се изказа в полза на разследване, което да установи защо фалшиви резултати от изследване са могли да бъдат публикувани.", "date": "2018.07.20", "title": "Журналисти публикуваха фалшиви резултати от изследване за рака в научно \nсписание"}
{"url": "https://www.24chasa.bg/novini/article/6970943", "text": "Южнокорейски съд днес осъди бившата южнокорейска президентка Пак Гън-хе на допълнителни осем години затвор за злоупотреба с държавни фондове и нарушаване на изборното законодателство, предаде Асошиейтед прес. Сега тя е изправена пред перспективата да остане в затвора повече от три десетилетия. Пак вече излежава една присъда от 24 години след шумен корупционен скандал, заради който бе отстранена от президентския пост миналата година, предаде БТА. Окръжният съд в Сеул днес я призна за виновна и я осъди на шест години затвор по още едно обвинение - причиняване на значителни загуби на държавната хазна, защото получила 3 милиарда вона (2,6 милиона долара) от шефове на Националната разузнавателна служба в президентския си мандат. Тя обаче беше оправдана по обвиненията за подкуп, свързани с парични трансфери. Според съда не става ясно дали шефовете на разузнаването са искали или са получавали облаги за техни услуги. Отделно съдът осъди Пак на две години затвор за нарушаване на изборното законодателство чрез намеса в номинация на кандидати от нейната партия в навечерието на парламентарните избори през 2016 г. Пак Гън-хе не присъства на днешното съдебно заседание. Сега присъдата на Пак кумулативно е 32 години затвор, но това може да се промени и може дори присъдата да бъде увеличена в зависимост от решенията на апелативните съдилища. След първата, произнесена срещу нея 24-годишна присъда през април, прокурорите я оспориха, добавяйки обвинения, включващи подкуп и злоупотреба с власт, и сега настояват за 30 години затвор. Върховният съд в Сеул ще се произнесе по делото на 24 август. След големи протести през декември 2016 г. южнокорейският парламент предприе към Пак процедура по импийчмънт. Тя беше официално отстранена от власт с решение на Конституционния съд през март миналата година и арестувана няколко седмици по-късно. Пак твърди, че осъждането й е политически мотивирано. Пак Гън-хе е дъщеря на южнокорейския диктатор Пак Чжон-хи, който идва на власт с военен преврат през 1961 г. и управлява 18 години преди да бъде убит през 1979 г.", "date": "2018.07.20", "title": "Бившата президентка на Южна Корея - осъдена на още 8 години затвор"}
{"url": "https://www.24chasa.bg/novini/article/6970947", "text": "В Първо районно управление на МВР в Плевен е получен сигнал за скандал вследствие на кражба на кон в село Буковлък, съобщи днес ОД на МВР. На мястото е изпратен полицейски екип, който е установил, че в селото мъж и жена са упражнили заплахи и физическа сила спрямо 21-годишен от Плевен и са му отнели кон и кобила, негова собственост. Полицията е организирала незабавни издирвателни действия, в резултат на което са установени извършителите на престъплението - 39-годишна и 21-годишен, жители на село Буковлък. Животните, обект на посегателство, са върнати на собственика, а извършителите са задържани за 24 часа. По случая е уведомена Районната прокуратура в Плевен и е образувано досъдебно производство.", "date": "2018.07.20", "title": "Задържаха двама конекрадци в Плевенско"}
{"url": "https://www.24chasa.bg/novini/article/6970944", "text": "Украйна и Турция преговарят за съвместно производство на военен товарен самолет, съобщава турското англоезично издание \"Дейли сабах\", позовавайки се на изявление на украинската държавна компания \"Укроборонпром\". Украинската компания съобщи, че води преговори за съвместно производство с Турция на новия АН-188, военен товарен самолет. Той ще бъде произвеждан от базираната в Киев компания Антонов и ще има капацитет 50 тона. Във връзка с тези намерения турска делегация планира да посети завода в Киев в скоро време, за да бъдат финализирани юридическите документи за създаването на смесеното предприятие за разработване, построяване и тестване на летателния апарат, се посочва още в съобщението, предава БТА.  Целта е да се създаде партньорство с Турция между компанията Антонов от състава на \"Укроборонпром\" и Турската авиокосмическа индустрия (ТАИ) за дизайна, производството и тестовите полети на АН-188. Генералният директор на \"Укроборонпром\" Павло Букин и ръководителят на секретариата по отбранителна промишленост на Турция Исмаил Демир са се срещали на изложение на сектора в Анталия през април т.г., за да обсъдят въпроса. Среща между \"Укроборонпром\" и ТАИ е имало отново на 16 юли на авиопанаир в Обединеното кралство, се посочва в огласеното съобщение. Изтъква се също, че интересът към това сътрудничество продължава.", "date": "2018.07.20", "title": "Украйна и Турция водят преговори за общ военен товарен самолет"}
{"url": "https://www.24chasa.bg/novini/article/6970959", "text": "Тийнейджърка, седнала зад волана на \"Рено\", се блъсна в крайпътно дърво. Това съобщиха от полицейската дирекция в Монтана. В четвъртък около 13,10 ч. на ул.\"Латинка\", в района на учебен полигон в гр. Лом, 16-годишна девойка без книжка от гр. Лом при управление на лек автомобил \"Рено Клио\" с монтанска регистрация губи контрол над волана излиза извън пътя и катасрофира. При ПТП са били нанесени материални щети на автомобила. Пътничката на предна дясна седалка на 19 г. от гр. Лом е прегледана и настанена под наблюдение в ломската болница, без опасност за живота. Тийнейджърката е изпробвана за употреба на алкохол с техническо средство, като пробата е отрицателна. Местопроизшествието е посетено от дежурна оперативна група на РУ Лом. Извършен е оглед и е образувано досъдебно производство. На нарушителката са връчени 2 акта по Закона за движение по пътищата.", "date": "2018.07.20", "title": "16-годишна зад волана се блъсна в дърво в Лом"}
{"url": "https://www.24chasa.bg/novini/article/6970975", "text": "Да се постави видеонаблюдение във всеки сектор на стадионите. Такива промени приеха депутатите днес на първо четене с общо 99 гласа \"за\" и 55 \"въздържали се\" в Закона за опазване на обществения ред при провеждането на спортни мероприятия. Промените предвиждат още на спортни мероприятия да се влиза с персонализиран билет или лична карта. По този начин ще се ограничи влизането на спортни събития от провинили се фенове. За целта собствениците на клубове и стадиони ще трябва да осигурят електронни четци на входовете на спортните съоръжения. Със специална наредба ще се уреди и работата на т.нар. \"стюарди\" на територията на българските стадиони. Децата пък ще се допускат на спортни мероприятия само при подписана декларация от родител или настойник. Футболните хулигани пък ще получават наказания, ако са престъпили забраната си да посещават спортни събития. И в момента има такава забрана, но сега, ако провинилото се лице влезе на футболен мач, то не бива наказвано, а просто извеждано от стадиона. С новите промени, ще му бъде налагана административна санкция и то ще носи съдебна отговорност. При повторни нарушения се предвиждат и до 480 ч. обществено-полезен труд. Административна мярка ще се налага и за нови 15 състава, записани в закона. В тях ще бъде включено носенето на транспаранти, отправяне на ругатни и заплахи, носенето на маски или шалове в опит да се закрие лицето и др. Срещу посегателство от запалянковците вече освен съдии, полицаи, органи на реда и тн., ще се защитават журналисти, фоторепортери и оператори.", "date": "2018.07.20", "title": "Слагат видеонаблюдение във всеки сектор на стадионите"}
{"url": "https://www.24chasa.bg/novini/article/6970989", "text": "Мигрантската въпрос внесе сериозни противоречие и разнобой между европейските лидери и е риск за бъдещето на Европа. Това заяви соцлидерката Корнелия Нинова. В парламента започнаха разисквания по нейното питане за политиката на правителството за мигрантската криза в България и Европа. В пленарната зала са премиерът Бойко Борисов и вътрешния министър Валентин Радев , както и шефката на агенцията за бежанците Петя Първанова. През годините бяха направени грешки, но вместо да се поучаваше от тях, те за съжаление се повтарят, каза още Нинова. Тя напомни за срещата във Валета през 2015 г., когато са обсъждани канали за законна миграция и когато Меркел отворила границата, каза соцлидерката. През 2018 г. установявате, че законната ни миграция е големия ни проблем. Мненията на водещи лидери в Европа са полярни, допълни тя и даде за пример отношението на Германия и Унгария. Парите за интеграция на мигранти са увеличени от 6,4 на 10 млрд. евро. Българското правителството също създава стимули за идване на нови мигранти у нас с приетата стратегия, в която на тях се гледа като на работна ръка, каза още Нинова. Както и с постановление 144 , в което пишело, че човек със статут на бежанец има права като български граждани, но те прехвърляли това, което получават бедните българи. Не само им давате повече права от на собствения ви народ, но и ги приканвате с облаги, разкритикува лидерката на БСП. Тя критикува Борисов и за това, че има противоречащи позиции - в България говорел едно: \"Ние сме най-силно пазената граница в Европа\", а там друго: \"Трябва да си признаем, че пропуснахме 60 хил. мигранти и сега трябва да си понесем отговорността за това\". Време е да поговорим сериозно и да вземем отговорни решение. В резултат на тази непоследователна и двойствено политика в България се шият всякакви страхове, манипулации, инсинуации и внушения. Като започнем, че нощем кацат самолети до Безмер до това, че случващото се в Странджа е, за да се настаняват мигранти, каза още Нинова. Или държавните институции взимат решения и дават яснота на народа си. Или вижте реакцията на ГЕРБ, че са виновни БСП и президента, които клатят националната сигурност, скара се соцлидерката на викащите срещу нея депутати от управляващите. Нинова представи проекторешението на БСП: 1. Парламентът възлага на МС да приеме решение срещу обратното връщане на мигранти и срещу сключване на двустранни споразумения с други страни за това. 2. До 30 септември МС да представи в НС предложение за промяна на Дъблинския регламент. Това е в подкрепа на премиера. Дава му основание да каже в Европа - това е изборът на българския парламент, обясни тя. И предупреди Борисов, че предлаганото от ГЕРБ решение е капан за него. Това са общи приказки, които дават основание всеки път да получавате удари каква позиция защитавате в Европа, каза соцлиделката. И цитира проекта на управляващата партия: Да се подкрепи позицията на България пред Европейския съвет. \"Позиция на България няма - няма приета в НС, нито от МС, а има само личните емоции и намерения на Борисов според ситуацията, в която се намира\", критикува Нинова. Няма и национални позиции, а само волята на един човек. Национални позиции, които не съществуват нито в правния, нито в политическия мир, допълни тя.", "date": "2018.07.20", "title": "Нинова предизвика Борисов за мигрантите"}
{"url": "https://www.24chasa.bg/novini/article/6970981", "text": "ВМРО и АБВ се засякоха за минута и след това се разминаха пред паметника на Гоце Делчев в Благоевград. Двете партии бяха обявили свои тържества за полагане на венци и цветя пред паметника по повод 115 г. от избухването на Илинденско-Преображенското въстание. Президентът Георги Първанов /2002-2012/ заедно с лидера на АБВ Румен Петков и активисти присъстваха на света литургия в църквата \"Въведение Богородично\" и след това се отправиха към площад \"Македония\" за полагане на цветя. Точно по същото време пристигнаха и активисти на ВМРО с развети червено-черни знамена. Първанов ги поздрави, остави своите цветя и заедно с хората от АБВ бързо се тръгнаха и не останаха на тържеството на войводите. На Илинден, партия АБВ организира дискусия в Благоевград \"Илинден 2018 – исторически поуки и перспективи на отношенията в региона\" с участието на историци, общественици и граждани.", "date": "2018.07.20", "title": "ВМРО и АБВ се засякоха и разминаха пред паметника на Гоце Делчев"}
{"url": "https://www.24chasa.bg/novini/article/6970979", "text": "Трета световна война? Не с нас, казват объркани и загрижени черногорци. Официалните представители в малката балканска държава в югоизточна Европа първоначално не знаеха какво да кажат, когато президентът   с армията си, която е под 2000 души на брой. Това, че лидерът на доминиращата в света суперсила характеризира населението на страната от 620 000 души като \"много силни\" и \"много агресивни хора\", в началото остави черногорското правителство безмълвно. То намери гласа си в четвъртък и това, което излезе, бе по-скоро църковно песнопение, отколкото боен вик. Ние градим приятелства и не сме загубили нито едно, се казва в декларация, оповестена в столицата Подгорица в отговор на призивите за коментар от страна на медиите. Няма значение колко голям или малък си, а до каква степен споделяш ценностите на свободата, солидарността и демокрацията, заяви правителството. Живеейки в регион, който е видял достатъчно насилствени конфликти, черногорците казват, че се интересуват много повече от туризъм, отколкото от война. Черна гора - бивша югославска република, като Словения - родната страна на първата дама на САЩ Мелания Тръмп, е известна с дългите си плажове на Адриатическо море. Засмях се, когато чух това и си дадох сметка, че това може да бъде добра реклама, казва 58-годишната пенсионерка Славка Ковачевич за думите на Тръмп, докато си почива от сутрешното пазаруване. Тръмп сподели мислите си за Черна гора по време на интервю на Тъкър Карлсон от Фокс Нюз, проведено в понеделник след срещата с президента на Русия Владимир Путин в Хелзинки. Те обсъдиха договора за колективна отбрана на НАТО. Ако най-новата и най-малка членка на военния съюз е провокирана, имайки зад гърба си НАТО, това би могло да окуражи малката страна с много силен народ да влезе в конфликт, заяви американският президент за Черна гора. Те са много силни хора, те са много агресивни хора, те може да станат агресивни и, ето ти - Трета световна война, добави той. Не за пръв път Тръмп обръща внимание на Черна гора по начин, който привлича прекомерно внимание. На срещата на върха на НАТО миналата година, първата му като президент, Тръмп избута черногорския премиер Душко Маркович от пътя си, докато се опитваше да излезе напред за групова снимка на лидерите. Тогава Маркович отказа да направи проблем заради поведението на Тръмп. Маркович също избегна да коментира думите на Тръмп тази седмица, отбелязвайки в парламентарен дебат в сряда, че те са били направени в контекста на въпроса за финансирането на НАТО и не са целели да обидят конкретна членка. Следователно, приятелството и алиансът на Черна гора и САЩ са силни и постоянни, заяви правителството на Маркович в изявление в четвъртък. Мнението на Тръмп има известни основания в историята. Черна гора, което означава \"черна планина\", се хвали с героична военна традиция, изградена през векове на завоевания и съвременни конфликти в размирните Балкани. Черна гора бе една от малкото страни в региона, която запази известна автономия по време на Османската империя. Връзките й в миналото с Русия, с която Черна гора споделя славянска и православна християнска култура, бяха толкова силни, че нейните лидери обявиха война на Япония през 1904 г., само за да подкрепят Русия. Черна гора стана част от Югославия след Първата световна война. По време на разпадането на Югославия Черна гора бе бомбардирана от силите на НАТО през 1999 г., преди да се отдели от Сърбия през 2006 г. Аз само искам да припомня на цялото американско обществено мнение и на президента Тръмп, че Черна гора бе съюзник на американските войници по време на две войни - през Първата световна война и Втората световна война, заяви бившият председател на черногорския парламент Ранко Кривокапич пред Асошиейтед прес. Черногорците не са агресивни, но са нация от смели войни, каза той. Случи се така, че губернаторът от Мейн Пол Льопаж бе на посещение в Черна гора, когато бе излъчено интервюто с президента. Мейн и Черна гора имат партньорство от 2006 г., което според Льопаж първо е било фокусирано върху помощ за бедствия, управление на кризи и гранична сигурност. Балканите имат трудна история, но всички харесват Черна гора, заяви губернаторът във видео, което американското посолство в Черна гора публикува във вторник. Посолството след това излезе с декларация в четвъртък, в която каза, че САЩ се гордеят да нарекат Черна гора съюзник. Макар страната и нейната армия да са малки, Черна гора бе сметната за важна добавка към НАТО, когато тя се противопостави на Русия и се присъедини миналата година. Освен че бе руски съюзник на Балканите, страната е разположена в южната част от Адриатическо море, която Москва иска да контролира. Черногорските власти обвиниха Русия, че стои зад провален опит за преврат през 2016 г., който имал за цел да убие пронатовския премиер на страната. Русия отхвърли това твърдение. С оглед на последните търкания, някои черногорски наблюдатели се разтревожиха, че коментарите на Тръмп трябва да бъдат възприети сериозно. Бившият председател на парламента Кривокапич описа изявлението на Тръмп като \"много странно\". Надявам се, че това просто бе грешка, нищо повече, каза Кривокапич. И се надявам, че Черна гора не е била част от разговорите в Хелзинки. Реакцията на 34-годишния адвокат Милян Ковачевич повече приличаше на самоувереността на неговия премиер, след като бе избутан. Той е президент на Америка, но напоследък не се справя много добре с изказванията си, сви рамене Ковачевич. (От БТА)", "date": "2018.07.20", "title": "Черна гора е повече озадачена, отколкото обидена от изявленията на Тръмп"}
{"url": "https://www.24chasa.bg/novini/article/6970978", "text": "Американската компания Google заплаши, че обмисля варианта да направи операционната система за мобилни устройства „Андроид“ платена, пише руският „Известия“. Това може да се случи, ако властите в Европейския съюз принудят компанията да заплати глоба от 4,3 млрд. евро за нарушаване на антимонополното законодателство, предава NOVA.  Сундар Пичай, изпълнителен директор на Google, заяви, че компанията му предоставя операционната система безплатно за производители като Samsung, HTC, Sony, Lenovo, Xiaomi, Huawei и др. В същото време ЕС обвинява компанията в злоупотреба с господстващо положение на пазара. От 2011 г. насам Google е налагала незаконни ограничения на производителите на устройства, работещи с \"Андроид\", и на операторите на мобилни мрежи, за да затвърди господстващото си положение в областта на търсенето в интернет.", "date": "2018.07.20", "title": "Google заплашва да направи „Андроид“ платена заради огромната глоба от ЕС"}
{"url": "https://www.24chasa.bg/novini/article/6970997", "text": "Желанието на президента на републиката е това да бъде прието сега и по начина, по който предлагам. Тези думи на служебния премиер проф. Огнян Герджиков, предлагащ форсиране ма постановление на МС 208 за мигрантите, цитира лидерът на депутатите от ГЕРБ Цветан Цветанов. То е взето 5 дни след парламентарните избори през март 2017 г., когато вече е ясно, че ще управлява ГЕРБ. И сегашното правителство работи по това ПМС 208, а Корнелия Нинова критикува, удиви се Цветанов. Темата миграция се дискутира на всеки съвет на ЕС още от Арабската пролет. От 2013 г. ситуацията стана много тежка. Тогава страната ни не беше готова и влизаха бежанци без филтрационни проверки и регистриране в Евродак системата. Тогава ГЕРБ беше опозиция. Силата на управлението днес е, когато има добри неща, те да бъдат възприети. Това заяви още Цветанов. И продължи: \"Само че, г-жо Нинова, защо не цитирате правилно? Средство срещу застаряването на населението и за укрепване пазара на труда е заложено още от времето на Орешарски, сега го вменявате на ГЕРБ.\" Цветанов се възмути от страховете, с които от БСП са се заигравали в президентската кампания.", "date": "2018.07.20", "title": "Цветанов: Президентът е натиснал какво да е действащото постановление за бежанците!"}
{"url": "https://www.24chasa.bg/novini/article/6971002", "text": "Кабинетът на френския президент Еманюел Макрон заяви днес пред АФП, че е стартирана процедурата по уволняването на висш служител по сигурността, който ударил демонстрант на протест през май. Разпространено по-рано тази седмица видео показва как Александър Бенала прави хватка на демонстрант и го удря, докато носи полицейски шлем, макар че не е служител на полицията. Инцидентът става в Париж по време на демонстрация за Международния ден на труда 1 май, предава  .  Прокуратурата в Париж от своя страна съобщи, че Бенала е задържан за разпит в рамките на разследване на насилие, като ще бъде подведен под отговорност и зари представянето си за полицейски служител.", "date": "2018.07.20", "title": "Макрон уволнява служител по сигурността, ударил демонстрант през май"}
{"url": "https://www.24chasa.bg/novini/article/6971007", "text": "Мигрантският натиск разцепи Европа. Никой не е бил подготвен. Това заяви премиерът Бойко Борисов от парламентарната трибуна. И напомни 320-те милиона лева от ЕС за охраняване на границата ни. \"Колкото и да се правят на герои много хора, когато дойдат на оградата десетки хиляди хора, ще я бутнат. И никой няма да стреля\", каза премиерът. И неочаквано сравни лидера на опозицията с германския канцлер: \"Удивително ми напомня Меркел на вас. Със същите трикове ви вкараха в ситуацията. Много мощна хибридна атака - даваха Средиземно море, трупове, издавени хора, и трупа на детенце на брега. Медиите я хванаха и тя каза: \"Трябва да им помогнем.\" И това й изречение й го закичиха като брошка... По същия начин ви заведоха вашите депутати, където има чума, и вие погалихте козичката.\"", "date": "2018.07.20", "title": "Борисов: Подведоха Нинова с козичките така, както подмамиха Меркел с бежанците"}
{"url": "https://www.24chasa.bg/novini/article/6970831", "text": "Министерството на финансите и Министерството на извънредните ситуации на Китай вчера отпуснаха 170 милиона юана за спасителните работи, евакуирането и субсидии за пострадалите, възстановяване на домовете и помощи за роднините на загиналите в наводненията в провинции Гансу и Съчуан. По-рано съответните ведомства обявиха спешна реакция от 4-та степен за наводненията в двете провинции и събраха необходимите помощни материали като палатки, облекла, одеяла, сгъваеми легла и т.н. Изпратени са и аботни групи до двете провинции да ръководят спасителните работи и гарантират живота на пострадалите, съобщи ", "date": "2018.07.20", "title": "Китайското правителство отпусна 170 млн. юана за справяне с последиците от наводненията"}
{"url": "https://www.24chasa.bg/novini/article/6971012", "text": "Близо 10 хиляди лева са откраднати от каса на управителя на магазин в столичният квартал „Младост“, съобщава  . За инцидента е станало ясно днес. На мястото са изпратени екипи на СДВР, които да разследват случая.                                                                                                                                                                                                                                                                                                                       ", "date": "2018.07.20", "title": "Откраднаха близо 10 хил. лева от магазин в София"}
{"url": "https://www.24chasa.bg/novini/article/6971080", "text": "Санданчанинът Емил Първанов-Ембака е арестуван днес сутринта. Наскоро той получи 12 г. затвор за убийството на легионера Николай Чивиев преди 3 г. на строежа на магистрала \"Струма\". Досега Първанов бе с мярка за неотклонение \"подписка\" и след прочитане на присъдата на първа инстанция, окръжният съд в Благоевград не промени мярката му. Прокурорът по делото Весела Стоилова обаче протестира това решение и настоя за задържане под стража с основен мотив, че макар и на първа инстанция, той е признат за виновен за убийство и има вероятност да се укрие. Софийският апелативен съд уважи протеста на прокурор Стоилова и сутринта служители на съдебна охрана са извели Първанов от дома му с белезници. Очаква се скоро адвокатите на арестувания да внесат искане в съда за промяна на мярката му. Благоевградският окръжен съд даде 12 г. затвор на Първанов за убийство, но го оневини това да е станало по хулигански подбуди, както твърди прокуратурата. Заради това държавният обвинител Стоилова ще протестира решението, след като излязата мотивите. От своя страна защитниците на Ембака ще обжалват, защото смятат, че учийството е извършено при самозащита или в състояние на афект.", "date": "2018.07.20", "title": "Арестуваха Ембака след присъдата за убийство"}
{"url": "https://www.24chasa.bg/novini/article/6971016", "text": "Реформата в ТЕЛК ще ощети хиляди пациенти със срочни решения. Затова предупреждават неправителствени организации, предаде  . Степента на увреждане в повечето случаи ще се определя само от водещото заболяване. При определянето на ТЕЛК останалите заболявания ще оказват значение само, ако са тежки. И то само в случай че основното води до поне 80% увреждане. Данните на Съюза на слепите в България сочат, че засегнати от промените ще бъдат между 80 и 100 хил. души.", "date": "2018.07.20", "title": "Неправителствени организации: Реформата в ТЕЛК ще ощети хиляди със срочни решения"}
{"url": "https://www.24chasa.bg/novini/article/6971019", "text": "Турската прокуратура е започнала разследване срещу двама депутати от опозиционната прокюрдска Демократична партия на народите, които присъствали на погребението този месец на боец на Кюрдската работническа партия (ПКК), предаде Анадолската агенция. Прокуратурата в окръг Батман, Югоизточна Турция, е започнала разследване срещу Фелекнас Уджа и Мехмет Рющу Тиряки за \"извършване на пропаганда в полза на терористична групировка\", предава БТА. Двамата присъстваха на погребението в Батман на Девран Байсал, известен и с кодовото име Симко Керборан - един от терористите, убити по време на антитерористична операция в окръг Хаккяри на 8 юли. Уджа и Тиряки носеха ковчега на терориста на раменете си по време на погребението. ПКК е разглеждана като терористична организация от САЩ, ЕС и Турция. Групировката води въоръжена кампания срещу турската държава от 1984 г., в която са загинали десетки хиляди души.", "date": "2018.07.20", "title": "Турската прокуратура разследва двама депутати за терористична пропаганда"}
{"url": "https://www.24chasa.bg/novini/article/6971013", "text": "17 700 евро са откраднати от пътник във влака по линията София - Лом, съобщиха от МВР. Около 21:25 часа снощи на телефон 112 е постъпил сигнал от 55-годишен жител на Лом. Той обяснил, че пътувал с влак от София към Лом между 17:00 и 21:20 часа. Чантата му с лични документи, сумата от 17 700 евро и 170 лева била открадната. От потърпевшия са снети обяснения и е образувано досъдебно производство.", "date": "2018.07.20", "title": "Откраднаха чанта с над 17 000 евро  във влака София - Лом"}
{"url": "https://www.24chasa.bg/novini/article/6971006", "text": "В Пловдивска област започва дезинфекцията срещу чумата по животните, съобщиха от пресцентъра на Областна администрация, след проведена среща с представители на отговорни институции. На нея са уточнени превантивните мерки, които се предприемат в областта за предотвратяване на разпространението на чума по животните. От днес започва обеззаразяването на пътната инфраструктура в областта с дезинфекционния препарат. Ще бъде дезинфекциран района на АМ \"Тракия\" при разклона Цалапица - Белозем и пътищата между Карлово и Калофер, Първомай - Поповица и пътят за Асеновград. Ще бъдат дезинфекцирани и по-големите паркинги в Пловдив. Акцията по дезинфекцията на съответните места ще бъде проведена от екипи на АПИ. В момента четири екипа от ОДБХ провеждат разяснителна кампания по места, която има за цел да обясни предприетите мерки за превенция, базирайки се на реалностите на сегашната епидемиологична ситуация, както и на опита от миналите на случаи на поява и борба с огнища на болести. На входно-изходни артерии ще бъдат поставени и полицейски патрули, които ще следят за незаконно транспортиране на животни. Ловните дружинки в областта също са инструктирани и обучени за вземане на проби от дивите животни при отстрел. Те са оборудвани с необходимите хладилни чанти, с които да пренасят пробите до лабораториите. На 24 юли в Областна администрация Пловдив ще бъде проведено съвещание на епизоотичната комисия, на което ще бъде докладвано за актуалната епизоотична обстановка в областта и ефекта от превантивните мерки за предотвратяване разпространението на болестта, се посочва още в съобщението.", "date": "2018.07.20", "title": "В Пловдивска област започва дезинфекция срещу чумата по животните"}
{"url": "https://www.24chasa.bg/novini/article/6971027", "text": "Посланикът на Русия в САЩ Анатолий Антонов каза днес, че Москва е готова да обсъди евентуално посещение на руския президент Владимир Путин във Вашингтон след покана от американския президент Доналд Тръмп, предаде Асошиейтед прес. Антонов заяви, че Русия \"винаги е отворена за подобни предложения\". \"Ние сме готови за обсъждания по този въпрос\", каза той. Посланикът обаче отбеляза, че от Кремъл зависи да отговори официално. Засега руското правителство не е коментирало вчерашното предложение на Тръмп, предаде БТА. Според дипломата е важно да се \"работи по резултатите\" от срещата между двамата лидери в Хелзинки тази седмица, преди да се пристъпи твърде бързо към друга среща. По думите му Путин и Тръмп би трябвало да продължат преките контакти помежду си. Антонов определи срещата в Хелзинки като \"ключово събитие\" в международната политика и отхвърли като смехотворни предположенията, че двамата лидери са сключили някакви \"тайни сделки\". В САЩ има безпокойство по въпроса какво са обсъждали Путин и Тръмп в понеделник. Засега са известни малко подробности, но посланикът каза, че разговорите са включвали начини за сътрудничество по контрола върху въоръженията и ядрените дейности на Иран. По думите му руските дипломати ще работят с американските си колеги за \"изпълнение на постигнатите споразумения\". Той също така отново отрече Русия да се е намесвала в президентските избори в САЩ през 2016 г. Антонов каза на конференция в Москва, че Путин и Тръмп са обсъдили евентуален референдум в Източна Украйна. Според посланика \"този въпрос е бил обсъден\" и Путин е направил \"конкретни предложения\" на Тръмп за намиране на решения на украинския конфликт. Антонов заяви, че американски конгресмени може отново да посетят Русия, посочва ТАСС. Той определи като \"фарс\" задържането на рускинята Мария Бутина в САЩ и каза, че Русия ще се опита да издейства нейното освобождаване. Председателят на външнополитическата комисия на горната камара на руския парламент Константин Косачов заяви, че още в първата половина на август може да има ново посещение на американски конгресмени в Русия.", "date": "2018.07.20", "title": "Руският посланик в САЩ: Москва е отворена за посещение на Путин във Вашингтон"}
{"url": "https://www.24chasa.bg/novini/article/6971034", "text": "Получих вчера писмо от италианския премиер Конти да взема колкото мога мигранти от кораб, отказах. Това разкри премиерът Бойко Борисов от парламентарната трибуна. Сега България е единствената държава от ЕС, която се е справила с мигрантите. Строим центрове и те са пълни на 10-11 процента. Строили сме се, както трябва\", отчете Борисов. Най-много мигранти в момента имало в Испания. Правителството да вземе решение срещу обратното им приемане в България, в това число срещу сключването на двустранни споразумения с други държави - членки на ЕС. Това предложи парламентарната група на БСП. И неочаквано Борисов прие. \"Ако сте добронамерени, да прекъснем за минута, да се опитам като лидер на партията да убедя моята парламентарна група, и да го гласуваме. Така ще казвам в Брюксел: Нямам нищо против, но парламентът е против\", консенсусно настроен е премиерът. В момента депутатите от управлението и в опозиция съгласуват единното становище, с което да излезе Народното събрание.", "date": "2018.07.20", "title": "Борисов: Италианският премиер поиска да взема мигранти, отказах"}
{"url": "https://www.24chasa.bg/novini/article/6971089", "text": "Обратът в сделката за продажбата на енергото в Западна България изненада експертната общност. Комисията за защита на конкуренцията (КЗК) не разреши на „Инерком” да придобие бизнеса на ЧЕЗ у нас. КЗК в четвъртък спря и сделката за продажба на „Нова телевизия” на чешкия инвеститор Петр Келнер. В 14-дневен срок и двете решения могат да бъдат обжалвани пред Върховния административен съд. Така с две последователни решения КЗК забрани продажбата на две големи корпоративни групи, което е прецедент. И в двата случая става въпрос за сделка с големи чешки компании, като в единия корпорацията ЧЕЗ е продавач, а в другия чешкият инвеститор е купувач на активи в България. Това стана повод да се заговори за политически подтекст в създадения прецедент с вътрешни и външнополитически последици и едва ли не за „война“ Чехия – България. Според КЗК, ако “Инерком България“ купи енергото, това ще създаде предпоставки за установяване или засилване на господстващо положение на пазара. Още първоначалният прочит на решението показва изумителен факт – доскоро „малката“ и почти непозната според някои политици компания „Инерком България“, която бе обвинена, че няма експертиза и опит, беше съвсем официално легитимирана като сериозен играч на пазара. Оказва се, че обединеното дружество ще бъде сериозна заплаха за свободната конкуренция на българския енергиен пазара. Така ли е в действителност? По мнението на почти всички анализатори, коментирали темата за краткото време след оповестяването на решението на антимонополната комисия, то не е добре мотивирано. Освен това създава поредния опасен прецедент както с начина си на вземане, така и с цитираните в него мотиви. „Инерком” се занимава с изграждане, производство и търговия на електроенергия. ЧЕЗ се занимава с производство от фотоволтаични централи, разпределение и търговия с ел. енергия. Припокриването между тези дейности е толкова малко, че не може да доведе до господстващо положение”, коментира за bTV Калоян Стайков от Института за пазарна икономика. „Фотоволтаичните паркове не са толкова големи, че да се заподозре господстващо положение. Едната хипотеза е, че се търси начин тази сделката между ЧЕЗ и „Инерком” да не стане, без да се увреди физиономията на политици“, смята икономистът Георги Ганев. Като чета аргументите виждам, доста дефекти – може да падне в съда решението на КЗК, коментира енергийният експерт проф. Атанас Тасев. Според него „Инерком” ще се възползва от тази възможност и ще обжалва. Този въпрос възниква след внимателен прочит на решението на КЗК. То е абсурдно, съдържа съществени противоречия, показва непознаване на същността и спецификите на енергийния пазар и на законодателството, което регулира тази сфера на европейско и на национално ниво. Освен това някои от базовите данни, въз основа на които се изчислява пазарен дял и съответно „притеснителна“ концентрация, са неверни, което априори изкривява и изводите в документа. Още в съкратения вариант на мотивите на антимонополния регулатор първото впечатление, което буквално зашеметява запознатите със сектора, е, че дружество с опит в енергетиката не може да купи енергийно предприятие. Което е абсурдно - нали точно това й трябва на енергетиката, за да се оздрави и да тръгне напред: технологии, опит, добри практики в управлението, инвестиции. Кой друг освен компании с опит могат да ги осигурят? Второто впечатление е за влошаване на отношенията с Чехия. ЧЕЗ е стратегическо предприятие, зад което стои правителството. Освен това българската държава е в процедура по международен арбитраж с чешката група. При толкова нескопосано и уязвимо решение на регулатора може да се прогнозира с голяма доза сигурност, че българската държава ще загуби делото, което ще струва скъпо не на политиците, а на българските данъкоплатци. Изострянето на отношенията между София и Прага пък е необяснимо и все още не е ясно какви последици могат да се очакват от него. На стр. 22 от Решението на КЗК е записано: „По данни от Доклад за дейността на КЕВР за 2017 г. реализираната електроенергия на крайни потребители по регулирани цени за 2016 г. е 14 462 Мwh. По данни от същия Доклад на КЕВР реализираната електроенергия на крайни потребители по регулирани цени за 2017 г. е 13 865 Мwh“. Става въпрос за очевадна фактическа грешка – 14 462 и 13 865 MWh имат още цифри и всъщност са милиони. А именно грешните цифри са базата, на която се изчислява делът на дружествата на ЧЕЗ в доставките на електроенергия на регулирания пазар и се оценява рискът от концентрация. По-задълбоченият прочит на мотивите за решението на КЗК, според които има „притеснителна“ концентрация, разкрива съвсем различна картина. Изчисленията показват, че след концентрацията си двете дружества ще притежават 0,22% дял от всички инсталирани мощности за производство на електричество в страната и 2,53% дял от всички инсталирани ФЕЦ в страната. Техният дял в общото произведено количество електроенергия ще бъде 0,08% по данни от 2017 г. и те ще контролират 2,42% от производството на електроенергия от ФЕЦ. В Методика за определяне положението на предприятията на съответния пазар КЗК е приела, че общ пазарен дял под 15% на предприятията-участници на съответния пазар (ако участниците са конкуренти) не е притеснителен и се презюмира, че в тези случаи операцията няма потенциал да възпрепятства съществено конкуренцията. По-нататък се уточнява, че притеснителен общ пазарен дял би могъл да бъде този, който надхвърля 40%, тъй като това може да доведе до установяване или засилване на господстващо положение. Къде комисията вижда 40% съвкупен дял? КЗК приема, че концентрацията ще окаже въздействие върху пазара на производство и доставка на едро на електрическа енергия (фотоволтаици), защото е налице припокриване на дейността на участниците в концентрацията, като бърка и припокрива дейности по производство и продажба на ел. енергия, които са различни участници на различни пазари. Производителите нямат право да продават своята енергия на крайни клиенти, затова се изисква лиценз за търговец. КЗК не отчита правилно пазарите, на които участниците в концентрацията работят: дружествата производители от групата на придобиващата компания „Инерком“ участват на пазара по свободно договорени цени единствено като продават на организирания борсов пазар, а не на крайни клиенти. Дружествата от групата на придобиваните, които имат лицензия за търговия, участват на пазара за търговия на електрическа енергия по сделки на едро (сделки между търговци) и като търговец на електрическа енергия на крайни потребители. В решението на КЗК не се отчита наличието на свободен и регулиран пазари и това, че различните дружества участват на различни пазари. Дружествата на „Инерком” като производители на фотоволтаична електроенергия могат да продават само през борсата, нямат достъп до крайни потребители. Дружестовото „ЧЕЗ Трейдинг” е лицензиран търговец на едро и продава само на свободния пазар на крайни потребители. „ЧЕЗ Електро” участва само на регулирания пазар и продава ток на крайни клиенти на ниско напрежение - домакинства и няколко малки фирми и организации. Но и това е динамично - скоро и те ще излязат на свободния пазар и могат да сменят доставчика си. От мотивите на КЗК става ясно, че тя разглежда регулирания пазар като основание за нарушение на конкуренцията КЗК показва непознаване на Закона за енергетиката, включително и при анализа на съществените вертикални ефекти, които законът всъщност регулира, и разпростира естествения монопол на разпределителната мрежа върху всички останали пазари, без да дефинира конкретно пазари, коментират енергийни експерти. Вътре в самото решение регулаторът влиза в противоречие със собствените си изводи. КЗК цитира становища на трети страни - „Електроенергиен системен оператор\" ЕАД (ЕСО) и други. Те обаче посочват, че с планираната сделка не се създават нови участници на пазара, тя няма да се отрази на конкуренцията. Смятат и че предвид сравнително малката инсталирана мощност и производствен капацитет от около 5 MW на „Фри Енерджи Проджект Орешец\" ЕАД, дори и да бъдат създадени условия за някаква форма на конкурентно предимство, те биха били незначителни и няма да се отразят негативно върху конкурентната среда на засегнатите пазари. Дружествата не очакват след осъществяване на планираната сделка групата на „Инерком\" да има съществено предимство пред тях и другите участници на пазара на производство и продажба на едро на електрическа енергия и търговия с електрическа енергия на свободен пазар. От решението на КЗК излиза, че антимонополната комисия не харесва законовите промени в енергетиката и развитието на енергийната борса. Според нея те могат да доведат до предимство на едни координатори на балансираща енергия пред други, без да отчита, че това намалява разходите за крайният потребител, което е всъщност крайната цел на всички промени, правени на енергийните пазари в ЕС и у нас. Като общ принцип КЗК трябва да защитава правата на потребители (клиенти на ел. енергия в случая). Но на стр.27 в решението изразява притеснение, че тези клиенти биха се възползвали от по-добрите условия поради предимството, което би получила „Инерком” заради евентуален конкурентен натиск върху други търговци на ел. енергия.", "date": "2018.07.20", "title": "Възможно ли е КЗК да е допуснала техническа грешка при оценката на сделката за ЧЕЗ?"}
{"url": "https://www.24chasa.bg/novini/article/6971085", "text": "Турски бойни самолети са унищожили цели на Кюрдската работническа партия (ПКК) при антитерористична операция в Северен Ирак, съобщи днес армията, цитирана от Анадолската агенция. Въздушните удари са били нанесени по позиции на групировката в районите Зап, Авашин-Басян и Хакурк в четвъртък, предаде БТА. Унищожени са огневи позиции и заслони, използвани от терористите, се посочва в изявлението. Кюрдската работническа партия /ПКК/ се разглежда като терористична организация от Турция, ЕС и САЩ. Групировката води въоръжена борба срещу турската държава от 1984 г., отнела досега живота на близо 40 хиляди души. ПКК има бази в планинските райони на Северен Ирак.", "date": "2018.07.20", "title": "Турция удари Северен Ирак по въздух"}
{"url": "https://www.24chasa.bg/novini/article/6971086", "text": "Унгарският премиер Виктор Орбан посети Стената на плача в Ерусалим през последния ден от посещението си в Израел, предаде ДПА. Той заяви, че неговата страна проявява нулева толерантност към антисемитизма. Орбан се спря и затвори очи, докато докосваше масивната структура, смятана за най-свещеното място за юдаизма. Стената е разположена в подножието на Храмовия хълм - свещено място за евреи, християни и мюсюлмани. Това е първото посещение на Орбан в Израел от встъпването му в длъжност като премиер. То е знак за силни връзки между него и израелския премиер Бенямин Нетаняху, който споделя консервативните и антиимигрантски възгледи на унгарския си колега, предава БТА. При управлението на Нетаняху Израел се сближи с Вишеградската четворка, състояща се от Полша, Словакия, Чехия и Унгария - страни, известни с твърдата си позиция по въпросите на имиграцията, отбелязва ДПА. Нетаняху и Орбан откриха обща кауза в атаките срещу кандидатите убежище и срещу американския милиардер и филантроп от унгарски произход Джордж Сорос, който подкрепя каузи на левицата в двете страни. Орган вече беше обвиняван в антисемитизъм заради кампанията си срещу Сорос, който е от еврейски произход, както и заради възхвалата на унгарския лидер Миклош Хорти - съюзник на Адолф Хитлер, сътрудничил на нацистите. Вчера лидерът на една от основните израелски опозиционни партии определи посещението като срамно, припомня ДПА.", "date": "2018.07.20", "title": "Унгарският премиер Орбан посети Стената на плача"}
{"url": "https://www.24chasa.bg/novini/article/6971081", "text": "Отворени са офертите на кандидатите в обществената поръчка за доставка и монтаж на ограничителни системи (мантинели) за републиканските пътища за срок от 4 години. Общата индикативна стойност на обществената поръчка е 40 200 000 лв. без ДДС и се финансира от бюджета на АПИ. Обществената поръчка е в 6 обособени позиции по районите на планиране в страната: За обособена позиция №1 – Северозападен район, включващ областите Видин, Враца, Монтана, Ловеч и Плевен е отворена постъпилата оферта на участника: ДЗЗД „ПЪТНА БЕЗОПАСНОСТ - СЕВЕРОЗАПАД“ /с участници в обединението „ЕЛ ТЕ АЙ“ АД И „КМВ – системи за пътна сигурност“ ООД/; Обособена позиция №2 – Северен централен район, включващ областите: Велико Търново, Габрово, Разград, Русе и Силистра са отворени офертите по реда на тяхното постъпване в АПИ на: ДЗЗД „Зебра Варна“ /с участници „ТРАФИК ХОЛДИНГ“ ЕООД и „ЗЕБРА“ ООД/; ДЗЗД „БЕЗОПАСНИ ПЪТИЩА – СЕВЕР“ /с членове в консорциума „ДЛВ“ ЕООД, „ПЪТПЕРФЕКТ“ ЕАД, „ПЪТНИ СТРОЕЖИ – ВЕЛИКО ТЪРНОВО“ АД, „СИМИНВЕСТ“ ООД/; ДЗЗД „ТРП ИЗТОК“ /с участници в обединението „А. Д. ХОЛД“ ООД, „ПЪТНА БЕЗОПАСНОСТ“ ЕООД/; Обособена позиция №3 – Североизточен район, включващ областите: Варна, Добрич, Шумен и Търговище са отворени офертите по реда на тяхното постъпване в АПИ на: „Пътища и мостове“ ЕООД; „СИМИНВЕСТ“ ООД; ДЗЗД „ТРП ИЗТОК“ /с участници в обединението „А. Д. ХОЛД“ ООД, „ПЪТНА БЕЗОПАСНОСТ“ ЕООД/; ДЗЗД „ПСТ-СЕТ ОСП“ ДЗЗД /с участници в сдружението „ПСТ Груп“ ЕАД и „СЕТ Къмпани“ АД/; Обособена позиция №4 – Югоизточен район, включващ областите: Бургас, Сливен, Стара Загора и Ямбол е отворена единствената постъпила оферта, която е на участника: „ЮПИТЕР 05“ ООД Обособена позиция №5 – Южен централен район, включващ областите: Кърджали, Пазарджик, Пловдив, Смолян и Хасково е отворена единствената постъпила оферта, която е на участника: „ЮПИТЕР 05“ ООД Обособена позиция №6 – Югозападен район, включващ областите: Благоевград, Перник, Кюстендил и София е отворена единствената постъпила оферта, която е на участника: ДЗЗД „ПЪТНА БЕЗОПАСНОСТ - ЮГОЗАПАД“ /с участници в обединението „ЕЛ ТЕ АЙ“ АД И „КМВ – системи за пътна сигурност“ ООД/.", "date": "2018.07.20", "title": "Отвориха офертите за мантинели за над 40 млн. лв. за следващите 4 години"}
{"url": "https://www.24chasa.bg/novini/article/6970835", "text": "Пловдивската окръжна прокуратура внесе обвинителен акт срещу 27-годишния украинец Станислав Пислар. На 28 май той помете с тир и остави на място бременната Северина Коралска и 34-годишния й приятел Ивайло Минчев. Катастрофата стана на магистрала \"Тракия, а водачът на камиона е бил напушен с марихуана. Прокуратурата побърза с обвинението, тъй като скоро ще изтекат два месеца от задържането му и по закон трябва да бъде пуснат. В такъв случай може да напусне страната и да избегне наказанието. Законът предвижда от 5 до 20 г. лишаване от свобода. Според обвинението Пислар е нарушил правилата за движение и по непредпазливост е убил Северина и Ивайло. Товарният му камион е бил с латвийска регистрация. Около 13,40 ч. украинецът са намирал на 123-ия километър от магистралата. Водачът се разсеял, не се съобразил с указателните табели за ремонт на платното и преминал в лявата лента. Последвал удар между ремаркето и задната част. Пислар навил волана рязко наляво, загубил контрол и с влекача натресъл аудито, в което пътували Ивайло и Северина. В същия ден двамата поели от Карнобат към София за преглед на бременната жена. Колата им била повлечена и завъртяна обратно на посоката на движение. Младата двойка издъхнала на място. Вещите лица са категорични, че основна причина за мелето е забавената реакция на Пислар. По делото са разпитани свидетели, извършени са експертизи. В момента украинския тираджия е в ареста.", "date": "2018.07.20", "title": "Изправят на съд надрусания украинец, убил бременната Северина и мъжа й"}
{"url": "https://www.24chasa.bg/novini/article/6971279", "text": "\"Тъй като няма клинични признаци при животните, се разбрахме със собствениците, че ще вземем втори проби. Въпреки това днес се направи всичко възможно да не бъдат допуснати нашите лекари, да бъдат взети тези проби”. Това заяви земеделският министър Румен Порожанов по време на изслушването му в парламента относно ситуацията със заболяването от чума при животните. Той уточни, че в Болярово фермата от над 200 овце е изолирана на 15 км от Воден и няма никакъв достъп до стадата, които са в Шарково. Нямало признаци за заболявания при животните, за това и се стигнало до договорка със собствениците им. Те обаче не са я спазили. Единствено в Шарково имало стадо, което не е евтаназирано, както и още две по-малки с около 10-12 кози. В понеделник на всички животновъди от Шарково ще бъдат изплатени обезщетенията. „Това, което даваме е не по-малко за една овца или коза, е 190 лв.. Това е доста над пазарната цена”, каза Порожанов.", "date": "2018.07.20", "title": "Животновъди не са спазили уговорката си с Порожанов"}
{"url": "https://www.24chasa.bg/novini/article/6971278", "text": "Разделението на Косово на сръбска и албанска част, а също размяната на територии, означава война, заяви премиерът на Косово Рамуш Харадинай, съобщи в петък порталът Коссев, цитиран от ТАСС и БТА. Разделението за мен означава война, казвам това без колебания, много е рисковано да се говори за разделение, заяви Харадинай, коментирайки идеята за разделение на територията на Косово със сръбско и албанско население между Белград и Прищина. Всеки, който предложи разделение, ще донесе трагедия на Балканите. Няма разделение, няма размяна на територии и преместване на граници - това е опасност, това не се прави в такива условия, подчерта Харадинай. Преди това премиерът на Косово се отказа да носи отговорност във воденето на диалог с Белград, делегирайки тази дейност на президента Хашим Тачи. Харадинай обаче продължава активно да критикува постъпващите предложения за решаване на конфликта. Президентът на Сърбия Александър Вучич в своята програмна реч след като встъпи в длъжност обяви обществения диалог по въпроса за Косово като един от приоритетите си. Политици и общественици излязоха с различни предложения за разрешаване на този конфликт, но най-обсъждана бе инициативата на външния министър Ивица Дачич, който в няколко статии във вестниците разви идеята Косово да бъде разделено на сръбско и албанско. Според личното мнение на Дачич този подход би могъл да се превърне в дългосрочно компромисно решение на конфликта. Предложения да се подели Косово по национален признак, т.е. да се оставят териториите населени с косовари албанци, а северната част на Косово, където се е запазило сръбското население, да се прикрепи към Сърбия, имаше и преди. В Прищина обаче в отговор на подобни предложения поискаха териториален подход не само към Косово, но и към останалите територии на Сърбия, включително граничещите с Косово южни сръбски общини, в които албанците съставляват значителен процент от населението, отбелязва ТАСС.", "date": "2018.07.20", "title": "Харадинай: Размяната на територии означава война и трагедия на Балканите"}
{"url": "https://www.24chasa.bg/novini/article/6970837", "text": "Използването на чуждестранни капитали в Китай расте въпреки продължаващото намаляване на преки чуждестранни инвестиции в света. През 2017 г. страната е привлякла инвестиции за 136 милиарда щатски долара, поставяйки рекорд в историята, и тази тенденция поддържа положителния растеж през първата половина на годината, се посочва в доклад за световните инвестиции, публикуван от Конференцията на ООН за търговията и развитието през юни. Важна причина за разцвета на преките чуждестранни инвестиции в Китай е разширяването на пазарните възможности. Промишлената структура на Китай е в крачка с икономическото развитие, което изисква повече висококачествени услуги, като здравни грижи и финансови продукти, както и културна комуникация. Многонационалните компании са уверени, че имат определени предимства в тези сфери, твърди Сан Байчун, професор в Университета по международен бизнес и икономика,  Китай предоставя големи печалби за чуждестранните инвеститори в страната, благодарение на огромния пазарен потенциал. Американската компания Старбъкс например се е разширила с 30% на годишна база през първото тримесечие на тази година, а продажбите им в Китай са се увеличили с 6%, което е много повече в сравнение с двата процента в другите им кафенета по света. Китай се превърна във втория по големина пазар на Старбъкс и важна мотивация за растежа на бизнеса, се казва в скорошен финансов отчет на компанията. Чуждестранните инвеститори могат да обхванат повече области в Китай, благодарение на по-голямото отваряне. Нова версия на „отрицателния списък\", специални мерки за достъп на чуждестранни инвестиции до китайския пазар, бе представена през юни. В нея бяха премахнати ограниченията в още 22 области. По-справедливата, прозрачна и удобна пазарна среда засили желанието и доверието на чуждестранните компании към разширяването им в Китай. Според анкета на Търговската камара на САЩ в Китай, близо 60% от компаниите са посочили Китай като една от трите им инвестиционни дестинации, а една трета от тях имат планове през 2018 г. да увеличат инвестициите си в страната с повече от 10%. „Ние сме уверени, че Китай ще осъществи висококачественото използване на чуждестранни капитали и винаги ще бъде гореща точка за чуждите инвестиции.\", каза говорителят на китайското търговско министерство Гао Фън.", "date": "2018.07.20", "title": "Китай е атрактивна дестинация за чуждестранните инвеститори"}
{"url": "https://www.24chasa.bg/novini/article/6971297", "text": "Сингапурското правителство заяви днес, че при голяма кибератака срещу държавната здравна база данни е открадната лична информация на около милион и половина души, включително министър-председателя Ли Сян Лун, предаде Ройтерс, цитирана от БТА. Здравното министерство каза, че атаката е била умишлена, целенасочена и добре планирана. Тя е била насочена срещу пациенти, посещавали клиники между май 2015 г. и 4 юли 2018 г. Според властите \"това не е било работа на обикновени хакери или престъпни банди\". Министерството заяви, че действията на извършителите са били насочени към лични данни на Ли и информация за лекарства, които е приемал той.", "date": "2018.07.20", "title": "Хакери откраднаха личните данни на 1/4 от населението на Сингапур"}
{"url": "https://www.24chasa.bg/novini/article/6971298", "text": "Египетски археолози откриха в Александрия запечатан саркофаг на 2000 години. Очакванията бяха в него да е погребан владетел. Според първоначалните изследвания обаче, останките вероятно са на богат човек, предаде  .  Още едно археологическо откритие предизвика радостни реакции сред историците. По поречието на река Нил археолози попаднаха на грънчарска работилница на над 4000 години. Откритието дава ценна информация за ежедневието на древните египтяни и за развитието на изкуството.", "date": "2018.07.20", "title": "Археолози откриха саркофаг на 2000 години в Египет (Снимки)"}
{"url": "https://www.24chasa.bg/novini/article/6969230", "text": "До 30 септември всички любители на самобитната българска кухня от страната и целия свят, общини, читалища, организатори на кулинарни фестивали и ресторанти ще могат да се включат в конкурса „ “ като изпратят автентични рецепти на традиционни български ястия. До 30 септември МЕТРО и неговите партньори от Българска асоциация на професионалните готвачи, Платформа на българските читалища Агора и Университет по хранителни технологии ще очакват автентичните рецепти. Водач на тази кулинарна експедиция ще бъде най-известният български професионален готвач – шеф Андре Токев, откривател и популяризатор на българската кулинарна традиция, посветил повече от 20 години в търсенето и опазването на автентичните български рецепти. „ “ е кауза на съмишленици, чрез която организаторите си поставят за цел да открият и представят автентичните рецепти, които от векове формират българския вкус. Това са рецепти, които представят местната традиция, вдъхновени от богатството и плодородието на българската земя. Рецепти, които се предават от поколение на поколение и носят духа на малките и големи български села и градове. Това са рецепти, открити в старите семейни тефтери, в спомените за златните ръце на майки и баби, в читалища и фолклорни групи, на пъстрите маси по време на регионалните кулинарни и фолклорни фестивали, в кухните на традиционните български механи и ресторанти. Конкурсът е отворен за всички любители на пътешествията и вкусната храна, професионални готвачи или ресторантьори, представители на неправителствени организация или на български общини. Целта на конкурса е да открием, запишем, запазим и приготвим автентичните български рецепти заедно, казват организаторите от МЕТРО и Българска асоциация на професионалните готвачи, а лятото е най-доброто време участниците в конкурса да превърнат своята почивка в пътешествие назад във времето и станат изследователи на българската кулинарна традиция, независимо къде ще пътуват – по родните места, по забравени или добре известни български културно-исторически дестинации, в хладни механи или сред българските общности извън територията на днешна България! За да се включат в конкурса участниците трябва да разкажат и покажат това, което са открили, като попълнят краткия формуляр на адрес  . Те трябва да опишат рецептата, която ги е впечатлила и продуктите необходими за приготовлението на ястието, да посочат мястото, откъдето произхожда и добавят кратко представяне на неговите природни и културни забележителности. При възможност е добре да изпратят и уеб адрес на снимка, публикувана от тях онлайн в социалните медии. • Салати и разядки • Супи – постни, рибни, с месо • Ястия – постни, рибни, с месо • Погачи, пити, тестени изделия с различни видове плънка • Десерти и други Рецептите за ястия трябва да се отличават с оригиналност и автентичност. Те трябва да са типични за даден регион или традицията за приготовлението им да се предава от поколение на поколение. Организаторите очакват ястия, приготвени с характерни за региона локални продукти, или с необичайни за други места подправки и сосове – все неща, с които населеното място се отличава от други градове или села, с типичната за него храна, която е част от неговия бит и от документираната или ежедневна традиция. Предлагането на ястието може да бъде атрактивно за привличане на туристи, любители на кулинарията в даден регион. Допълнително предимство при оценяването ще бъде оригиналния подход към представянето на ястието – интересна личност, от която участниците са я научили, разказ за местен фестивал, на който те са опитали от предложената храна. Допълнително предимство за участниците ще бъде и техният разказ за културно-историческите и природни забележителности, които отличават място, в което те са открили тази рецепта. Дванадесет от най-добрите рецепти, избрани от партньорското ни жури, начело с Андре Токев ще бъдат подготвени в кулинарната МЕТРО Академия. Шеф Токев и 12-те участници в конкурса, изпратили рецептите за тези ястия ще готвят заедно, а резултатът от тяхната работа ще се превърне в авторска кулинарна книга, мини видео сериал и кулинарен календар. Всеки регистрирал се и изпратил до 30 септември автентична рецепта участник ще се включи в томболата за големите награди на „Кулинарното наследство на България“ – семейна почивка в хотел „Пампорово“, 2 допълнителни награди х 500 лева за пазаруване в МЕТРО , както и 5 куверта – вечеря за двама в ресторант „Андре“ на шеф Андре Токев. МЕТРО България е партньор на професионалисти, който от близо 20 години работи заедно с българските ресторантьори и професионални готвачи по развитие на кулинарната култура на българина, популяризация на кулинарното ни наследство и превръщане на България в атрактивна туристическа дестинация. Ето защо МЕТРО обявява и една В конкурса могат да участват собственици, управители или готвачи на ресторанти, като изпратят оригинална и автентична рецепта, която вече предлагат на клиентите си или са издирили. МЕТРО България осигурява награда от 1000 лева и експертната подкрепа на своята кулинарна МЕТРО Академия при подготовката на рецептата за тяхното меню! Специалната награда на МЕТРО България – финансиране на местен кулинарен фестивал или събор през 2019 г. с 1000 лева ще отиде за местно читалище, община или локално сдружение, предоставили най-оригинална рецепта за традиционно българско ястие. „ “ очаква своите откриватели! Започнете от днес пътешествието в готварската традиция на България! Пожелаваме ви успех!", "date": "2018.07.20", "title": "„Кулинарното наследство на България“ ще търси автентични рецепти на традиционни български ястия"}
{"url": "https://www.24chasa.bg/novini/article/6971357", "text": "Стена и част от покрив на стара къща се срутиха върху магазин в центъра на Хайредин. Падналата сграда е необитаема от близо половин век. Вероятната причина за инцидента са пороите, предава  . По време на инцидента в магазина били двама клиенти и един продавач.  „Стената рухва, пробива покрива, пробива тавана на магазина и падат около 10 тона отломки. Цяло чудо е, че са оцелели”, коментира собственикът на търговския обект. Той многократно е подавал сигнали към общината за изоставената къща, но мерки не са били взети. „Последният ми сигнал е жалба от 20 април 2018 г. След около седмица е минала комисия, която е издала констативен протокол към собствениците, да предприемат мерки по укрепване или разрушаването на сградата”, каза още мъжът. В момента стоката е изнесена навън. Магазинът е застрахован, но разходите по щетите са големи.", "date": "2018.07.20", "title": "Къща се срути върху магазин в Хайредин (Видео)"}
{"url": "https://www.24chasa.bg/novini/article/6971368", "text": "Президентът на САЩ Доналд Тръмп заяви, че може да ескалира търговския сблъсък с Китай като наложи мита върху целият китайски внос в страната, който през миналата година беше за около 505 млрд. долара. Коментарите на Тръмп бяха направени по време на проведеното в четвъртък интервю за телевизия CNBC, което беше излъчено в цялостния си вид в петък сутринта. \"Готов съм да стигна до мита за 500 млрд. долара\", заплаши Доналд Тръмп, предава  .  Трябва да се има предвид, че през 2017-а година в САЩ бяха внесени китайски стоки за 505,5 млрд. долара, като в същото време бяха изнесени американски стоки за китайския пазар за 129,9 млрд. долара. Изказването на Тръмп предизвика ново напрежение на фондовите борси, като основните европейски индекси веднага се оцветиха в червено, парирайки сутрешното слабо покачване. Общият индекс Stoxx Europe 600 се понижава с 0,26%, френският CAC40 - с 0,6%, а британският FTSE100 - с 0,27%. Немският индекс DAX30 пък се понижава с 0,53%, като допълнително негативно влияние на борсата във Франкфурт оказва и предупреждението на Търговската и индустриална камара на Германия, че евентуално въвеждане на американски мита върху вноса на автомобили може да намали годишно БВП на водещата европейска икономика с около 6 млрд. евро. Италианският индекс FTSE MIB се понижава с 0,56% в резултат и на подновени притеснения относно управляващата коалиция в страната. Фючърсите на DJIA и на S&P500 се понижават на извънборсовата търговия съответно с 0,34% и с 0,17%, като единствено технологичният индекс Nasdaq100 нараства с 0,22%.", "date": "2018.07.20", "title": "Тръмп: Готов съм да наложа мита върху целия внос на китайски стоки в САЩ за над 500 млрд. долара"}
{"url": "https://www.24chasa.bg/novini/article/6971372", "text": "Състав на Окръжния съд – Добрич, постанови осъдителна присъда срещу бившия директор на областна дирекция „Земеделие“ – Добрич, Стилиян М., подсъдим за престъпление по служба, като му наложи условно наказание от 3 години „лишаване от свобода“ с 5-годишен изпитателен срок. Той беше лишен и от право да заема държавна или обществена длъжност за срок от 5 години. Подсъдимият беше признат за виновен в това, че в периода от 13.11.2009г. до 03.09.2013г., в качеството си на длъжностно лице, заемащо отговорно служебно положение – директор на областна служба „Земеделие”, с цел да набави облага за търговските дружества „Митев“ ЕООД – Добрич, което е на баща му, и „Макситур Бряг на изгрева“АД - Варна, не е изпълнил служебните си задължения, установени в Правилника за прилагане на Закона за собствеността и ползването на земеделските земи. В резултат на това негово бездействие са могли да настъпят немаловажни вредни последици, изразяващи се в замърсяване и увреждане на имот, с площ от 14.992 дка, намиращ се в землището на село Кранево, граничещ с плаж „Кранево - север“ и съставляващ част от Държавния поземлен фонд. От събраните в хода на производството доказателства съдът намери за установено, че подсъдимият не е сезирал компетентните органи за необходимостта от премахване на съществуващ в имота незаконен строеж двуетажен хотел и на строежи с временен статут - заведение „Винарна“ и „Медицински пункт“, за чието запазване в посочения период нямало издадено решение от областен управител на област Добрич или на Общинския съвет на Община Балчик. Той не е предприел и действия, с които да инициира премахването на поставени в имота без надлежни разрешения и без правно основание преместваеми обекти - бунгала, метални конструкции, фургони, павилиони, каравани и др. Подсъдимият не е упражнил и контрол върху дейността на назначените с негови заповеди комисии за извършване на теренни проверки за състоянието на имота и е допуснал изготвените констативни протоколи да не отговорят по съдържание на действителното положение за състоянието и ползването на процесния имот, което е попречило за започването на процедура за изземване на поземления имот от лицата, които неправомерно са го ползвали в този времеви период. Освен това, в периода 2010г.-2013г., подсъдимият не издал и заповеди за сформиране на комисии, които да извършат проверки през летния сезон, въпреки че знаел, че тогава неправомерното ползване на имота било най-интензивно. Митев не е изпълнил задълженията си по отношение на имота с цел да осигури финансова изгода от неправомерното му ползване за дружеството-концесионер на плажна ивица „Кранево-север“ и за дружеството-подизпълнител на концесионера, което е собственост на неговия баща. Обвинението срещу бившия директор на Областна дирекция „Земеделие“ - Добрич беше повдигнато от Специализирано звено “Антикорупция“ при Софийска градска прокуратура. В състоялите се в предходно съдебно заседание пледоарии представителят на прокуратурата поиска подсъдимият да получи наказание между 3 и 4 години лишаване от свобода и забрана да заема държавна длъжност. Пред съда подсъдимият заяви, че не е извършвал престъпление, винаги е спазвал законите и продължава да ги спазва, и поиска да бъде оправдан. Адвокатът му също настоя за постановяване на оправдателен съдебен акт, като заяви, че подзащитният му не е извършил престъплението, в което е обвинен с обвинителния акт и доказателствата за това се съдържат в материалите по делото. Съдебният състав намери, че подсъдимият е виновен по повдигнатото му обвинение и постанови осъдителната си присъда. Подсъдимият ще плати и направените по делото разноски в размер на 4113.51 лева. Окръжен съд - Добрич ще изготви мотивите към постановения съдебен акт в законоустановения срок. рисъдата подлежи на обжалване и протест в 15-дневен срок пред Апелативен съд - Варна. Звездата на Митев изгря на предишните парламентарни избори, когато заради идентичност на номера му като кандидат за депутат в местната листа на ГЕРБ с този, с който партията участва на изборите, му донесе много преференции. Той измести втория в листата Живко Мартинов – сега обниняем по „Суджук гейт”. Тогава Митев се отказа да стане депутат, за да може Мартинов да влезе в Парламента. Беше обаче възнаграден със служба – директор на дирекция в земеделското министерство.", "date": "2018.07.20", "title": "Условна присъда бившия директор на земеделската дружба в Добрич"}
{"url": "https://www.24chasa.bg/novini/article/6971425", "text": "Не може да се допускат хора до местата със заразата. Кристиян Вигенин от БСП, Десислава Танева от ГЕРБ и Бюрхан Абазов от ДПС изразиха несъгласието си с практиката граждани да присъстват в обекти в странджанските села. По време на изслушването на земеделският министър Румен Порожанов всяка от парламентарните групи разполагаше с пет минути да зададе въпросите си. „Никога не сме твърдели, че няма чума. Това, което искахме е да се публикуват протоколите и резултатите. Незнайно защо те бяха свалени от сайта на БАБХ, вероятно има несъответствия”, заяви Вигенин. Според него размнаванията били несъществени – дължали се сигурно на разликата между декларираните животни от стопаните. Мерките противоречат на закона за ветеринарномедицинската дейности. Никъде там не е предвидено унищожаване на всички стада в 3-килоемтровата зона, заяви Вигенин. Ограничаване на движението в предпазната зона – такова нямаше, едва във вторник бе предприета такава мярка. Неправилно било извършено загробването на животните, според закона трябва да са на 2 метра под земята. В село Воден депутатът видял разнесени кости и вълна от животните. „Това са предпоставки за допълнително разнасяне на заразата, не толкова хората, които пристигат там за подкрепа на баба Дора. Друг е въпросът защо изобщо са допуснати там”, заяви депутатът. И добави: „Еврокомисарят Андрюкайтис заяви, че заразата може да стане само чрез контакт със заразено животно” Бюрхан Абазов от ДПС припомни, че при другите заболявания при животните като птичия грип например „екшън нямаше”. Според него ситуацията с чумата е различна, защото координациония щаб не е сработил. „Най-фаталното беше сигналът, който подадохте, че слагаме КПП на Старопланинските проходи”, каза депутатът. Според него сигналът бил, че заболяването е изтървано и тръгвало към Северна България. „Тази болест прекалено много я политизирахме, драматизирахме, което вреди”, каза той. Според Кръстина Таскова от „Воля” било възможно щом стадото на баба Дора е спасено и други животни да не бъдат евтаназирани. Десислава Танева от ГЕРБ, която е и председател на земеделската комисия, заяви, че няма да повтаря предишните въпроси. Отбеляза обаче пропуските в комуникацита в началото на ситуацията със заболяването. „Такива епизоотии се получават все по-често при нас. От 2012 г. тя е трета такава”, припомни Танева. Според нея при предишните случаи България се е справяла много добре, а ветеринарните специалисти у нас се ползвали с високо уважение заради експертизите им. Танева също бе категорична, че е недопустимо допускането на хора на местата със зараза.", "date": "2018.07.20", "title": "Депутати: Не може да се допускат хора до местата с чума"}
{"url": "https://www.24chasa.bg/novini/article/6971379", "text": "Руската служба за сигурност извърши днес обиск в главния институт за космически изследвания заради подозрения в шпионаж в полза на западни тайни служби, съобщи в. \"Комерсант\", цитиран от Франс прес. \"Тази сутрин Федералната служба за сигурност (ФСС) обискира кабинетите на служителите на Централния научно-изследователски институт по машиностроене\", част от руската космическа агенция (Роскосмос), съобщи вестникът, цитирайки източници от силите на реда, предава БТА. Обиските бяха извършени като част от разследване за \"държавна измяна\". ФСС подозира \"десетина служители\" в руската космическа индустрия в \"сътрудничество със западни тайни служби\", казаха пред \"Комерсант\" източниците. По този начин, по данни на ФСС западни специални служби са се сдобили с резултати от развитието на руската промишленост в хиперзвуковите разработки с гриф \"строго секретно\", предаде ТАСС, която също се позова на информацията на \"Комерсант\". Говорителят на Роскосмос Владимир Устименко потвърди за обиска пред вестника. Той каза, че генералният директор на космическата агенция Дмитрий Рогозин е наредил да се окаже пълно съдействие на силите на реда. Обиск е извършен не само в централата на научно-изследователския институт в град Корольов в Московска област, но и в службата на директора на изследователско-аналитичния център на Обединената ракетно-космическа корпорация Дмитрий Пайсон в руската столица. \"Установено бе, че изтичането (на секретни информации) е дошло от служители на научно-изследователския институт в тесни контакти с Пайсон\", заяви пред вестника осведомен източник.", "date": "2018.07.20", "title": "Обиск в руския институт за космически изследвания по подозрения\nв шпионаж"}
{"url": "https://www.24chasa.bg/novini/article/6971414", "text": "Руското външно министерство изрази решителен протест пред посланика на Гърция в Москва във връзка със ситуацията с руските дипломати и антируските изявления на Атина, предаде ТАСС, като се позова на съобщение на министерството. Посланикът на Гърция Андреас Фриганас бе извикан във външното министерство, където му бе изразен решителен протест във връзка с продължаващите антируски изявления на гръцката страна по повод ситуацията около изгонването на двама руски дипломати и забраната за влизане на гръцка територия, наложена на други двама, се казва в съобщението, предава БТА. Атина обвини руските дипломати в опит да подкупят гръцки официални лица и в насърчаване на демонстрациите срещу споразумението за името на Република Македония.", "date": "2018.07.20", "title": "Руското външно министерство изрази протест пред гръцкия посланик"}
{"url": "https://www.24chasa.bg/novini/article/6971542", "text": "Най-малко 13 човека, включително деца, загинаха при потъване на корабче с туристи в езеро в американския щат Мисури, заявиха днес властите, цитирани от Асошиейтед прес и БТА. Според органите на реда 14 човека са оцелели, от които седмина са тежко пострадали, а четирима души остават в неизвестност. Сутринта водолази са открили още две тела на загинали, с което броят на жертвите се е увеличил от 11 на 13. Корабчето е потънало снощи при гръмотевична буря в езерото Тейбъл Рок. Говорителка на Медицинския център \"Кокс\" в град Брансън каза, че четирима възрастни и три деца са пристигнали в болницата малко след корабокрушението. Двама възрастни са в критично състояние, а останалите се лекуват след получени леки наранявания.", "date": "2018.07.20", "title": "13 са вече жертвите на потъналото туристическо корабче в щата Мисури"}
{"url": "https://www.24chasa.bg/novini/article/6971555", "text": "Съдът в Германия днес официално прекрати процедурата за екстрадиция срещу бившия каталунски премиер Карлес Пучдемон, след като Испания отмени европейската заповед за арест, оставяйки сепаратисткия лидер свободно да напусне страната, предаде Асошиейтед прес. Испанският Върховен съд вчера отмени исканията за екстрадиция за Пучдемон и още петима каталунски политици, издадени по обвинение в бунт заради референдума за независимост, предава БТА.  Решението на Испания дойде след като съдът в Шлезвиг постанови миналата седмица, че Пучдемон не може да бъде екстрадиран в Испания по обвиненията в бунт, а само по по-леките обвинения в разхищение на публични средства за организирането на референдума.", "date": "2018.07.20", "title": "Германия официално закрива делото за екстрадицията на Пучдемон"}
{"url": "https://www.24chasa.bg/novini/article/6971558", "text": "Италианският вътрешен министър Матео Салвини каза, че анексирането на Крим от Русия не представлява проблем за него. В интервю за вестник \"Вашингтон пост\", цитирано от ДПА, той изразява мнение, че \"Русия имаше право да анексира Крим\", защото \"това е станало чрез референдум\". На забележка на интервюиращия, че референдумът е бил фалшив, Салвини отговаря: \"(Това е) вашата гледна точка. Сравнете (референдума в Крим) с фалшивата революция в Украйна, която по същество бе псевдореволюция, спонсорирана от чужди държави. А там (в Крим) бе проведен референдум, в който 90 процента от хората гласуваха за връщането на Крим в състава на Руската федерация\", цитиран от БТА. Салвини, който оглавява крайнодясната националистическа партия \"Лига\" в Италия, даде интервюто си няколко дни след посещението си в Москва, където отново призова за отмяна на санкциите на ЕС срещу Русия, защото те са се \"оказали безполезни и са навредили на италианския експорт\". Италианският вътрешен министър, който е и вицепремиер, добавя в интервюто си, че в Москва се е договорил с шефа на руското МВР Владимир Колоколцев за създаване на обща база данни с цел противодействие на терористичната заплаха. \"Ние говорихме за тероризма, киберсигурността, борбата с незаконния трафик на наркотици и за чуждестранните наемници, които се връщат в Европа от Сирия и други страни на Близкия изток\", посочва Салвини, цитиран от ТАСС.", "date": "2018.07.20", "title": "Италия: Русия имаше право да анексира Крим, защото го направи с референдум"}
{"url": "https://www.24chasa.bg/novini/article/6971544", "text": "Президентът Доналд Тръмп и неговото правителство обещават да обявят онова, което иронично беше наречено \"окончателно уреждане\" за Израел и Палестина. Това е предложение за \"мир\", което нарушава най-елементарните изисквания за справедливо и трайно уреждане, пренебрегва международното право, противоречи на глобалния консенсус за мира (който сам по себе си представлява голям компромис от страна на палестинците), и дори нарушава декларираните политики на няколко предишни американски правителства. \"Окончателното уреждане\" страда от множество фатални недостатъци и погрешни схващания, които няколко последователни американски правителства и не успяха да признаят. Духът на палестинския народ не може да бъде пречупен или подчинен. Американското партньорство с израелската окупация отбеляза своя връх със силно оспорваното решение на Тръмп за признаване на Йерусалим за столица на Израел, а след това с друг провокационен акт - за преместването на американското посолство от Тел Авив в Йерусалим. Решението насърчи десните, расистки, етно-сектантски и свръхнационалистически сили в Израел и даде на израелското правителство \"зелена светлина\" да колонизира още палестински земи, и окончателно да сложи кръст на вече омаломощеното решение за две държави. Неспособността да се признае, че Йерусалим е историческото, културното, географското и демографското сърце на Палестина, вече обрича на провал \"окончателното уреждане\". Йерусалим е сърцевината на мира. Същата идеология, която стоеше зад решението за Йерусалим, стои и зад атаката на американското правителство срещу палестинските бежанци и правото им на завръщане - универсално признато право, което не може да бъде отречено, само за да се угоди на израелската изключителност и политика на изключване. Правителството на Тръмп взе на мушка палестинските бежанци чрез спиране на финасирането за Агенцията на ООН за подпомагане на палестинските бежанци (UNRWA), и ги лиши от достъп до здравеопазване, образование и социални услуги. \"Окончателното уреждане\" не възнамерява да предложи решение, а по-скоро да потвърди окупацията като система на военен и безотчетен контрол, и да съдейства на продължаващото заграбване и разпокъсване на нашата земя, обричайки ни на заточение в изолирани територии на благоволението на израелските сили за сигурност. Този план продължава да страда от илюзията, че палестинският народ ще изостави своя дълбок исторически, културен и национален ангажимент към Йерусалим и ще се откаже от правата на нашите бежанци. САЩ трябва да изоставят своето погрешно убеждение, че който и да било, дали в региона или отвъд него, може да \"говори от името\" на палестинския народ или да се подписва от негово име. Този подход стъкмен от екип от американски \"миротворци\", е едностранчив, неуместен и напълно откъснат от истинското миротворчество. Той само потвърждава, че Джаред Къшнър, Джейсън Грийнблат и американският посланик в Израел, Дейвид Фридман, са разклонение на най-крайнодясната израелска правителствена коалиция и са нейни активни лобисти и дарители за кампании в САЩ. Човек трябва да е напълно заблуден, за да очаква някакъв вид справедливост или истински мир от такива \"миротворци\" - съучастници във финансирането на незаконните израелски селища, които се строят насилствено на заграбената палестинска земя. Решението с две държави в границите от 1967 г. е международно призната рамка за работещо решение. В този контекст Арабската мирна инициатива (АМИ) се опитва да предложи формула за всеобхватен регионален мир. Инициативата не може да бъде обърната нагоре с краката чрез подход за решение \"отгоре на долу\", който цели да предложи на Израел предварителни плащания и изгоди, нормализация и признаване, докато продължава да окупира и потиска цял един народ. Ние вече направихме болезнена отстъпка през 1998 г., приемайки 22 процента от историческа Палестина. Всеки по-нататъшен опит за орязване чрез незаконна израелска експанзия или всякакви действия за заблуда под формата на държавица в Газа, или фрагментирано образувание върху части от Западния бряг, ще бъде още една рецепта за катастрофа. Правителството на Тръмп може да продължи по този обречен път или може накрая да приеме реалността и най-основните изисквания за мира. Казано просто, всяко мирно уреждане трябва да е здраво обвързано с международното право и справедливостта, едновременно спазвайки достойнството, свободата и човешките права. Ако има нещо, което САЩ не трябва да подценяват, това е твърдостта на палестинския народ. Въпреки тази мрачна страница в нашата история, ние ще останем отдадени на живот в условията на свобода, достойнство и мир, и ще бъдем настойчиви в борбата си за справедливост и историческа реабилитация. /БТА със съкращения/", "date": "2018.07.20", "title": "\"Окончателно уреждане\" ли? За Израел може би. Но ние, палестинците, никога няма да го приемем"}
{"url": "https://www.24chasa.bg/novini/article/6971565", "text": "Нов вид нерегламентиран превоз се извършва чрез интернет платформа, съобщиха за „Хоризонт“ по   от Изпълнителна агенция „Автомобилна администрация“. За случаите е сезирана и прокуратурата. При този вид превози има укриване на данъци, водачите не са таксиметрови шофьори и клиентите не получават касов бон, каза за „Хоризонт“ Дамян Войновски от ДАИ. „Имаме вече няколко случая на установени такива водачи, санкциите са жестоки и може да се стигне до 7000 лева и задържане на автомобила шест месеца на паркинг, спиране от движение“, каза той. „Работят през платформа. която си инсталирате на телефона, казвате, че искате такси от точка А до точка Б, през платформата наемат такъв регистриран водач, който ви се изпраща, за да ви закара“, обясни Дамян Войновски.", "date": "2018.07.20", "title": "Засякоха нелегален превоз, ползващ интернет платформа"}
{"url": "https://www.24chasa.bg/novini/article/6971569", "text": "Вчера към 20.30 ч. граничен полицейски автопатрул от ГПУ-Трън забелязал лек автомобил „Ауди“ и джип „Гранд Чероки“, движещи се един след друг към българо-сръбската граница. Двамата гранични полицаи незабавно подали сигнал в дежурната част и последвали съмнителните коли. Въпреки подадените звукови и светлинни сигнали към водачите, те продължили движение в опит да избягат. На пътя между махала Русимовци и разклона за село Докьовци лекият автомобил пропуснал отпред джипа. Впоследствие се оказало, че мигрантите са натоварени в джипа и така му е дадена възможност да се измъкне от преследването, информираха от пресцентъра на МВР. Междувременно, шофьорът на лекия автомобил опитал да избута от пътя граничните полицаи, като блъснал отдясно служебния автомобил. Независимо от всичко, високопроходимият автомобил на Гранична полиция успял да настигне джипа в землището на село Горочевци. След кратко преследване и предупредителни изстрели във въздуха граничните полицаи задържали шофьора - 45-годишен, криминално проявен от София, който направил опит да избяга. При проверката в джипа са открити седем чужденци, по първоначални данни иракчани. Каналджията и мигрантите са задържани в ГПУ-Трън. Уведомена е районната прокуратура. Действията по случая продължават.", "date": "2018.07.20", "title": "7 чужденци и каналджия са задържани след преследване край село Докьовци"}
{"url": "https://www.24chasa.bg/novini/article/6971571", "text": "Йорданският парламент след петдневни разисквания снощи гласува вот на доверие на новото правителство на кралството, сформирано през юни след общонационални протести, предаде ДПА. Според държавната агенция Петра 79 депутати са гласували в подкрепа на правителството на премиера Омар Разаз, 42-ма - \"против\" и двама -\"въздържал се\", Разаз замени бившия премиер Хани ал Мулки след масови демонстрации срещу проектозакона за реформа в данъчното законодателство - последната от мерките за икономии, приети от правителството през последните години по препоръка на МВФ, предава БТА. Осемдневните протести, започнали на 30 май в цяла Йордания, бяха прекратени едва след като Разаз обеща да оттегли проектозакона и да започне преговори с профсъюзите, преди да предложи нов вариант. Йордания се опитва да съживи икономиката си, която е засегната от конфликтите в региона и наплива от бежанци, поади които безработицата надхвърли 18 процента.", "date": "2018.07.20", "title": "Йорданският парламент гласува вот на доверие на новото правителство"}
{"url": "https://www.24chasa.bg/novini/article/6971575", "text": "Главният преговарящ на ЕС по въпроса за напускането на Великобритания Мишел Барние предупреди днес Лондон, че разполага с 13 седмици за постигане на споразумение. По неговите думи 80 на сто от обсъжданите текстове в подготвяното споразумение са одобрени и от ЕС, и от Великобритания. Той отбеляза, че на днешното заседание на Съвета на ЕС е било препотвърдено единството на държавите от Общността във водените преговори. Европейската комисия е представила оценката си за необходимите действия, в случай че договореност не бъде постигната, предава БТА.  Дебатът във Великобритания не е завършил, както се вижда, каза Барние. Открити сме за всякакви предложения, стига да бъде възможно да бъдат наистина приложени. Трябва да бъдем готови за всякакво развитие, предупреди той. Барние отбеляза, че най-спорният въпрос остава уреждането на граничния режим между Ирландия и Северна Ирландия. Предвижда се през октомври Европейският съвет да оцени хода на преговорите и ако те са успешни, да разреши продължаване на разговорите за бъдещите отношения на Великобритания с ЕС, както и въвеждане на преходен срок преди същинската раздяла. По искане на Лондон и с единодушие държавните и правителствените ръководители от ЕС могат да удължат преговорния срок, който изтича наесен.", "date": "2018.07.20", "title": "Мишел Барние: Лондон има 13 седмици за завършване на преговорите"}
