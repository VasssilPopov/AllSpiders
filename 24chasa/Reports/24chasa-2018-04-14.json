{"url": "https://www.24chasa.bg/novini/article/6816819", "text": "Израелският премиер Бенямин Нетаняху изрази \"пълна подкрепа\" за ударите, нанесени от Съединените щати, Великобритания и Франция по обекти в Сирия, свързани с предполагаемата програма за химически оръжия на режима на президента Башар ал Асад, предадоха Франс прес и ДПА. В комюнике Нетаняху припомни, че преди година е дал пълна подкрепа за решението на президента на САЩ Доналд Тръмп да удари Сирия, и подчерта, че позицията му остава непроменена, предава БТА. \"Рано тази сутрин, под американското ръководство, Съединените щати, Франция и Великобритания показаха, че техният ангажимент не се свежда само до принципни изявления\", каза израелският премиер. Той подчерта, че на Асад \"трябва да (му) бъде ясно, че неговите безразсъдни усилия да придобие и използва оръжия за масово унищожение, безпричинно пренебрегване на международното право и предоставяне на аванпост на Иран и протежетата му излагат на опасност Сирия\". Според израелското обществено радио Израел е бил уведомен предварително за предстоящите удари по Сирия. Израел и Сирия официално са в състояние на война. По време на Шестдневната война през юни 1967 г. Израел окупира Голанските възвишения, които според международното право са сирийска територия. Израел освен това е изключително обезпокоен от присъствието в съседна Сирия на заклетия си враг Иран.", "date": "2018.04.14", "title": "Израелският премиер изрази пълна подкрепа за ударите по Сирия"}
{"url": "https://www.24chasa.bg/novini/article/6816622", "text": "Тридневен Фестивал на науката организира Британският съвет в България в “София Тех парк”. Той започва на 10 май и сред десетината събития в тридневната програма е предвидена среща с американския астронавт Ричард Линехан, участвал в четири космически мисии. Лекция на британския детски хирург Рос Фишър, представяне на заплахите от грипа от доц. д-р Любомира Николаева и лекция на криминолога Людмил Георгиев, който ще представи последните постижения на графологията, са сред другите акценти на фестивала. В партньорство с образователното министерство в рамките на фестивала ще се проведат и финалите на кастинга за българските участници в международния конкурс “Лаборатория за слава”. Това е най-голямото в света международно научно състезание, в което са участвали над 5000 млади хора досега. България участва в него от 12 години насам. Един от победителите в предишни кръгове на конкурса - гръцкият химик Спирос Кицинелис, ще има тази година в София лекция на тема “Защо умни хора вярват в глупости”. ", "date": "2018.04.14", "title": "Британският съвет с  Фестивал на науката  в “София Тех парк”"}
{"url": "https://www.24chasa.bg/novini/article/6816806", "text": "Френският президент Еманюел Макрон се е чул по телефона днес с американския си колега Доналд Тръмп и с британския премиер Тереза Мей, предаде Франс прес, като се позова на комюнике на Елисейския дворец. Макрон \"приветства отличната координация\" със Съединените щати и Великобритания, които заедно с Франция нанесоха през изминалата нощ удари по цели в Сирия в отговор на предполагаемата химическа атака преди седмица, предава БТА. \"Сега (Съветът за сигурност на ООН) трябва да вземе отново инициативата (за Сирия) в политически, химически и хуманитарен план\", призова той. По-рано френският постоянен представител в ООН Франсоа Дьолатр съобщи, че страната му скоро ще внесе заедно с американските и британските си партньори проект за резолюция на Съвета за сигурност за излизане от \"сирийската задънена улица\". Според френски дипломатически източник текстът предвижда създаване на механизъм за разследване на химически атаки, благоприятстване на неограничен хуманитарен достъп и придаване на нова динамика на мирния процес в Женева.", "date": "2018.04.14", "title": "Макрон е обсъдил с Тръмп и Мей \"отличната координация в Сирия\""}
{"url": "https://www.24chasa.bg/novini/article/6816808", "text": "Съветът за сигурност на ООН отхвърли внесен от Русия проект за резолюция, осъждащa \"агресията срещу Сирийската арабска република от САЩ и техните съюзници в нарушение на международното право и Устава на ООН\", предаде Ройтерс. Само Русия, Китай и Боливия подкрепиха текста. Осем страни гласуваха против, а четири се въздържаха, предава БТА. За да бъде приета резолюцията, бяха необходими поне девет гласа \"за\", без някой от петте постоянни членове на Съвета за сигурност да наложи вето. Текстът бе предварително обречен на провал. Трите западни сили, които нанесоха ударите по Сирия - САЩ, Великобритания и Франция - имат право на вето.", "date": "2018.04.14", "title": "ООН отхвърли проектa за резолюция на Русия, осъждащa ударите по Сирия"}
{"url": "https://www.24chasa.bg/novini/article/6816587", "text": " вицепремиери, кабинетът с декларация България се обяви за разрешаване на конфликта със Сирия чрез мир и използването на политически средства за възстановяване на преговорите. Правителството обаче осъжда използването на химическо оръжие, пише в официалната декларация на Министерския съвет. “Еднократният, ограниченият военен удар трябва да остане такъв - еднократна военна акция”, обяви вицепремиерът и министър на външните работи Екатерина Захариева минути след края на извънредната среща при премиера Бойко Борисов в Министерския съвет. Той извика службите за сигурност, вицепремиерите Екатерина Захариева и Красимир Каракачанов, както и вътрешния министър Валентин Радев. Захариева подчерта, че “решението трябва да бъде политическо” и че трябва да се възстановят преговорите в женевския формат под егидата на ООН. Правителството е следило ситуацията в Сирия от няколко дни и е имало информация, че ще се проведе удар. Целите били подбрани прецизно, за да се избегнат жертви. Захариева увери, че и Русия е знаела за това, което ще се случи. “Подчертаваме, че граждани сред които и деца. Използването на химическо оръжие е военно престъпление”, каза Захариева. “Изразяваме загриженост от възможна ескалация на конфликта и призоваваме всички страни и особено сирийския режим да преустановят всякакви действия, нарушаващи международното хуманитарно право”, каза още вицепремиерът и външен министър. “Необходимо е предприемане на мерки за деескалация, както и осигуряване на пълен и безпрепятствен хуманитарен достъп до жертвите на химическата атака в сирийския град Дума”, пише още в декларацията на правителството. Страната ни изразява пълна подкрепа за работата на Организацията за забрана на химическото оръжие. “Виновните за химическата атака в град Дума трябва да бъдат разкрити и да понесат съответната отговорност”, категорично е правителството. Премиерът е разговарял по телефона с временно управляващия посолството ни в Дамаск, който го е уверил, че то не е засегнато от ударите и че обстановката там е спокойна. По думите на вицепремиера и министър на отбраната Красимир Каракачанов “операцията от събота сутрин е На брифинга след срещата той също се обяви за търсене на мирно решение, политическо, и за деескалация на конфликта. България разбрала за ударите по Сирия от военното разузнаване. “Аз и премиерът бяхме предупредени, че се очаква, че има информация по линия на военната информация, че тази нощ ще се извършат подобни удари. Информацията не е от партньорските държави, информацията е от източници на нашето разузнаване, за което им благодаря, оказаха се точни в прогнозите си”, каза вицепремиерът и министър на отбраната Красимир Каракачанов пред БНТ. Според него България трябва да държи един тон на умерена политика. Няма пряка опасност за България от въздушните удари в Сирия. Това каза вицепремиерът след спешното заседание при премиера Бойко Борисов. Той уточни, че атаката е била еднократен предупредителен удар към сирийското правителство. “Ударите бяха по-малко от един час. “Не е необходимо да се повишава готовността на нашите въоръжени сили”, успокои Каракачанов. Въпреки това “Гранична полиция”, специалните сили и други подразделения на армията ще са с повишено внимание на българо-турската граница. Службите ще следят за приток на нелегални имигранти. “Макар че информацията, която получаваме и от Дамаск, и от Турция е, че няма придвижване на големи маси от Сирия към Турция или от Турция към България”, каза още Каракачанов. По думите му ударите са приключили и оттук нататък отново идва ред на дипломатите и политиците. Сигналите от България са за мирно разрешение на проблемите на масата за преговорите, допълни още военният министър.   “Конфликтът в Близкия изток не може да бъде решен с военни средства. Военната сила само задълбочава проблемите, а не ги решава. Употребата на химическо оръжие, разбира се, е недопустимо, но такава употреба в Сирия трябва да бъде установена и доказана от независимо разследване на ООН.” Това заяви лидерът на БСП Корнелия Нинова. Според нея военни действия, без санкция на ООН, както и задълбочаване на кризата в отношенията между Русия и САЩ ни отдалечават от целта - траен мир в Близкия изток. “Решение на кризата може да бъде постигнато само по политически начин с устойчиво политическо решение. Мястото му е Съветът за сигурност към ООН. Надяваме се, че там ще се свали напрежението и в диалог, във взаимно разбирателство ще бъде изготвена трайна позиция за намиране на мирно излизане от кризата и развитие на Близкия изток в бъдеще”, каза още Корнелия Нинова.", "date": "2018.04.14", "title": "Еднократният удар е предупреждение, трябват политически решения за Сирия (Обзор)"}
{"url": "https://www.24chasa.bg/novini/article/6816813", "text": "\"Уплаших се още в първия момент, когато видях автобусът да тръгва надясно. Аз бях зад шофьора, виждах всичко и общо взето знаех, че нещата отиват натам. Може би това ме спаси, защото се хванах за нещо около мен и оттам нататък помня, че стоях в безтегловност. По едно време видях как кракът ми се обръща и след това лежах на тревата”. Така Стоян Атипов – един от оцелелите след катастрофата с автобус на АМ „Тракия” описва инцидента пред NOVA.. „Видях момента, когато автобусът се изкриви на една страна, заклати се и се наклони. Аз си мислех, че ще се преобърнем, но той започна да се сурка в канавката и тогава стана кошмарът – точно този момент помня най-ярко! И чакаш! Докато се плъзга, ти чакаш! Чуваше се шум на стъкла, ламарини, викове”, споделя друг оцелял Стефан Радушев. Той твърди, че никой не е посъветвал пътниците да сложат колани. Въпреки това Стефан търсил колан, но не видял такъв. „Според мен, ако повече си помагаме един на друг, нещата ще изглеждат по съвсем различен начин”, казва още мъжът.", "date": "2018.04.14", "title": "Пострадал при катастрофата край Вакарел: В автобуса нямаше колани"}
{"url": "https://www.24chasa.bg/novini/article/6816652", "text": "29-годишната шофьорка на реното, което в петък се удари в рейс край Вакарел на магистрала “Тракия”, е вече обвинена от Софийската окръжна прокуратура. Ще ѝ се търси отговорност за причиняване на смъртта на 6-имата. Това съобщи наблюдаващият прокурор по делото Мирослав Ангелов, който отказа да назове името ѝ. По неофициална информация на “24 часа” името ѝ е Цвета Таскова. Тя е от Плевен. Задържана е за 72 ч, а в понеделник прокуратурата ще иска съдът да ѝ наложи постоянен арест. Основните мотиви на прокуратурата да я подведе под отговорност са свързани с това, че експертиза е установила, че реното ѝ е в техническа изправност и автомелето е станало заради “субективни действия на шофьорката”, каза прокурор Ангелов. Той уточни, че вече е извършен оглед на катастрофата и са иззети много доказателства. Разпитани са повече от 25 човека, а най-важният е дал показания пред съдия. Прокурорът каза, че багажът на пострадалите и техните близки ще бъде върнат. Много от пасажерите на злополучния рейс са пътували за чужбина. Освен това прокуратурата вече е иззела и документи от фирмата “Юнион Ивкони” за досието, прегледите и ремонтите на автобуса. Изискани били и графиците на дежурство на шофьорите. Направени са и 6 аутопсии на загиналите. Двамата шофьори на автобуса и на реното са били наказвани от КАТ. Преди 2 години Таскова е била с иззета книжка заради шофиране пияна, а Веселин Георгиев е бил глобяван за леки провинения, добави още наблюдаващият прокурор. От обвинението молят всички очевидци на катастрофата да се осмелят да свидетелстват и да се свържат с прокурор Ангелов на телфона 0886 88 25 34. 2-3 автомобила са минали през нея и не са спрели. Обвиниха шофьорката на реното за касапницата край Вакарел Една от версиите, по които работят разследващите е, че реното може да е ударило предната лява гума на автобуса и заради това той да се е завъртял надясно, падайки в канавката. Проверява се дали и автобусът е технически изправен. “Елементарната житейска логика сочи, че ако пътниците бяха с колани, можеше да са живи. Но експертите по делото може да твърдят друго”, каза прокурор Ангелов. Възможно е да има и други обвиняеми, допуснаха разследващите. “Както шофьорът си караше, изневиделица автобусът започна да се обръща. Озовах се на земята и излязох по най-бързия начин, описа катастрофата младеж, който се разминал само с драскотини. “Аз бях първият, който излезе от автобуса. Шокът ми беше не от това, което се е случило, а че има десетки ранени около мен, целите в кръв, а не мога да помогна”, добави момчето и поясни, че автобусът не е карал бързо. Младежът пътувал сам.  Село Вишна скърби за Юмер, много честен човек. Работеше като строител във Франция. Излязъл е от вкъщи в 6,30 ч на 13 април и се качил в рейса от Айтос. Имаше билет за Франция, не успя да стигне”, казва кметът на руенското село Мехмед Исмаил. 46-годишният Юмер Юмер е един от 6-имата загинали в тежката катастрофа. Оставя съпруга и две деца сираци. Синът му е ученик в X клас, бил пълен отличник. Дъщерята е семейна и живеела във Франция. Там били още братът и двете сестри на Юмер. Той също дълго работел във Франция. Дошъл си в България преди 2-3 месеца. Постоял малко в родното си село и решил отново да замине на гурбет. Жена му Зейнеб в момента била на трудовата борса, имала здравословни проблеми. Веднага след като научили за катастрофата, близките на Юмер започнали да му звънят, но не успели да се свържат. Едва късно вечерта узнали, че той е една от жертвите. Официално им потвърдили вчера. Кметът на Руен Исмаил Осман съобщи, че още две жени от Руенско са ранени в инцидента. Около 14 ч в събота тялото на Юмер бе освободено и близки го откараха в родното с. Вишна, където днес ще бъде погребан. Нощта е преминала спокойно за тримата пациенти, които постъпиха в “Пирогов” след тежката катастрофа край Вакарел. Всички те са без непосредствена опасност за живота към момента. 13-годишното момче, което е настанено в Детска реанимация, е в стабилно състояние, съобщи изпълнителният директор на УМБАЛСМ “Н. И. Пирогов” проф. Асен Балтов. То е на спонтанно дишане, в съзнание. В събота му направиха контролни изследвания. Майката на момчето също е добре. Тя е настанена в травматологията на “Пирогов”. Другата пострадала жена остава в хирургията на “Пирогов” в стабилно състояние. Относително спокойно е преминала нощта за пациентите, настанени в УМБАЛ “Св. Анна”- София АД. Те са обезболени и контактни, заяви дежурният лекар в реанимацията д-р Димо Генджелиев. Все още обаче състоянието им е критично. Добър знак има, че към обед четирима от петте пациенти в реанимацията са на собствено дишане. Само най-пострадалата жена все още се поддържа на вентилирано дишане. Все още обаче има опасност за живота на пациентите в реанимацията. В “Св. Анна”- София в деня на катастрофата са направени операции на шест от пациентите (три жени и трима мъже). През нощта, около 22 часа приключи операцията на най-тежко пострадалата пациентка. По-рано през деня лекарите от Клиниката по лицево-челюстна хирургия оперираха жената с тежка рана на скалпа. Мъжете, които са били оперирани, са били с фрактури на горни крайници. При единия от тях фрактурата е била открита, но хирурзите са успели да спасят ръката. Стабилно, без опасност за живота е състоянието на трите жени, приети във Военномедицинска академия Най-тежко пострадалата има травма на шията и на таза. В “Софиямед” след катастрофата били докарани двама - мъж и жена. След преглед жената е пусната още същия ден, защото не се е наложило да остане. Мъжът, койтно е шофьорът на злополучния автобус, е с травма на гръдния кош. В стабилно състояние е и без опасност за живота, ще бъде изписан от болницата още днес, казаха от “Софиямед”. 33-годишният мъж е бил в шок непосредствено след катастрофата, но не до степен да не може да води разговор. Споделил е с медицинския персонал, че случилото се ще му остане травма за цял живот. Двама мъже все още са в “Аджибадем Сити Клиник Болница Токуда”. И двамата са претърпели ортопедични операции след катастрофата. Стабилни са, в добро състояние са и се възстановяват, казаха от болницата. Ще останат 6 дни в болницата, каквото е изискването на здравната каса. Две жени, пострадали в катастрофата, са дошли със собствен транспорт. Те са имали само охлузни рани, които лекарите от спешното отделение са обработили и са ги пуснали за домашно лечение. Според информация от сайта на здравното министерство 3-ма са били докарали в болница “Царица Йоанна - ИСУЛ”. Момиче на 19 г. е хоспитализирано с комоцио и ще остане под наблюдение. Две жени са били само с повърхностни рани и са били освободени от болницата.  На мястото, на което автобусът на “Юнион Ивкони” се е обърнал, мантинелата прекъсва. Ако имаше, това щеше да предотврати катастрофата или поне да намали броя на жертвите, заяви по БНТ председателят на неправителствената организация “Българско обединение на шофьорите” Христо Радков. Според експерта от Института по пътна безопасност Диана Русинова обаче действащите правила изискват мантинела само в случай, че денивелацията между края на пътното платно и зоната извън е повече от три метра. Точно на мястото на преобръщането няма никаква денивелация. Отводнителният канал е твърде плитък. Една от необходимите промени в законодателството е мантинелите да станат задължителни за всички пътища, на които е разрешение движение с повече от 90 или с повече от 120 километра в час. Институтът вече е подготвил промени, които ще представи на 24 април в Пловдив.  - Мениджърът на вътрешни линии ми се обади и ме информира за катастрофата. Отидох на място и се видях с шофьора. Той ми обясни, че лекият автомобил го е ударил странично и той е напуснал платното за движение. - За нас причината за инцидента е напълно ясна както от обясненията на самия шофьор, така и от обясненията на част от свидетелите на място. Аз съм удостоверил с очите си какъв е проблемът там, на място. Така че причината е ясна, не е необходимо да се спекулира по какъвто и да било начин. Вследствие на удара от лекия автомобил автобусът напуска платното за движение. - Точно така. Шофьорът е управлявал от Сливен до мястото на катастрофата, т.е. между 2 часа и половина и 3. Няма как да коментираме каквото и да било за състоянието на водача. Той е бил отпочинал много добре и за професионален шофьор разстояние от 200 км в светлата част на деня по магистрала в изрядни, нормални условия не е нещо, което би могло да измори професионален шофьор. - Всички автобуси, произведени след 2008 г., е задължително да имат предпазни колани. При предупреждаване от страна на водача или стюарда в самия курс, за съжаление, самите ние като пътници приемаме това с насмешка, като не ги ползваме изобщо. Няма как чисто физически един шофьор или стюард да убеди 50 пътници, ако те самите не поискат. Всичко това е в самите нас, ние трябва да разберем, че това е важно за нас като пътници. - При нас допълнително ще бъдат поставени още стикери на стъклата на автобусите, ще има и допълнителни предупреждения към пътниците. Разбирате обаче, че ако човек сам няма желание да си сложи предпазния колан, независимо дали в автобус, кола или самолет, няма орган, различен от полицията, който да може да го санкционира. - Чисто човешки всеки се притеснява след подобна трагедия. Това е съдбата на 43-ма пътници, според мен няма как човек да е подготвен за такъв инцидент. Документално да, фирмата документално е подготвена, всички документи са изрядни, всичко, което са изискали от полицията, прокуратурата и органите, е предоставено вчера на момента. Няма как обаче някой да е подготвен. - Точно така. Автобусите са снабдени с няколко типа застраховки. Една от тях е и застраховка на мястото. Тя се удостоверява с билета за съответния курс. Обезщетението се търси от съответната застрахователна компания, с която е сключена полица. Ще помагаме с всякакви средства и информация на всеки един от пътниците и ще опитаме да им бъдем максимално полезни.", "date": "2018.04.14", "title": "Обвиниха шофьорката на реното за касапницата край Вакарел (Обзор)"}
{"url": "https://www.24chasa.bg/novini/article/6816820", "text": "Няма данни за увеличение на бежанската вълна след нанесените удари в Сирия. Това каза вицепремиерът и министър на външните работи Екатерина Захариева пред  . \"Не мисля, че това е началото на война, бяха премерени и координирани действията, избегнаха се всякакви жертви, целта беше да се предотврати бъдещето използване на химически оръжие, ракетите бяха насочени към бази, където има производство на такова. Миналата година също имаше химическа атака с над 100 жертви, тогава отново от САЩ имаше въздушни удари. Премиерът събра всички отговорни институции, няма непосредствена опасност от бежанска вълна, няма опасност за българските ни граждани в Сирия, както няма и щети по дипломатическата ни мисия там\", каза още Захариева.", "date": "2018.04.14", "title": "Захариева: Няма данни за увеличение на бежанската вълна след ударите в Сирия"}
{"url": "https://www.24chasa.bg/novini/article/6816627", "text": "Веригата хипермаркети за дома и градината “Практикер” дари стоки за над 17 000 лв. за традиционната кампания на Столичната община за пролетно почистване на София. Над 300 артикула - пейки, инструменти, бои, градински пособия и материали за почистване, бяха предадени на Столичния инспекторат от наскоро отворилия обновен магазин на “Практикер” в “Люлин”. Инициативата протича на два етапа. Първият е под надслов “Заедно да почистим, поддържаме и пазим своя квартал”, а вторият е “За по-чиста и зелена София”. Инициативата на “Практикер” е подарък за софиянци във връзка с откриването на напълно обновения хипермаркет на веригата в столичния квартал “Люлин”. След по-малко от 5 месеца ремонт в края на март обектът отвори врати за своите клиенти в изцяло реконструирана и модернизирана сграда, разширена с повече от 3500 кв. м. Търговската зала е увеличена с близо 1000 кв. м, като е осигурена повече светлина, нова, по-функционална подредба и организация на продуктите, както и значително по-голям асортимент - над 50 хил. продукта на водещи световни и български производители. Общата площ на новия “Практикер” в “Люлин” е вече почти 12 000 кв. м, а за доброто обслужване и консултация на клиентите се грижат близо 100 обучени продавач-консултанти. Обновеният “Практикер” в “Люлин” се намира близо до метространция “Сливница” и разполага с голям паркинг.", "date": "2018.04.14", "title": "“Практикер” дари стоки за почистването на София"}
{"url": "https://www.24chasa.bg/novini/article/6816691", "text": "Русия внесе в Съвета за сигурност на ООН проект за резолюция, осъждаща нанесените тази нощ от Съединените щати, Великобритания и Франция удари по Сирия, предаде Франс прес. Текстът, с който агенцията се е запознала, изразява \"голямо безпокойство\" от \"агресията\" на западните сили срещу суверенна държава, която нарушава \"международното право и Устава на ООН\", предава БТА. Проектът бе разпространен малко преди Съветът за сигурност да се събере извънредно в 15 ч. по Гринуич (18 ч. българско време) по искане на Русия. Руският постоянен представител в ООН Василий Небензя поиска гласуването по текста да се състои в края на заседанието. На практика обаче няма шансове резолюцията да бъде приета. Трите западни сили, нанесли ударите по Сирия, имат право на вето в Съвета за сигурност, а така или иначе е малко вероятно проектът да събере подкрепа от девет гласа, при каквато ще се наложи САЩ, Франция и Великобритания да го блокират.", "date": "2018.04.14", "title": "Русия внесе в ООН проект за резолюция, осъждаща ударите по Сирия"}
{"url": "https://www.24chasa.bg/novini/article/6816694", "text": "Независима експертиза на веществата, използвани при инцидента в Солсбъри, е открила следи от химически оръжия, стоящи на въоръжение в САЩ, Великобритания и страните от НАТО. Това заяви в събота министърът на външните работи на Русия Сергей Лавров в хода на изказване на Асамблеята на Съвета по външна и отбранителна политика, предава ТАСС. „Тази лаборатория, в която съм убеден, че работят професионалисти и държащи на своята репутация учени, стигна до следните резултати – сега ще ги цитирам дословно: след проведената експертиза в пробите са намерени следи от токсичния химикат BZ и негови производни, отнасящи се към химическите оръжия от втора категория, в съответствие с Конвенцията за забрана на химическото оръжие“, заяви Лавров. „Тази рецептура е била на въоръжение в САЩ, Великобритания и други страни от НАТО“, продължи да цитира доклада министърът, предава Фокус. „В Съветския съюз и Русия не е осъществявана разработка и не са се натрупвали подобни химически въоръжения“. За доклада на ОЗХО В пълният текст на доклада на Организацията за забрана на химическите оръжия (ОЗХО) по делото за отравянето на бившия полковник от Главното разузнавателно управление на Русия (ГРУ – военното разузнаване) Сергей Скрипал и неговата дъщеря Юлия не се съдържа терминът „новичок“, заяви Лавров. Както напомни министърът, по-рано ОЗХО е разпространила подробен конфиденциален доклад по делото в Солсбъри за страните-членки на организацията. „В този доклад се потвърждава химическият състав на веществото, което са представили британците и проби от което, както се казва в доклада, експерти от ОЗХО са взели самостоятелно“, информира руският външен министър. „Там не се съдържат никакви названия „новичок“ или каквото и да е. Там е приведена дълга химическа формула, която, по оценките на нашите специалисти, води към вещество, разработвано от много страни и което не представлява никаква особена тайна“. Резултатите от изследването на лабораторията в Шпиц Руската страна се обръща към ОЗХО с въпрос, защо информацията по случая Скрипал, предоставена от швейцарските експерти от лабораторията в Шпиц, не е била използвана в заключителния доклад. „Клиническата картина повече съответства на използването именно на отравящо вещество BZ. Нито един от тези факти и въобще за BZ, нищо не е споменато в заключителния доклад, който експертите на ОЗХО са представили пред нейния изпълнителен съвет. В тази връзка ние се обръщаме към ОЗХО с въпрос, защо информацията, която отразява изводите на специалистите от лабораторията в град Шпиц е била изпусната в заключителния документ“, заяви Лавров.", "date": "2018.04.14", "title": "Експертиза за Солсбъри открила следи от химически оръжия на натовски страни"}
{"url": "https://www.24chasa.bg/novini/article/6816705", "text": "Държавите от НАТО единодушно подкрепят извършените снощи удари в Сирия, съобщи генералният секретар на алианса Йенс Столтенберг, предава БТА. Той направи това изявление след извънредно съвещание на посланиците на страните от пакта, на което САЩ, Великобритания и Франция са представили основанията за нанасянето на снощните удари. По неговите думи трите държави са изложили множество причини да предприемат подобни действия сега. Столтенберг уточни, че следва Вашингтон, Лондон и Париж да кажат повече по този въпрос. Снощният удар не реши всички въпроси, но беше правилна стъпка, защото предотвратява следваща употреба на химическо оръжие, посочи генералният секретар. По неговите думи международната общност е трябвало да отговори, за да се избегне допълнително влошаване на обстановката. Ударът снощи намали възможностите за нови нападения като това в Дума и изпрати ясно послание за сдържане, заяви Столтенберг. Няма военно решение на конфликта в Сирия, но международната общност не може да приеме действията на режима в Дамаск. Ако нищо не бе направено, усилията за постигането на политическо решение щяха да бъдат подкопани, добави той. Столтенберг уточни, че в района на Дума действат силите на Дамаск, подкрепяни от Русия. По неговите думи \"много открити източници\" са потвърдили използването на химическо оръжие там и това е било повече от достатъчно за страните от НАТО да направят своята оценка. Получихме много информация, нямаме основание да се съмняваме в оценките, каза той. Необходим е силен отговор от международната общност и това видяхме снощи. Нямаше друга възможност, освен употребата на сила, добави Столтенберг. Той съобщи, че САЩ, Великобритания и Франция са съобщили за предприемането на допълнителни и невоенни действия за ограничаването на възможностите на сирийския режим да използва химическо оръжие. Генералният секретар призова Русия да прояви отговорност и да направи необходимото Сирия да участва в мирните преговори в Женева. Приветстваме пристигането в Сирия на наблюдатели от Организацията за забрана на химическото оръжие (ОЗХО), отдавна настоявахме за това. Има разлика между проверките на ОЗХО и извършването на независимо разследване. ОЗХО не е упълномощена да съобщи кой стои зад нападението в Дума, може само да оцени дали е било използвано химическо оръжие. Затова съюзниците в НАТО подкрепят постоянните призиви за извършването на независимо разследване. Тези инициативи многократно бяха спъвани с вето от Русия в Съвета за сигурност на ООН. Съюзниците изчерпаха всички други дипломатически и политически средства за постигането на решение преди удара, заяви Столтенберг.", "date": "2018.04.14", "title": "Държавите от НАТО единодушно подкрепят удара по  Сирия"}
{"url": "https://www.24chasa.bg/novini/article/6816690", "text": "Петима пътници от преобърнатия бус на АМ Тракия, в района на ямболското село Воденичане, са в много тежко състояние в УМБАЛ \"Св.Пантелеймон\" в Ямбол. Двама от тях са в кома, съобщи за 24 часа директорът на болницата д-р Панайот Диманов. Пострадалите са с комбинирани органни травми, в момента все още се намират в Спешното отделение, за тях се грижат реаниматори, хирурзи и невролози. Предстои да бъдат хоспитализирани, уточни д-р Диманов.   Той допълни, че ямболската болница очаква още ранени. Други двама пътника с черепно-мозъчни травми вече са транспортирани в болницата в Сливен. Все още няма данни за самоличността на загиналите и ранените. По първоначални данни микробусът, превозващ работници, се е преобърнал самостоятелно в крайпътно дере. Все още не е ясно колко души са пътували в него. Запознати припомнят, че в същия район преди близо 6 месеца се преобърнал автобус с пътници на фирма \"Юнион Ивкони\", но тогава инцидентът се размина без жертви и тежко ранени.", "date": "2018.04.14", "title": "Петима от преобърнатия бус на АМ \"Тракия\" тежко ранени, двама в кома (Видео)"}
{"url": "https://www.24chasa.bg/novini/article/6815257", "text": "Помниш ли напъването, с което започнахме? Помня денонощните смени в офиса. А възглавниците от тоалетна хартия помниш ли? Това на всеки го разказвам. Тогава за първи път се сблъскахме с проблема с храненето, ако помниш: сутрин, обед и вечер китайска храна. И по цял ден седене, как да седиш с обувки. Затова минахме на варианта с чехли. Започна с луд мерак и проклетите амбиции да играем с най-големите. Понеже станахме много тежки за футболното игрище и трябваше някъде другаде да прехвърлим енергията, и решихме, че ще правим бизнес. Отидохме на световно един вид! Най-кратко казано, занимаваме се с изработка на архитектурни визуализации и анимации. Какво представляват всъщност архитектурните визуализации - това е компютърно генерирана картинка, която всъщност представя архитектурният проект как ще изглежда в бъдеще. Един вид представяме нереализирани мечти още. Най-силната част от целия процес на архитектурното образование, което мен ме привличаше, беше визуалната страна на нещата. Пресечната точка е точно това ново приложно изкуство, нашето обаче е приложно, малко е манифактура, има своята пазарна част. Той Диан не беше много по тази част, архитектурата е голямата му любов, но за щастие с течение на времето се напаснахме. При мен е малко по-различно. Това, което мен ме дърпа напред, е голямата игра с големите проекти, архитектурата е повече моята страст. Случи се с голямо напъване и напъвайки се, накрая е приказката с двете излъскани ябълки, попаднахме на късмет. То никога не става само едното или само другото. Но в интерес на истината най-големият урок тогава беше, че имахме слаб момент. Най-голямата сила на един човек не е дали ще пропадне надолу и след това ще дръпне нагоре, а когато е долу, как ще реагира. Ние за късмет получихме този урок, получихме второ обаждане, което беше: Момчета, тогава се постарахте много, не се получи много добре, искате ли втори път да пробваме? И оттогава сме тръгнали само нагоре, защото Много, много са интересните проекти, те повечето са интересни. Основно работим в Близкия изток, където така или иначе в последните години се случват най-интересните неща в света. Мога да изброя някои неща като “Дубай Крийк Харбър” - това е, бих казал, нов град в града, нова цяла зона в Дубай и, естествено гвоздеят на нещата е кулата на Сантяго Калатрава, която ще бъде най-високата кула в света. Тя в момента е в строеж, ние постоянно работим с техния екип върху различни опции, върху детайли от дизайна и това е най-интересното нещо, до което сме се докосвали. Това се получи малко случайно от самото начало, когато работихме 24/7. Дето има приказката: Като те стяга чепикът цял ден, и съзнанието не може да се освободи. За да може да се освободи творческият процес, за това трябва пълен комфорт. Затова решихме да събуем обувките. До ден-днешен, когато сме повече от 160 човека, това стана като задължителен дрескод. Вече не сме 24/7, тръгваме си по-рано, събота и неделя почиваме и т.н., но все пак и да не можеш да се прибереш вкъщи дълго време. Истината е, че в началото беше доста напрегнато, много трудно и трябва да даваш повече от себе си, да даваш повече, отколкото получаваш, за да можеш да се движиш напред, и то с бърза скорост. Това за начало беше много важно за нас, сега успяваме да контролираме процеса доста успешно. Формулата е да се опитваш да правиш правилно нещата и да не броиш пари, това е най-важното нещо - да изпитваш наслада от това, което създаваш. Именно - трябва да правиш нещата с любов! Напротив, даже в България е много по-лесно да се получат много неща, защото истината е, че България е една нискоконкурентна среда, и висококвалифицираните специалисти, тези, които не ги мързи и им се работи, много по-лесно ще успеят да намерят реализация на собствена почва, на собствения си език, в собствената си среда. Маса от хората, които са пробвали, те вече го знаят. Ние за късмет може би имаме над 20-30 колеги, които са завършили или са работили по света и са се прибрали в България да търсят нови възможности, и работят тук при нас с най-голямо удоволствие! Една друга точка е, че светът вече е отворен - интернет, контакти, възможности. От България всеки има възможността да се прояви на световната сцена. България е страхотно място и според мен тук има и страхотна среда за работа!", "date": "2018.04.14", "title": "Двама българи правят архитектурната визуализация на бъдещата най-висока кула в света в Дубай"}
{"url": "https://www.24chasa.bg/novini/article/6816754", "text": "Съединените щати ще ударят отново Сирия, ако тя пак използва химическо оръжие, предупреди днес американският постоянен представител в ООН Ники Хейли, цитирана от Ройтерс. На извънредно заседание на Съвета за сигурност на световната организация, свикано по искане на Русия, Хейли даде да се разбере, че САЩ са в пълна готовност да предприемат нова военна операция срещу сирийското правителство, предава БТА. \"Убедени сме, че парализирахме сирийската програма за химически оръжия. Готови сме да поддържаме този натиск, ако сирийският режим е достатъчно глупав, за да изпробва волята ни\", даде да се разбере постоянният представител на САЩ в ООН Ники Хейли. Руският й колега Василий Небензя осъди остро ударите, нанесени от Съединените щати, Великобритания и Франция, предаде Франс прес. \"Вашите агресии влошават хуманитарната ситуация (в Сирия). Вие не сте се отърсили от неоколониализма\", каза Небензя. Генералният секретар на ООН Антониу Гутериш призова всички страни \"да проявят сдържаност при тези опасни обстоятелства и да избягват каквито и да било действия, които може да ескалират нещата и да утежнят страданията на сирийския народ\", предаде Ройтерс. Международни експерти от Организацията за забрана на химическите оръжия (ОЗХО) вече са в Сирия и са готови да посетят мястото на предполагаемата химическа атака в Дума, край Дамаск, която накара трите западни сили да нанесат своите удари, каза Гутериш. Френският постоянен представител в ООН Франсоа Дьолатр междувременно съобщи, че страната му скоро ще внесе заедно с американските и британските си партньори проект за резолюция за излизане от \"сирийската задънена улица\", предаде Франс прес. Според френски дипломатически източник текстът предвижда създаване на механизъм за разследване на химически атаки, благоприятстване на неограничен хуманитарен достъп и придаване на нова динамика на мирния процес в Женева. Русия трябва да принуди режима в Дамаск към преговори за политическо уреждане на конфликта с цел прекратяване на безкрайните мъки на цивилните в Сирия, призова Дьолатр, цитиран от ТАСС. Съветът за сигурност на ООН се събра днес по искане на Русия, за да обсъди внесен от нея проект за резолюция, осъждаща нанесените тази нощ от Съединените щати, Великобритания и Франция удари по Сирия. Текстът, с който Франс прес се е запознала, изразява \"голямо безпокойство\" от \"агресията\" на западните сили срещу суверенна държава, която нарушава \"международното право и Устава на ООН\". Руският постоянен представител в световната организация Василий Небензя поиска гласуването по резолюцията да се състои в края на заседанието. На практика обаче няма шансове текстът да бъде приет. Трите западни сили, нанесли ударите по Сирия, имат право на вето в Съвета за сигурност, а така или иначе е малко вероятно проектът да събере подкрепа от девет гласа, при каквато ще се наложи САЩ, Франция и Великобритания да го блокират. Русия на свой ред вероятно ще наложи вето на френския текст.", "date": "2018.04.14", "title": "САЩ ще ударят отново Сирия, ако пак използва химическо оръжие"}
{"url": "https://www.24chasa.bg/novini/article/6816785", "text": "Нарушено ли е международното право при ударите срещу Сирия? Това е основният въпрос по отношение на случващо се през последното денонощие, коментира председателят на АТАКА Волен Сидеров пред АЛФА ТВ, съобщават от пресцентъра на партията. По думите му при целия информационен поток по темата за ударите по Сирия от страна на САЩ, Великобритания и Франция, никъде не е повдигнат въпроса за международното право, включително и устава на ООН към тези удари. Освен това химически атаки не бяха доказани от независима международна експертиза, а ракетният удар е извършен именно с мотив за евентуални химически атаки. Сидеров цитира генералния секретар на ООН Антонио Гутериш, който каза: „Внимателно следя съобщенията за авиоударите в Сирия, извършени от САЩ, Франция и Великобритания. Има задължение, особено когато става дума за мира и сигурността, да се действа в съответствие с устава на ООН и международното право”. Т.е. Гутериш косвено казва, че тези удари са извършени в нарушение на устава на ООН и международното право, разясни Сидеров и попита в такъв случай ще има ли среща на върха на ЕС, която да обсъди вероятното нарушение от страна на САЩ, Великобритания и Франция. „В случая вече само Франция е член на ЕС, но все пак имаме член на ЕС, който е участвал в бомбено нападение над суверенна държава. Ако международното право не е спазено в този случай, то такива нападения се наричат агресия. Тогава световното обществено мнение трябва да изрази отношение дали това е агресия и ако да, то тогава какво става? Всяка държава, която реши, че може да наказва друга държава и е по-силна от нея, може да изпраща ракети ли? Така излиза. Това е изключително тревожно положение. Знам, че ще има много анализи, които ще посочват, че това е изпитване на нервите на Русия, но за мен е тревожна формалната страна- нарушението на международното право”, допълни председателят на АТАКА. Той се надява президентът Радев да свика КСНС, за да се обсъди точно този въпрос. В Съвета да бъдат поканени и най-добрите специалисти по международно право, съветва той. „Това, че си голяма страна със силна икономика и мощ не означава, че може да изпращаш ракети, където решиш”, категоричен е Сидеров. Колкото до така наречените химически атаки, които се вземат за повод за нападение, Сидеров мисли, че има достатъчно данни да се устави, че това е инсценировка. „Такова химическо нападение не е имало, ако нещо е инсценирано, то е с цел да дискредитира Сирия”. Сидеров припомни и за случилото се в Ирак. „Там също беше посочена причината за нападението - притежаването на химическо оръжие за масово унищожение. После се оказа, че такова няма и от Вашингтон чухме само Сори. Само, че това Сори струваше стотици хиляди животи. Не е добре, ако това се повтори в Сирия. На ход са държавниците, които трябва да определят дали тези удари имат правно основание или са агресия”, заключи Сидеров.", "date": "2018.04.14", "title": "Сидеров за атаката в Сирия: Тревожно е нарушението на международното право"}
{"url": "https://www.24chasa.bg/novini/article/6816580", "text": "Ударът на САЩ, Франция и Великобритания по Сирия е нанесен не само по географски точки, но и по системата на международното право, заяви официалният представител на Министерството на външните работи на Русия Мария Захарова, предава РИА Новости. „От дипломатическа гледна точка, това, разбира се, е удар, нанесен не само по географска точка на картата на Земята, това е удар, нанесен по международното право, по цялата система на международните отношения“, заяви Захарова пред журналистите, предава Фокус.", "date": "2018.04.14", "title": "Русия: Ударът по Сирия беше и удар по международното право"}
{"url": "https://www.24chasa.bg/novini/article/6816597", "text": "\"Този, който критикува грешките на Европа, особено, когато тя се управлява от десни партии, е повече европеец, отколкото този, който приема тези грешки мълчаливо.\" Това каза лидерът на БСП Корнелия Нинова по време на срещата си с лидери на младите социалисти от цяла Европа, която се провежда в София. Тя отчете, че опонентите на БСП са им лепнали етикет, че са антиевропейска партия. „Например, защото поставих въпроса да няма двойни стандарти в храните и казах- искам моят, българският народ, да бъде равнопоставен на другите народи, да няма двойни стандарти. Обвиниха ни, че това е антиевропейско говорене“, коментира Нинова. Според нея да критикуваш и да предлагаш алтернатива- означава, че търсиш развитие. Тя посочи, че БСП иска единна и силна Европа, както и равни възможности за европейските граждани.  \"Когато народът ни реши, че българските социалисти трябва да управляват страната, политиките за младите хора ще бъдат факт.\" Това каза лидерът на БСП Корнелия Нинова по време на срещата си с младежи от цяла Европа в София. Това съобщиха от пресцентъра на БСП. „Ще бъдем по-силни, ако заедно се обединяваме и прилагаме такива политики и предложения във всички държави в Европа. За целта- трябва да ангажираме младите хора в такава политика. В България много от младите не се интересуват от политика. Направихме едно проучване- защо това е така. Най-много от тях ни отговориха, че никой не ги пита“, коментира Нинова. Тя посочи, че не споделя мнението, че мигрантите ще решат демографските проблеми. „Казвам го, защото за нас и за много от вашите държави, демографската катастрофа е проблем. Бих искала, чрез въпроса за демографията, да премина към младежките политики, защото един от начините за решаване на този проблем е политика към младите, към семействата, към децата“, коментира Нинова. Тя подчерта, че в България правителството не води политика за младите семейства. „Това, което ние предлагаме, като законодателство и като политики, се отхвърля без сериозни аргументи. Например- семейно подоходно облагане с облекчаване на данъци за млади семейства с две и три деца – да плащат по-малко данъци“, допълни Нинова. Тя посочи, че друг проблем, който трябва да се решава, е корупцията. „За съжаление, ние сме на първите места по корупция и чувството за несправедливост у хората е още един голям проблем за политиците“, допълни Нинова. Тя посочи, че всяка държава решава този проблем със собствени средства и законодателство, но има и трансгранични престъпления. „Надяваме се общата европейска прокуратура да ги решава“, коментира Нинова.", "date": "2018.04.14", "title": "Нинова: Критикуващият грешките на Европа е повече европеец, отколкото този, който ги приема мълчаливо"}
{"url": "https://www.24chasa.bg/novini/article/6816614", "text": "Премиерът на Сирия Имад Хамис е заявил пред руски депутати, че днес в цялата страна ще се отпразнува отразяването на ракетните удари на САЩ и коалиция, предаде ТАСС. \"Ще видите с очите си как цяла Сирия днес ще празнува отразяването на тази атака\", казал Хамис, цитиран от Дмитрий Саблин, който е координатор на връзките между парламентите на Сирия и Русия, предава БТА. Срещата на между Имад Хамис и делегация на Държавната дума, долната камара на руския парламент, се е състояла пред закрити врата. Според Саблин Хамис е обещал, че на руските компании ще бъдат предоставени \"максимални преференции във всички видове бизнес\".", "date": "2018.04.14", "title": "Сирийският премиер: Цяла Сирия ще празнува отразяването на атаката"}
{"url": "https://www.24chasa.bg/novini/article/6816637", "text": "Гърция остро осъжда употребата на химическо оръжие и подкрепя опитите за неговото изкореняване, заяви гръцкото външно министерство във връзка с въздушните удари на САЩ, Великобритания и Франция в Сирия, предприети в отговор на предполагаема употреба на химическо оръжие, предаде кореспондент на агенция МИА от Атина. Министерството смята, че дипломацията отново трябва да излезе на преден план, а ООН да продължи опитите за намиране на трайно решение на сирийския конфликт, което ще върне мира в Сирия и в региона и ще позволи на милиони бежанци да се върнат по домовете си, предава БТА. \"Всички трябва да допринесем пряко за деескалация на напрежението и да засилим опитите за прекратяване на огъня и за достъп на хуманитарна помощ до населението\", се казва в съобщението на гръцкото министерство.", "date": "2018.04.14", "title": "Гърция настоя за продължаване на дипломатическите усилия в ООН за Сирия"}
{"url": "https://www.24chasa.bg/novini/article/6816642", "text": "Бивша волейболистка от Смолян, е една от шестте жертви при тежката катастрофа на Автомагистрала „Тракия“ край Вакарел. Антоанета Орлова, която е бивша състезаталка на ВК \"Смолян\", се е качила на автобуса от Стара Загора. Съпругът й Владимир, известен в Смолян като Вовата също е бивш състезател по волейбол и треньор в града. Бил е треньор ,треньор в националните гарнитури, на проектоолимпийците, родени през 1999 г. За последно бе треньор на деца във волейболния клуб на \"Берое\" в Стара Загора. Антоанета също се подготявяла да води тренировки на деца в града на липите. В момента трупът на Антоанета все още е в София, където съпругът е бил извикан да разпознае тялото.", "date": "2018.04.14", "title": "Бивша волейболистка от Смолян е сред загиналите на АМ \"Тракия\""}
{"url": "https://www.24chasa.bg/novini/article/6816630", "text": "Бус е катастрофирал на автомагистрала \"Тракия\" в района на км 296. Това съобщиха за Агенция \"Фокус\" от ОДМВР- Ямбол. По първоначални данни вследствие на инцидента са загинали двама души, а други шестима са пострадали. Сигналът за произшествието е постъпил към 17:00 часа. По информация на МВР бус „Форд Транзит“ е напуснал пътното платно и се е обърнал в канавката. На място има пристигнали полицейски екипи и екипи на \"Спешна помощ\". Обстоятелствата около инцидента се изясняват. Припомняме, че вчера при инцидент с автобус на АМ \"Тракия\" загинаха шестима пътници.", "date": "2018.04.14", "title": "Двама загинали и шестима ранени при инцидент с бус на АМ \"Тракия\" (Видео)"}
{"url": "https://www.24chasa.bg/novini/article/6816639", "text": "Западът не обосновава с нищо ударите по Сирия, освен с информациите взети от медиите и социалните мрежи, заяви в събота министърът на външните работи на Русия Сергей Лавров, цитиран от РИА Новости. „Освен публикациите в медиите и социалните мрежи и това видео, достатъчно смешно за специалистите, не се привежда нищо повече“, заяви Лавров в хода на изказването си на Съвета по външна отбранителна политика, предава Фокус. „При това президента (на Франция Еманюел) Макрон, който заяви публично, че разполага с неопровержими факти, потвърждаващи употребата на химическо оръжие в Дума от режима, както те наричат Асад, разговаря онзи ден с президента Путин. В хода на разговора нашият президент се позова на публичните утвърждения на френския лидер за наличието на такива факти и помоли те да бъдат споделени... Отговорът е бил такъв – тайна. Ние не можем да предоставим тези данни, още повече, че това не е наша тайна“, добави Лавров.", "date": "2018.04.14", "title": "Макрон отказал да предостави доказателства за химическата атака в Дума на Путин"}
{"url": "https://www.24chasa.bg/novini/article/6816661", "text": "Съединените щати и техните съюзници Великобритания и Франция са изстреляли тази нощ по Сирия 105 ракети, съобщи високопоставен представител на американските въоръжени сили, цитиран от ТАСС. Генерал Кенет Маккензи обърна внимание, че ударите са били нанесени по три ясно определени мишени в Сирия от кораби, подводници и бомбардировачи. 76 ракети, включително 56 крилати ракети \"Томахок\", са били изстреляни по изследователски център в околностите на столицата Дамаск. В централната провинция Хомс, 22 ракети са били пуснати по команден център и още 7 - по обект, където било съхранявано химическо оръжие, предава БТА. Генерал Маккензи каза, че трите набелязани мишени са понесли щети, които все още се оценяват. Западните сили не са срещнали противодействие при своята операция, отбеляза представителят на Пентагона, цитиран от ТАСС. Генерал Маккензи каза, че руските системи за противоракетна отбрана в Сирия не са били активирани, а сирийските са се задействали едва след края на военната операция, предаде Франс прес. Мунициите, изстреляни от сирийските правителствени сили, по-скоро са били заплаха за цивилното население, тъй като са паднали някъде на земята, предположи той, цитиран от ДПА. По данни на руското министерство на отбраната западните сили са изстреляли 103 крилати ракети по военна и цивилна инфраструктура в Сирия тази нощ между 3.42 и 5.10 ч. московско (и българско) време. Според него 71 от ракетите са били свалени от сирийската противовъздушна отбрана, посочва ТАСС.", "date": "2018.04.14", "title": "САЩ и съюзниците им са изстреляли по Сирия 105 ракети"}
{"url": "https://www.24chasa.bg/novini/article/6815235", "text": "“Никакви фирми няма тук. То хора не останаха, как да дойдат фирми”, казват в смолянското с. Киселчово. Селцето с 20-ина възрастни жители е до границата с Гърция. Половината му къщи са необитаеми, а пътят пропада и вече не личи да има асфалт. Планинската махала обаче се оказа като офшорна зона за няколко фирми. За по-малко от година на несъществуващи улици и номера са регистрирани 19. Управител им е 34-годишният циганин Людмил Петров от видинското село Синаговци. Общото между всички е, че са източени, преди да му бъдат продадени Това е открито при прокурорска проверка. На негово име има общо 49 фирми - освен тези, които са с регистрация в Родопите, има и в селца като Чернолик, Кости, Българи, Метличина, Сяново. Преди време прокурор от Варна предявява иск пред Смолянския окръжен съд да се прекрати дружество, собственост на палестински гражданин, защото повече от 3 месеца е без управител. Делото било пренасочено към Смолян, защото на същото дружество управител става Людмил Петров и мести седалището си от Варна в Киселчово. В селото недоумяват как може да се измислят такива далавери. Киселчово се прочу с пословична честност. Преди години имаше много хора в тефтера с вересиите в единствения магазин. Един ден тефтерът бе намерен наяден от мишки. Магазинерът Славчо Антонов-Хачо обаче нямал друг опис на дължимите суми и призовал хората да си върнат борчовете по памет. Тогава 35 борчлии му върнаха всичко до стотинка. Постъпката на Киселчово бе оценена от в. “24 часа” и селото бе отличено в кампанията “Достойните българи”. Пощенският код - 4765, отбелязан в документите при регистриране на източените фирми, е верен. Затова редовно пристигат писма до кмета - този на село Могилица, тъй като в Киселчево няма кмет. “Никога не е имало улици и номера в Киселчово. Връщам кореспонденцията, понеже знам, че такива улици и хора няма”, казва селският управник на Могилица Милко Кисьов. С регистрация в граничното селце е свързана фирма с нягогашния козметичен гигант “Ален мак”. Тя е приватизирана през 1993 г. Бизнесът ѝ запада след загубата на руските пазари. През 2002 г. заводът е купен от Петър Терзиев, зет на последния премиер от времето на соца Георги Атанасов. След това компанията с повече от 100 г. история е обявена в несъстоятелност от съда и имуществото ѝ се разпродава. “От години нямам нищо общо с компанията”, коментира Терзиев пред “24 часа”. Появилото се ново дружество “Ален мак България” АД също не обслужва дълговете си и впоследствие е обявено в несъстоятелност. В отчета за 2013 г. пише, че дългосрочните му пасиви са в размер на 8,769 млн. лв., почти 8 млн. - към свързани лица. Две години по-късно одиторът дава отрицателно мнение за финансовия отчет на дружеството. Предишният съвет на директорите е заличен през 2017-а окончателно. Според Търговския регистър АД-то е еднолична собственост на Людмил Петров, а регистрацията му е преместена в Киселчово на несъществуващ адрес. Синдиците разпродават имуществото на козметичния комбинат, но остава проблемът с марките. Рудоземската козметична компания “Рубелла” предлага и заплаща за популярните брандове шампоани “Па-па”, крем за бръснене “Каро”, паста за зъби “Поморин” и др. Идеята на собственика на “Рубелла” Красимир Митев е да ги развива и да ги върне на пазарите, където са популярни и познати. Преди предприятието да бъде обявено в несъстоятелност обаче, шефовете на “Ален мак” са прехвърлили всички марки и дизайни на друго дружество. “Платихме над 1 млн. лв. за марките, предложени за продажба от синдиците Въпреки това на пазара все още има продукти, които се продават с тези брандове. Някой все още произвежда кремове за бръснене и паста за зъби с марките, които “Рубелла” притежава”, казва Митев. Тези незаконно произведени продукти се продават в стотици магазини в цялата страна, включително и в Рудозем, заявиха от “Рубелла”. Регистрираната компания “Ален мак България” АД в Киселчово има за предмет на дейност производство и реализация на парфюмерийно-козметични изделия, паста за зъби и суровини за тях, търговия в страната и чужбина, научноизследователска и развойна дейност в областта на парфюмерийни и козметични изделия. “Людмил Петров не е идвал в селото доста отдавна Чух, че бил в София, а после в чужбина, нямам представа къде е. Тук са баща му и сестра му. Преди време идваха да го търсят от НАП за някакви фирми и данъци, но какво е станало, не разбрах”, каза Иван Иванов, кмет на видинското с. Синаговци. “Направена е проверка. По данни на негови близки преди около 2 седмици е напуснал страната. За мен буди подозрение легитимността и наличието на толкова дружества на едно лице, още повече с регистрация в Киселчово, където няма улици и номерации. А и това, което е посочено като номер, не съществува. Проверка на полицията на място не установи да има седалища на фирми”, каза зам. окръжният прокурор на Смолян Недко Симов. Тепърва предстои да реши какви правни действия да се предприемат по случая, но определено има съмнение за легитимността на дейността на дружествата. Най-куриозната регистрация е в напълно обезлюденото от 1984 г. Чамла. Селото е на над 1600 м и в него са останали няколко порутени постройки.Чамла обаче не е отпаднало от масивите на НСИ и ГРАО. Регистрираната фирма на Петров - ТСР-07 ЕООД, в Чамла извършва куп дейности като като покупка и продажба на стоки, комисионни, спедиционни, превозни, складови и лицензионни дейности. Селото нашумя през 2006 г., когато бизнесменът Васил Божков изкупува над 200 декара от земите на Чамла. “Досега собственикът им не е започнал да реализира върху тях инвестиционни проекти, все още текат сделки за земи. В Чамла няма никакви хора и дейност”, каза кметицата на Мугла Даниела Кубинска. Тя бе доста изненадана, че някой може да е регистрирал адреса на фирмата си в село без нито един жител. “То няма път въобще до Чамла”, недоумяват в Мугла.", "date": "2018.04.14", "title": "49 фалирали фирми имал циганинът от “Ален мак”, който наскоро избягал в чужбина"}
{"url": "https://www.24chasa.bg/novini/article/6816783", "text": "Потенциалът на сирийския режим да произвежда и складира химически оръжия бе \"значително отслабен\" след въздушните удари на Франция, САЩ и Великобритания, обяви днес френският министър на въоръжените сили Флоранс Парли, цитирана от Ройтерс. По думите й някои от ракетите са поразили два обекта край град Хомс, използвани от режима на Башар ал Асад за съхраняване и създаване на химически оръжия. \"Мисията беше успешна. Целите бяха подбрани внимателно и установявам, че няма съобщения за инциденти между нашите сили и други сили, опериращи в региона\", каза Парли на пресконференция. Командващият на френската армия Франсоа Льокоентр добави, че сирийската наземна система за противовъздушна отбрана е била ефективна, но \"много ограничено\". Руските сили в Сирия \"не бяха активни, нито готови за действия\", добави той. Според него няма основания да се предполага, че са загинали случайни хора.", "date": "2018.04.14", "title": "Франция: Въздушните удари значително отслабиха потенциала на сирийския режим"}
{"url": "https://www.24chasa.bg/novini/article/6816793", "text": "По-малко от дванадесет часа, след като САЩ, заедно със своите съюзници Франция и Великобритания, осъществи серия от ракетни удари по обекти, свързани с химическия арсенал на сирийското правителство, Пентагонът даде брифинг, на който представи повече детайли за атаката. Американският електронен портал The Drive представи основните подробности от мероприятието, предава Фокус. Вижте ги: - Говорителят на Пентагона Дана Уайт настоя, че „тази операция не представлява промяна в политиката на САЩ“ и не е опит за сваляне на Асад или въвличане в гражданската война в Сирия - Тя е отговор на „нелегалните тактики“ на режима на Асад, който продължава да употребява химически оръжия, което представлява морален императив за интервенция. - Генерал-лейтенант Кенет МакКензи, началник на Обединения щаб на ВС на САЩ, заяви, че сирийците не са успели да осъществят „материална намеса“ в операцията и всички ракети са достигнали до своите цели - МакКензи заяви, че не е имало индикации за военен отговор от „актьорите“ в Сирия, но американските войници в страната продължават да са във висока готовност да се защитят. - Той описа мисията, координира така, че 105-те ракети са ударили своите мишени в около 4:00 местно сирийско време, като „прецизна, съкрушителна, ефективна“. - Операцията е „нанесла значителни щети“ на сирийската инфраструктура за химически оръжия и въпреки съобщенията за евакуацията на част от оборудването за производство и други материали, някои съоръжения най-вероятно са били прекалено големи, за да бъдат преместени на друго, сигурно, място. - 76 ракети са ударили Научно-изследователския център Барза в Дамаск, включително 57 „Томахоук“ и 19 други крилати ракети с въздушно базиране. - 22 ракети са ударили склада за химически оръжия западно от Хомс, включително девет TLAM – всички, изстреляни от американски кораби – осем ракети Storm Shadow с въздушно базиране, изстреляни от британски самолети и три Missile de Croisière Naval крилати ракети от френски фрегати, както и две крилати ракети SCALP с въздушно базиране, изстреляни от френски самолети. - Седем френски ракети SCALP са ударили свързания с втората мишена комплекс от бункери. - Морските сили са включвали подводницата от клас Virginia на американския флот USS John Warner, крайцерът от клас Ticonderoga USS Monterey и разрушителите от клас Arleight Burke USS Higgins I Laboon. - Laboon и Moneterey са ударили целите си от Червено море, Higgins е изстрелвал ракети от северната част на Арабския залив, а John Warner е бил в Средиземно море. - Общо, Monterey е изстрелял 30 ракети, Higgins – 23, Laboon – 7, а John Warner – 6. - Френската фрегата от клас Aquitane Languedoc също е взела участие в операцията от Средиземно море. - Самолетите са оперирали от бази из целия регион, включително бомбардировачите от ВВС на САЩ B-1B, които са изстреляли всички 19 ракети JASSM-ER, съпровождани от изтребители. - Участие са взели и британски бойни самолети Tornado GR-4 и френски Rafale и Mirage 2000 многоцелеви изтребители. Великобритания и Франция са изпратили неназован брой придружаващи изтребители. - МакКензи заяви, че сирийците са опитали да свалят връхлитащите ракети с 40 ракети земя-въздух, използвайки „балистична траектория“ и „без насочване“. - Той добави, че тези ракети „е трябвало да паднат някъде“ и са представлявали заплаха за невинни цивилни. - МакКензи заяви, че загубите от разрушените обекти ще бъдат значителни за Асад, но отказа да даде по-конкретна информация за моментното състояние на сирийските химически възможности. - Той призна, че е възможно да има още химически атаки на сирийското правителство в бъдеще и че продължава да има още обекти, свързани с химическата инфраструктура, които не са ударени от САЩ и съюзниците им. - Дана Уайт подчерта, че операцията се различава от тази срещу сирийската военновъздушна база „Шайрат“ миналата година и е била фокусирана върху неутрализирането на възможностите за производство на химическо оръжие, а не върху унищожаването на местата, от където могат да бъдат осъществени атаки. - Тя отказа неколкократно да представи доказателствата на САЩ, че сирийското правителство е осъществило химическа атака в Дума и какви вещества са били използвани и заяви, че американското правителство все още оценява ситуацията. - Тя обаче заяви, че правителството на САЩ продължава да е „сигурно“, че действително е имало атака с химически оръжия и сирийското правителство е отговорно за нея. - МакКензи заяви, че американската армия е провела детайлен процес на определяне на целите, за да минимизира възможността за изтичане на химически вещества от трите обекта. - Линията за комуникация с Русия остава отворена, но МакКензи не каза дали по нея е осъществена някаква дискусия по отношение на ударите.", "date": "2018.04.14", "title": "Всички детайли за атака с ракети в Сирия, които представи Пентагонът"}
{"url": "https://www.24chasa.bg/novini/article/6809525", "text": "“Госпожице, някой е опитал да купи с картата ви в 2,30 ч през нощта футболна фланелка.” Репликата е отправена към 22-годишно момиче в 7,15 часа сутринта. В следващите няколко минути тя сънено се опитва да обясни на банковата служителка, че всъщност е поръчала тениската като подарък за приятеля си. Така в крайна сметка фланелката пристига навреме за рождения ден, но изненадата е развалена. Причината служителката да се усъмни в сделката е, че навиците на девойката в онлайн пазаруването са други. Освен това фланелката е поръчана за друг адрес, а не този, който имат във финансовата институция. Всъщност служителката работи именно това. Тя следи дали през нощта някой няма да опита да източи или пазарува в интернет с чужда банкова карта. Практиката е всяка съмнителна трансакция да бъде спирана в секундата, в която бъде забелязана. Затова и сутринта – в края на нощната смяна, следва обаждане. Целта му е да се провери дали наистина сметката е бил източена незаконно, или трансакцията е била редовна. Подобни отдели има в няколко български банки. Работи се на смени. Има дневна, следобедна, късна и нощна. Служители казват, че освен много спасени пари през нощта често блокират и карти на родители, чиито деца се опитват да плащат с тях в интернет.  Освен катаджиите, които редовно провеждат акции за алкохол и дрога през нощта, колегите им от Криминална полиция също често работят нощем. След получаване на оперативна информация те следят за грабежи, обири, кражби на коли и дрога. Така например кримигероите Стоян Дългия и Ники Понти бяха заловени след грабеж в “Люлин” в нощта срещу 10 декември м.г. Всъщност още от предната седмица полицаите ги следели, се разбра в съдебната зала след ареста на бандитите. В нощта срещу 4 декември полицаите наблюдавали дома на един от бандитите и засекли “генерална репетиция”. Видели ги да тренират качване по стълба, маскировка и дори маршрут до набелязаното за обир място. Цяла седмица ги дебнели там, преди да ги арестуват непосредствено след грабежа. При акцията техен съучастник се изплъзна, но заради зоркото наблюдение се знаеше кой е и по-късно се предаде сам. Подобни практики са чести и при автокражбите. При тях полицаите следят от разстояние престъпниците и ги залавят, след като направят опит да подкарат колата. Причината за изчакването е, че иначе бандитите биха се отървали с по-леки обвинения. Акции през нощта се правят и срещу дрога, задържат се и опасни групи, за които се смята, че денем биха били подготвени да окажат съпротива.", "date": "2018.04.14", "title": "Банкери следят нощем за точене на карти"}
{"url": "https://www.24chasa.bg/novini/article/6816533", "text": "Айфеловата кула бе отворена днес по обед за посетители след продължила ден и половина стачка на служителите от охраната, предаде ДПА. Продължават обаче стачните действия на работниците и служителите във френските железници. От края на миналата седмица насам железничарите стачкуват през два от всеки пет дни, като планират акцията им да продължи до юни. Днес се движеха само една трета от високоскоростните влакове Те Же Ве (TGV) и композициите по регионалните линии, предава БТА. Железничарите са против плановете на правителството да въведе конкуренция в железниците и да лиши новоназначените в тях от статута на държавни служители. Този статут гарантира доживотно запазване на работното място и ранно пенсиониране. Във вторник Националното събрание, където партията на президента Еманюел Макрон има голямо мнозинство, ще гласува съответните законови промени. През последните седмици във Франция имаше протести на работещите в старческите домове, в авиокомпанията \"Ер Франс\", както и на студенти. Тази седмица полицията се намеси да прочисти два университета от седящи стачки, припомня ДПА.", "date": "2018.04.14", "title": "Айфеловата кула бе отворена за посещения\nслед стачка"}
{"url": "https://www.24chasa.bg/novini/article/6816352", "text": "Здравната каса у нас реимбурсира лекарствата за сърдечносъдови заболявания с нищожен процент на фона на европейските практики. Пациентът си плаща от джоба средно 75% от медикаментите, а тези диагнози са водеща причина за смъртността у нас, предупредиха от БГФармА - асоциацията на на българските и чуждестранните генерични производители. Генерични са лекарствата, произвеждани след отпадането на патента им за научно изобретение. Това дава възможност цените да са в пъти по-ниски от тези на оригиналните. Но пък у нас здравната каса поема малка част от цената. Над 2,5 млн. българи се лекуват с генерични терапии, като голямата част от тях са пенсионери, които не могат да си осигуряват постоянна адекватна терапия поради ниски доходи. Това съобщи на дискусия за неизползваните възможности на генеричните лекарства д-р Евгени Тасовски, директор на БГФармА. При възрастните хора обикновено се натрупват няколко заболявания, което по груби оценки предполага поне 70-80 лв. месечно доплащане за лекарства. Според Световната здравна организация в глобален мащаб над 50% от хронично болните не си вземат редовно лекарствата. Част от тези хора – поради невъзможност да ги заплащат. Пенсионерите с ниски доходи, които избират дали да си купят лекарства, или храна, са „невидими”, защото не протестират, нямат „лице” – пациентска организация, представителство, което с натиск да извоюва придобивки, а остават безименна и незабелязвана „статистика”. Но пропускането на терапия ги превръща в потенциално по-тежко болни пациенти, които ще се нуждаят от скъпо лечение. В този смисъл политика за 100 процента реимбурсация на основните продукти за лечение на социално значимите болести дори икономически е по-изгодно. Около това мнение се обединиха участниците в обсъждането. Лошо е човек да бъде повален от животозастрашаващо заболяване, за чието лечение се отделят повече публични средства, но социално значимите болести също са животозастрашаващи, просто рискът е отложен във времето. Нелекуваната хипертония е потенциален инсулт или инфаркт, допълни д-р Тасовски. Той цитира данни, че процентът на реимбурсация на лекарствата за сърдечносъдови заболявания, които са водеща причина за смърт у нас, е средно едва 25% при 83% за Европа. \"Това се случа на фона на най-евтините лекарствата у нас. Цените изглеждат сравнително съпоставими с тези в други държави само поради високия ДДС върху медикаментите у нас\", обясниха участници в дискусията. Те дадоха пример, че данъкът върху медикаменти единствено в Унгария е 20% като у нас, навсякъде е по-нисък. Дори в Румъния, с която по много причини често се сравняваме, е 8-11 процента. Политически консенсус за доктрина по въпросите на здравеопазването ще фокусира усилията за подобряване на здравето на нацията и лечението, ще създаде предвидимост и за бизнеса. Тя обаче трябва да стъпи на информационна система, която ще създаде възможности за прозрачност и контрол на процесите, изтъкна Николай Хаджидончев, председател на управителния съвет на БГФармА. Той смята, че е уместно и създаването към президента на консултативен съвет по здравеопазването, което е елемент на националната сигурност. Ръст от 11% отбелязва комбинираният лекарствени пазар през 2017 г. Най-голямо е увеличението при иновативните продукти и в най-голям процент за имунология и онкология. През 2017 иновативните лекарства бележат устойчив ръст от 14,2% в стойност и 1,4% в опаковки. Прогнозата за 2018 г. е, че ръстът ще се запази, както и вътрешното разпределение - 14% за иновативните лекарства, 10% за хранителните добавки, 9% за генерчните медикаменти. Основни източници на ръст са хранителните добавки и иновативните медикаменти, съобщи на форум за лекарствените политики д-р Иван Георгиев, управител IQVIA България. Той обясни, че ръстът в повечето страни е по равно разпределен между иновативни и генерични лекарства, за разлика от Унгария и България. Държави като Румъния и Словакия водещо е увеличението на пазарния дял на генеричните продукти, а у нас и в Унгария - на патентно защитените лекарства. Специфичното за нашия пазар е, че над 72% от продадените опаковки са генерици, но по пазарна стойност това са 38%. За сравнение – в Европа са 45%.", "date": "2018.04.14", "title": "Доплащаме 75% от лекарствата за сърце, в Европа - средно 17%"}
{"url": "https://www.24chasa.bg/novini/article/6816377", "text": "Организацията за забрана на химическите оръжия заяви, че мисията й за установяване на фактите в Сирия ще продължи, дори и след нанесените под егидата на САЩ въздушни удари, предаде Асошиейтед прес. В изявление ОЗХО посочи, че изпратеният от нея екип от експерти ще се придържа към плана си да разследва предполагаемата химическа атака от миналата седмица в град Дума. \"Мисията ще продължи дейността си в Сирийската арабска република за установяване на фактите около предполагаемото използване на химически оръжия в Дума\", заяви организацията, предава БТА. ОЗХО подчерта, че \"работи в тясно сътрудничество с Департамента на ООН за безопасност и охрана за оценка на ситуацията и гарантиране сигурността на групата\". Днес оръжейните инспектори ще опитат да пристигнат на мястото на предполагаемата химическа атака в Дума, предаде Ройтерс.", "date": "2018.04.14", "title": "Организацията за забрана на химическите оръжия ще изпълни мисията си в Сирия"}
{"url": "https://www.24chasa.bg/novini/article/6816392", "text": "Македонският премиер Зоран Заев заяви в интервю за телевизия \"24 вести\", че паметникът на Александър Велики в центъра на Скопие ще остане на мястото си и въпросът за отстраняването му не е на дневен ред в преговорите за името с Гърция. \"Всичко, което имаме, е македонщината. Затова се надявам да намерим достойно решение по въпроса за името с Гърция\", каза Заев в интервюто снощи. На брифинг за медиите днес Заев информира, че е постигнат напредък по повечето от проблемите в преговорите, остават само обсегът на употреба на името и името за международна употреба, предава БТА. \"Много сме близко до решение\", каза Заев. Премиерът потвърди, че след приключване на преговорите ще има референдум за името, въпросът е само дали непосредствено след постигането на споразумение или преди присъединяването на Македония към ЕС и НАТО. Премиерът уточни, че според Македония договореното име трябва да бъде само за международна употреба, без промяна на македонската конституция, тъй като вътрешната употреба на името няма никакво влияние върху Гърция. По въпроса за идентичността Заев каза, че Гърция проявява разбиране, тъй като става дума за лично усещане и самоопределение, и не настоява за промени.", "date": "2018.04.14", "title": "Зоран Заев: Паметникът на Александър Велики в центъра на Скопие остава"}
{"url": "https://www.24chasa.bg/novini/article/6816276", "text": "Въздушните удари на САЩ, Франция и Великобритания по сирийски военни цели може да дадат възможност на тероризма в региона да се засили, заяви иракското министерство на външните работи, цитирано от Ройтерс и БТА. Египет е дълбоко обезпокоен от увеличилото се напрежение около Сирия във връзка с нанесения тази сутрин ракетен удар по територията на тази арабска страна, заяви египетското министерство на външните работи, цитирано от ТАСС. Катарското ръководство подкрепи военната операция на САЩ и съюзниците им в Сирия, съобщи телевизионният канал \"Ал Джазира\", като се позова на министерството на външните работи на емирството. Официален Рияд подкрепи военната операция, проведена в нощта на петък срещу събота от САЩ и съюзниците им срещу Сирия, съобщи телевизионният канал \"Ал Арабия\", като се позова на саудитското министерство на външните работи. Ливанският президент Мишел Аун осъди нанесените въздушни удари от чужди държави по Сирия. Както съобщи телевизионният канал \"Ал Манар\", той подчерта, че те \"не спомагат за политическото уреждане на кризата\".", "date": "2018.04.14", "title": "Реакции на арабски страни на ударите в \nСирия"}
{"url": "https://www.24chasa.bg/novini/article/6816266", "text": "Италия ясно е показала на съюзниците си, че не може да предостави базите си за нанасяне на удари срещу Сирия. Това съобщи днес премиерът Паоло Джентилони, предаде ТАСС. \"Ракетният удар бе извършен от САЩ и някои европейски страни. Това са съюзнически страни, нашите връзки със САЩ са тесни и специални, но този път ние настоявахме и дадохме да се разбере, че не може да се подразбира, че ще има логистична помощ (от страна на Италия), че ударите биха могли да се извършват от територията (на нашата страна)\", каза премиерът, цитиран от БТА. Нанесените днес ракетни удари не бива да слагат началото на военен конфликт, заяви той. Сега не е време за ескалация, дошъл е моментът за дипломация, за да се даде на Сирия демокрация и плурализъм след седем години на страшен конфликт, посочи Джентилони.", "date": "2018.04.14", "title": "Италия към съюзниците си: Не може да предоставим базите си за удар срещу Сирия"}
{"url": "https://www.24chasa.bg/novini/article/6816271", "text": "Лидерът на опозиционната Лейбъристка партия Джереми Корбин прикани Тереза Мей да публикува законовите основания за ударите срещу Сирия, предава Ройтерс.                                                                                                                                                                                                                                                                                                                       ", "date": "2018.04.14", "title": "Корбин призова Мей да публикува законовите основания за ударите срещу Сирия"}
{"url": "https://www.24chasa.bg/novini/article/6816293", "text": "Президентът на Словения Борут Пахор обяви, че  в страната ще се проведат предсрочни парламентарни избори, месец, след като лявоцентристкия министър-председател Миро Церар подаде оставка, предава Ройтерс, цитирана от Фокус. „Разпускам парламента и определям трети юни като дата за предсрочни парламентарни избори“, заяви Пахор по време на пресконференция. Близо 1,7 млн. души имат право на глас в Словения. Те ще имат възможност да избират между 20 политически партии, които да влязат в 90-местния парламент.", "date": "2018.04.14", "title": "Обявиха предсрочни парламентарни избори в Словения на 3 юни"}
{"url": "https://www.24chasa.bg/novini/article/6816296", "text": "Експертите от Организацията за забрана на химическото оръжие ще продължат с мисията си да разследват предполагаемата атака с отровен газ в сирийския град Дума, въпреки западните удари в страната, предава Франс прес, цитирана от Фокус. „Комисията за установяване на фактите на ОЗХО ще продължи разполагането си в Сирия, за да установи фактите около обвиненията за употребата на химическо оръжие в дума“, съобщава ОЗХО в кратко свое заявление.", "date": "2018.04.14", "title": "Експерти ще продължат да разследват предполагаемата химическа атака в Дума"}
{"url": "https://www.24chasa.bg/novini/article/6816299", "text": "Македонският външен министър Никола Димитров заяви, че при последния кръг от преговори по спора за името с Гърция във Виена е постигнат \"значителен условен напредък\", но все още остават без решение най-тежките теми, каквото е гръцкото искане за промяна на македонската конституция, предаде агенция МИА и БТА. В интервю за телевизия Алсат-М Димитров каза, че от четирите ключови елемента в преговорите /новото сложно име, обхватът на употребата му, названието на езика и названието на гражданството/ главното противоречие между преговарящите страни, което влияе и на останалите, е обхватът на употребата на новото име на Македония. Министърът отбеляза, че е много важно да се държи сметка за актуалната реалност, а не да се изхожда от първоначалните позиции в преговорите. Той каза, че ситуацията с обхвата е много ясна - в международен план има двойна формула - конституционното име Република Македония и името БЮРМ /Бивша югославска република Македония/, което се използва от една трета от страните членки /на ООН/ и във всички основни международни организации страната членува под това име. Това е точката, от която трябва да се върви към същността на споразумението, смята Димитров. \"Нашето име е Македония и за това не може да се преговаря или да се променя. Въпросът е да се намери определение, което да отличи нашата държава от географската област Македония, разделена между поне три държави\", каза Димитров.", "date": "2018.04.14", "title": "Македония: Главното противоречие в преговорите е обхватът на употребата на името"}
{"url": "https://www.24chasa.bg/novini/article/6816302", "text": "Косовският външен министър Беджет Пацоли заяви днес, че косовските власти подкрепят \"съюзническата интервенция в Сирия срещу режима на президента Башар Асад\", предаде Танюг, цитирана от БТА. Пацоли изтъкна, че ударите на САЩ, Великобритания и Франция в Сирия са последица от нападенията с химическо оръжие в сирийския град Дума. \"Твърдо подкрепяме и сме съгласни с действията, предприети от стратегическите съюзници на Косово - САЩ, Великобритания и Франция в Сирия. Употребата на химическо оръжие е неприемлива\", каза Пацоли.", "date": "2018.04.14", "title": "Косово подкрепя ударите на САЩ, Великобритания и Франция"}
{"url": "https://www.24chasa.bg/novini/article/6816313", "text": "Президентът на Турция Реджеп Тайип Ердоган и премиерът на Великобритания Тереза Мей са обсъдили днес по телефона последните събития в Сирия, предаде агенция ТАСС, като се позова на Анадолската агенция. В разговора с премиера на Великобритания турският президент е подчертал необходимостта от предотвратяване на по-нататъшна конфронтация в региона, посочва Анадолската агенция, цитирана от ТАСС и БТА. Други подробности от разговора не се съобщават.", "date": "2018.04.14", "title": "Ердоган към Мей: Трябва да избегнем по-нататъшна конфронтация в Сирия"}
{"url": "https://www.24chasa.bg/novini/article/6816320", "text": "Франция е заключила след анализ на \"надеждни разузнавателни данни\" и публични източници, че химическата атака в Дума на 7 април е извършена от сирийските правителствени сили. Това става ясно от разсекретен разузнавателен доклад, цитиран от Ройтерс и БТА. \"Въз основа на събрани от нашите служби разузнавателни данни и при липсата на химически проби, които да бъдат анализирани в наши лаборатории, Франция смята, че несъмнено в Дума е била извършена химическа атака срещу цивилни\", пише в доклада. В него се допълва, че няма друг правдоподобен сценарий, освен атаката да е дело на сирийските въоръжени сили. Документът беше публикуван след координираните въздушни удари на Великобритания, Франция и САЩ, нанесени през изминалата нощ по сирийски правителствени цели. \"След като бяха изследвани видеозаписи и снимки с жертвите, публикувани в интернет, (разузнавателните служби) успяха да заключат с голяма доза увереност, че в огромното си мнозинство те са правени наскоро и не са изфабрикувани\", се казва в доклада. Посочва се, че не се виждат смъртни случаи вследствие на механични травми, както и че всички симптоми са характерни за химическа атака, в частност с вещества, предизвикващи задушаване, фосфорорганични вещества или циановодород. \"Надеждни разузнавателни данни сочат, че представители на сирийската армия са координирали, както изглежда, използването на химически оръжия с хлор в Дума на 7 април\", се казва в доклада. Не е предоставена повече информация за разузнавателните данни. В документът, който съдържа обширно изложение, посветено на подкрепената от Русия офанзива на проправителствените сили през последните месеци в анклава Източна Гута, се допълва, че по оценка на френските служби не всички химически запаси и мощности на сирийското правителство са били обявени пред ООН. Сирия е пропуснала да обяви много от дейностите на своя Център за научни изследвания, се посочва в доклада. Допълва се, че Сирия не е отговорила на въпроси, сред които за възможни остатъчни запаси от иприт и ДФ (прекурсор за газа зарин), необявени малокалибрени химически оръжия, както и за наличието на надписи Ве Хикс и зарин на производствени обекти и обекти за товарни дейности.", "date": "2018.04.14", "title": "Франция: Според нашия анализ Сирия е отговорна за химическата атака в Дума"}
{"url": "https://www.24chasa.bg/novini/article/6816328", "text": "Четири пушки и 328 патрона са иззети от жител на крайдунавския град Лом, съобщиха от ОД на МВР- Монтана. На 13 април при претърсване ченгетата иззели незаконно притежавано оръжие от апартамента на 85- годишния Г.А.Л. Проверявщите открили и конфискували пушка тип помпа , марка MOSSBERG, 12 калибър, дългоцвено огнестрелно оръжие |ИЖ в разглобен вид модел I8EM, 12 калибър и 328 патрона, от тях два халосни патрона и 26 боеприпаса 12 калибър. Запаленият по пушкалата възрастен мъж предал и пушка със заличен номер. Той нямал надлежно разрешително за намерените оръжия. По случая е образувано досъдебно производство.", "date": "2018.04.14", "title": "Дядо от Лом кътал цял боен арсенал"}
{"url": "https://www.24chasa.bg/novini/article/6816339", "text": "Премиерът на Турция Бинали Йълдъръм приветства днес предвожданите от САЩ въздушни удари срещу режима на Башар Асад в Сирия и ги определи като \"положителна стъпка\", предаде Анадолската агенция, цитирана от БТА. \"Ние оценяваме това (предвожданите от САЩ удари - бел. аг.) като положителна стъпка, но предстои още работа за постигане на траен мир\", заяви Бинали Йълдъръм на 6-ия редовен конгрес на управляващата Партия на справедливостта и развитието в Истанбул. \"В Сирия се избиват хора от седем години. Зверствата продължават. Дали вашата хуманност се проявява само когато бъдат използвани химически оръжия? Къде бяхте до днес?\", попита турският премиер. САЩ, Великобритания и Франция предприеха съвместно въздушни удари срещу изследователски център за предполагаеми химически оръжия на режима на Асад близо до Дамаск, склад за химически оръжия и команден център, свързван с химически оръжия, намиращ се западно от Хомс, съобщи председателят на Комитета на началник-щабовете на въоръжените сили на САЩ генерал Джоузеф Дънфорд на съвместна пресконференция в Пентагона с министъра на отбраната на САЩ Джим Матис. Организацията за гражданска защита \"Белите каски\" обвини режима на Асад в нападение с химическо оръжие по-рано този месец, при което са били убити 78 цивилни и ранени стотици други.", "date": "2018.04.14", "title": "Йълдъръм: Ударите срещу режима на Асад са положителна стъпка"}
{"url": "https://www.24chasa.bg/novini/article/6816344", "text": " Пътен инцидент с две пешеходки е регистриран днес по обяд в Пазарджик. Това съобщи за „Фокус“  говорителят на ОДМВР Мирослав Стоянов. Той обясни, че сигналът за случая е получен в РУ - Пазарджик около 12.30 часа. „Лек автомобил „Опел“, управляван от 30-годишна жена от Пещера е блъснал две момичета на 18 години от село Сарая и на 20 години от Пазарджик. Момичетата са пресичали пътното платно на пешеходна пътека. 18-годишното момиче е транспортирано в МБАЛ - Пазарджик със съмнения за фрактура, но без опасност за живота. На мястото има дежурни екипи на сектор „Пътна полиция“ и РУ - Пазарджик. Водачът на лекия автомобил е тествана с дрегер, като пробата е отрицателна“, уточни Стоянов.", "date": "2018.04.14", "title": "Кола блъсна две момичета на пешеходна пътека в Пазарджик, едното е в болница"}
{"url": "https://www.24chasa.bg/novini/article/6816341", "text": "Лидерът на Сръбската радикална партия Воислав Шешел сравни въздушните удари на САЩ, Великобритания и Франция в Сирия с нападението на фашистка Германия над Полша през 1939 г., предаде ТАСС, цитирана от БТА. \"Това е коварна агресия на САЩ, Великобритания и Франция срещу сирийския народ и сирийската държава. Агресията беше извършена подобно на нападението на Хитлер над Полша през 1939 г. Отначало лъжливо обвиниха президента Асад, че е насочил химическо оръжие срещу своя народ, а след това нанесоха удар от въздуха\", каза Шешел в коментар за ТАСС. Той добави, че съюзниците очевидно са избягвали удари по сериозни военни обекти и дори не са се приближили до руските военни бази на територията на Сирия, а техните ракети вероятно са унищожили преди всичко обекти на сирийската противовъздушна отбрана. Според Шешел ударите на САЩ са преследвали не толкова военни, колкото политически цели. Той изтъкна, че са изстреляни 110 ракети, но никой не е загинал, което означава, че ракетите са изстреляни, за да \"запазят репутацията на западните политици\". \"Американците обявиха, че това е единственият удар, ще видим как ще се развие ситуацията. Във всеки случай аз вярвам, че Русия няма да позволи на западняците да унищожат Сирия\", заяви лидерът на сръбските радикали.", "date": "2018.04.14", "title": "Воислав Шешел: Агресията в Сирия прилича на атаката на Хитлер над Полша през 1939 г."}
{"url": "https://www.24chasa.bg/novini/article/6816346", "text": "Съветът за сигурност на ООН ще се събере днес в 11 ч. местно време (15 ч. по Гринуич), за да обсъди по искане на Русия ударите срещу Сирия, предаде Ройтерс, цитирайки дипломати. През изминалата нощ САЩ, Великобритания и Франция нанесоха въздушни удари по обекти в Сирия, свързани с програмата й за химически оръжия, предава БТА. Изстреляни са били повече от 100 ракети, повечето от които са били свалени от сирийската противовъздушна отбрана, съобщи представител на руския генерален щаб.", "date": "2018.04.14", "title": "Съветът за сигурност на ООН ще заседава днес по ситуацията в Сирия"}
{"url": "https://www.24chasa.bg/novini/article/6816349", "text": "\"Конфликтът в Близкия изток не може да бъде решен с военни средства. Използването на военна сила само задълбочава проблемите, а не ги решава. Употребата на химическо оръжие е недопустимо, но такава употреба в Сирия трябва да бъде установена от независимо разследване на ООН.\" Това заяви председателят на БСП Корнелия Нинова, предават от пресцентъра на партията. Според нея военни действия, без санкция на ООН и влошаване на отношенията между САЩ и Русия, ни отдалечават от постигането на траен мир в Близкия изток, което е изключително важно и за региона, и за Европа, и за България. \"Конфликтът може да се прекрати само с трайно политическо решение. Мястото за това е Съветът за сигурност на ООН, където да се свали напрежението и чрез диалог да се намери устойчиво решение на кризата\", смята Корнелия Нинова.", "date": "2018.04.14", "title": "Нинова: Конфликтът в Сирия не може да бъде решен с военни средства"}
{"url": "https://www.24chasa.bg/novini/article/6816362", "text": "Тръмп похвали \"перфектно осъществения удар\" в Сирия и каза, че \"мисията е изпълнена\", съобщи Ройтерс, цитирайки туитър. \"Перфектно осъществен удар снощи. Благодаря на Франция и Великобритания за мъдроста и силата на войските им. Не можеше да се постигне по-добър резултат. Мисията е изпълнена!\", написа Тръмп в туит. \"Много се гордея с великата ни армия, която след милиарди одобрени похарчени долари ще стане най-добрата, която страната ни е имаа. Нищо и никой няма да се приближи\", написа още Тръмп.                                                                                                                                                                                                                                                                                                                       ", "date": "2018.04.14", "title": "Тръмп: Перфектно осъществен удар в Сирия, мисията е изпълнена"}
{"url": "https://www.24chasa.bg/novini/article/6816130", "text": "Германската канцлерка Ангела Меркел заяви, че нейното правителство подкрепя ударите срещу сирийския режим и \"необходимата и уместна военна интервенция\" след предполагаемото нападение с химическо оръжие преди седмица в предградието на Дамаск - Дума, в което загинаха десетки хора, предадоха Франс прес и БТА. \"Подкрепяме факта, че нашите американски, британски и френски съюзници поеха своите отговорности. Военната интервенция беше необходима и уместна. Международната общност осъди употребата на химически оръжия и предупреди сирийското правителство да не извършва повече нарушения\", заяви в декларация Меркел. В четвъртък тя обяви, че Германия няма да участва във военни действия, напомня АФП.", "date": "2018.04.14", "title": "Меркел: Берлин подкрепя военната намеса в Сирия (Обновена)"}
{"url": "https://www.24chasa.bg/novini/article/6816154", "text": "Български шофьор на тир е катастрофирал с кола в петък в 15 часа на магистралата А22 в област Алто Адидже, Северна Италия. Седем са ранените при катастрофата, като три от тях са деца на 1,5 и 6 г. Според всекидневниците „Алто Адидже” и „Трентино” причина за катастрофата е внезапно спукана гума на камиона, заради което шофьорът загубил контрол над него. Изместилият се силно в лявата част на платното тир притиснал намиращата се там лека кола. Два хеликоптера и три линейки се притекли на помощ. Ранените са откарани в болниците на Болцано и Тренто. За да бъдат измъкнати от смачканата кола обаче се наложило да бъдат използвани хидравлични ножици. Заради инцидента движението на магистралата било блокирано за дълго, което довело и до образуването на осемкилометрови опашки от коли.", "date": "2018.04.14", "title": "Наш шофьор на тир катастрофира в Италия, има 7 ранени, сред които 3 деца"}
{"url": "https://www.24chasa.bg/novini/article/6816155", "text": "Ударите в Сирия, начело на които са САЩ, са \"важен сигнал\" за Иран, Сирия и ливанската въоръжена групировка Хизбула, каза израелският министър Йоав Галант, цитиран от Ройтерс и БТА. Галант, който влиза в т.нар. кабинет по сигурността на Израел, написа в Туитър, че \"използването на химическо оръжие е прекрачване на червена линия, което човечеството повече не може да толерира\". \"Американската атака е важен сигнал към оста на злото - Иран, Сирия и Хизбула\", каза Галант. Израел е бил предупреден, че ще бъдат нанесени удари по Сирия, каза израелски служител. Запитан колко по-рано, той каза за Ройтерс: \"Мисля, че между 12 и 24 часа\". В отговор на въпрос дали Израел е помогнал да се изберат целите, служителят, пожелал анонимност, заяви: \"Доколкото знам, не\". Участието на Иран в сирийския конфликт в подкрепа на Башар Асад безпокои Израел, който казва, че е в състояние да отблъсне всяка заплаха, отбелязва Ройтерс. Подкрепяната от Иран Хизбула, която разполага с голям арсенал от ракети, през 2006 г. води война с Израел.", "date": "2018.04.14", "title": "Израел: Ударите от тази нощ са важен сигнал за  Иран и Сирия"}
{"url": "https://www.24chasa.bg/novini/article/6816158", "text": "Председателят на Европейския съвет Доналд Туск подкрепи ударите, нанесени от САЩ, Великобритания и Франция срещу Сирия, и заяви, че ЕС ще бъде заедно със съюзниците си \"на страната на справедливостта\", съобщи ТАСС. Ударите показаха на сирийския режим, Иран и Русия, че повече не могат да продължават тази човешка трагедия, ако най-малкото не платят за това висока цена, написа днес Тръмп в Туитър. Холандският премиер Марк Рюте заяви, че правителството му разбира военната акция на тримата натовски съюзници, защото \"използването на химическо оръжие е сериозно престъпление, което международната общност не може да приеме\", предаде Асошиейтед прес. В реакциите си тази сутрин в Туитър и Фейсбук Рюте каза, че зад предполагаемата химическа атака в Дума вероятно стои режимът на Башар Асад. Рюте разкритикува Русия за използването на вето в Съвета за сигурност на ООН, което е попречило да се разбере истината и да се използват международни законни инструменти срещу употребата на химическо оръжие, информира БТА. Дания безусловно подкрепя ударите по сирийски обекти, каза външният министър Андерс Самуелсен, съобщи ТАСС. Трагедията, на която светът стана свидетел след химическата атака в Дума, подчертава \"дълбокото презрение на режима на Асад към човешкия живот\". Подобни действия трябва да имат последици. Неприемливо е, че във вторник Русия отново попречи на Съвета за сигурност да изпълни задълженията си към Сирия. \"Затова Дания безусловно подкрепя този отговор на злодеянията на сирийския режим, даден от нашите съюзници\", се казва в изявление на външния министър. Чехия гледа на военната операция на САЩ, Франция и Великобритания в Сирия като на съразмерен отговор на предполагаемата химическа атака на сирийските сили в Дума, се казва в туит на чешкото министерство на външните работи. Отбелязва се, че Чехия решително е осъдила \"варварското нападение срещу цивилни в Дума\" и е призовала за независимо разследване на случилото. Днешната военна намеса е ясно послание за всеки, който реши да продължава да извършва химически атаки в Сирия, заявява министерството. Изказва се и подкрепа на изявлението на генералния секретар на НАТО Йенс Столтенберг и на позицията на ЕС по въпроса и се призовава към подновяване на преговорите за търсене на политическо решение на сирийската криза. Японският премиер Шиндзо Абе каза пред репортери, че страната му подкрепя решението на САЩ, Великобритания и Франция за нанасяне на удари по Сирия в отговор на химическата атака край Дамаск, предаде ДПА. Същата позиция изрази и външният министър Таро Коно, който заяви, че Токио подкрепя решимостта на трите страни да не позволят използване на химическо оръжие. Тези, които го правят, трябва да бъдат наказани, посочи той. Канада подкрепя ударите по Сирия, посочи в изявление премиерът Джъстин Трюдо, който подчертава, че виновниците за използването миналата седмица на химическо оръжие в Източна Гута трябва да бъдат изправени пред съда. Канада ще продължи да работи с международните си партньори за по-нататъшно разследване на използването на химически оръжия в Сирия, посочи Трюдо.", "date": "2018.04.14", "title": "ЕС, Япония и Канада изразиха подкрепа за ударите срещу Сирия"}
{"url": "https://www.24chasa.bg/novini/article/6816043", "text": "Съвсем законно и правилно е да се предприемат военни действия срещу Сирия. Като министър-председател на Великобритания за първи път трябваше да взема такова решение и не го взех лесно. Това заяви в официално заявление Тереза Мей часове след като САЩ, Великобритания и Франция нанесоха въздушни удари по Сирия. \"Направих го, защото смятам, че това е в националния интерес на Великобритания. Не можем да позволим употребата на химическо оръжие да се нормализира: в Сирия, по улиците на Великобритания или където и да е по света. Има индикации, че сирийските власти имат химически оръжия и продължават да ги произвеждат. Това не беше намеса в гражданската война, нито имаше за цел смяна на режима\", добави тя, цитирана от CNN. \"Разузнаването сочи, че сирийският режим е отговорен за последната химическа атака. Този постоянен модел на поведение - ужасяващите смъртни случаи на невинни хора, трябва да бъде спрян. Ударите снощи бяха значително по-мащабни от тези на САЩ от преди година и целят по-голямо влияние върху възможностите и волята на режима да използва химическо оръжие\", категорична бе Мей. \"В момента мислите ми са с нашите военнослужещи, френските и американските ни партньори, които изпълняват мисията си с най-голям професионализъм\", каза още тя. Британският министър-председател Тереза Мей отрече да е имало контакти с Русия преди началото на ударите в Сирия, предава Би Би Си. \"Великобритания не е била въвличана в това\", заяви Тереза Мей. \"Бе предприето планиране преди началото на операцията, за да се намали максимално влиянието върху цивилните\", подчерта тя.", "date": "2018.04.14", "title": "Мей: Не ми беше лесно да взема решението за Сирия (Обновена)"}
{"url": "https://www.24chasa.bg/novini/article/6816164", "text": "Президентът на Русия Владимир Путин заяви, че групата западни страни е пренебрегнала цинично изпращането в Сирия на специалисти от ОЗХО и е предприела военна операция без да дочака резултатите от разследването, предава РИА Новости, цитирана от \"Фокус\". „Организацията за забрана на химическото оръжие изпрати в Сирия своите специалисти за изясняване на всички обстоятелства. Но групата на западните страни пренебрегна това цинично и предприе военна операция, без да дочака резултатите от разследването“, пише в официално заявление на Путин. Според него, както преди година, САЩ са използвали като предлог инсценировка на употреба на химическо оръжие.", "date": "2018.04.14", "title": "Путин: Нападението на западните страни е попречило на разследването на ОЗХО в Сирия"}
{"url": "https://www.24chasa.bg/novini/article/6816168", "text": "Белгия решително осъжда употребата на химическо оръжие като ярко нарушение на международното право. Затова Белгия разбира военните действия в Сирия, предприети от САЩ, Франция и Великобритания срещу съоръжения за производството на това оръжие, се посочва в изявление на белгийското външно министерство, предава БТА. Белгия изразява съжаление от постоянното възпрепятстване на работата на Съвета за сигурност на ООН. Общата ни сигурност се нуждае от съгласувани действия на международната общност, се допълва в текста. Отправен е призив за възобновяване на преговорите в Женева. Белгия изразява решимост да продължи борбата срещу безнаказаността на тежките престъпления и нарушенията на международното право в Сирия.", "date": "2018.04.14", "title": "Белгия: Разбираме военните действия в Сирия"}
{"url": "https://www.24chasa.bg/novini/article/6816178", "text": "Турската авиобаза Инджирлик не е била използвана по време на ударите на САЩ, Великобритания и Франция в Сирия, предадоха Ройтерс и БТА, като се позоваха на турския вицепремиер Бекир Боздаг. \"Преди нанасянето на удари по цели в Сирия началниците на генералните щабове на САЩ и Турция, както и нашият президент и президентът на САЩ Доналд Тръмп обсъдиха този въпрос. Турция бе информирана преди удара. Базата Инджирлик не бе използвана по време на удара\", написа турският вицепремиер в Туитър.", "date": "2018.04.14", "title": "Базата Инджирлик в Турция не е била използвана за ударите в Сирия"}
{"url": "https://www.24chasa.bg/novini/article/6816181", "text": "Френският външен министър Жан-Ив Льо Дриан каза, че може да бъдат нанесени още удари срещу Сирия, ако тя използва отново химическо оръжие, предава Асошиейтед прес, цитирана от БТА. Източници от министерството на отбраната на Франция съобщиха, че по време на координираните заедно с Великобритания и САЩ удари по Сирия , френските кораби и изтребители са изстреляли 12 ракети, предава The Guardian, цитиран от Фокус. Първоначално крилати ракети са били изстреляни от разположените в Средиземно море френски фрегати, а 20 минути по-късно ракети са нанесени от няколко френски изтребителя, които са излетели от бази разположени в страната и са се върнали обратно в нея. Френските бойни кораби, участващи в ударите са напуснали района и са се запътили на запад. Френската операция е продължила 10 часа. „Операцията приключи, френските самолети се завърнаха“, съобщиха източниците от френското министерство на отбраната.                                                                                                                                                                                                                                                                                                                                                                                                                                  ", "date": "2018.04.14", "title": "Франция: Ще бъдат нанесени още удари, ако Сирия използва отново химическо оръжие"}
{"url": "https://www.24chasa.bg/novini/article/6816187", "text": "Международната общност има задачата да установи и подведе под отговорност виновниците за всяко нападение с химическо оръжие. Това заявява председателят на Европейската комисия Жан-Клод Юнкер по повод снощния удар в Сирия. Снощи Франция, Великобритания и САЩ дадоха съгласуван военен отговор на ужасното нападение на сирийския режим срещу цивилни в Дума на 7 април, отбелязва Юнкер. ЕК вече посочи, че употребата на химическо оръжие е неприемлива, независимо от обстоятелствата и трябва да бъде осъдена възможно най-решително. Това не беше първият път, в който режимът в Сирия използва химическо оръжие срещу цивилни, но трябва да остане последният, добавя председателят на ЕК,  Той отбелязва, че конфликтът в Сирия навлиза в осмата поредна година и допълва, че съществува крайна необходимост от трайно прекратяване на огъня, спазвано от всички. По неговите думи това би проправило пътя към постигане на договорено политическо решение и траен мир, в рамките на процеса от Женева под ръководството на ООН. След понесените страдания, сирийците заслужават поне това, се посочва в изявлението.", "date": "2018.04.14", "title": "Юнкер: Сирия се нуждае от трайно прекратяване на огъня"}
{"url": "https://www.24chasa.bg/novini/article/6816195", "text": "Международен екип от астрофизици под ръководството на Карл Родригес от Масачузетския технологичен институт създаде компютърен модел на поведението на черни дупки в кълбовидни галактични купове, като бяха взети под внимание ефектите, предсказани от теорията на относителността на Айнщайн, съобщи Лента, цитиран от БТА. Учените разработили модел на взаимодействието на черни дупки в пределите на кълбовидни галактични купове. Била симулирана еволюцията на 24 купа, които включват между 200 хиляди и два милиона звезди, в разстояние на 12 милиарда години. При това учените отчели влиянието на гравитационните вълни, които възникват при движението на масивни обекти с променливо ускорение. Излъчващите гравитационните вълни тела губят енергия и ако принадлежат към една и съща система, се доближават едно до друго. Тъмната дупка излъчва малка гравитационна вълна, докато минава край друг подобен обект, и това допринася за появата на бинарна система. В края на краищата две завъртащи се една около друга черни дупки се сливат и се образува по-голяма. Ако се завъртат бързо, обектът придобива достатъчно силен импулс, за да започне да се движи из галактичния куп. При бавно завъртане те продължават да се сливат с други тела и стават по-големи. В кълбовидните галактични купове звездите са тясно свързани посредством гравитацията и са близо разположени една до друга. Плътността им е между 700 и 7000 пъти по-голяма, отколкото в покрайнините на Слънчевата система. В Млечния път има около 150 подобни обекта, а в елиптичните галактики - хиляди. Поради голямата концентрация на маса в ограничено пространство черни дупки и други екзотични астрофизически тела често се появяват в галактичните купове. Резултатите от изследването са качени на сайта Phys.org.", "date": "2018.04.14", "title": "Астрономи откриха нова разновидност \nна космическа катастрофа"}
{"url": "https://www.24chasa.bg/novini/article/6816198", "text": "Посланиците от НАТО се събират на извънредно заседание в Брюксел днес следобед, съобщи пресслужбата на алианса. САЩ, Великобритания и Франция ще съобщят на съюзниците си подробности за обстановката в Сирия, предава БТА. Предвижда се след срещата генералният секретар на НАТО Йенс Столтенберг да направи изявление.", "date": "2018.04.14", "title": "Посланиците от НАТО ще обсъдят обстановката в Сирия"}
{"url": "https://www.24chasa.bg/novini/article/6816199", "text": "Двамата мъже, пострадали в катастрофата на автомагистрала \"Тракия\" при Вакарел вчера, които бяха докарани в \"Аджибадем Сити клиник болница Токуда\", са в стабилно състояние, съобщиха от болницата. И двамата пациенти са с фрактури на глезените. Те са оперирани вчера следобед и днес започват обичайната възстановителна програма след такива травми, информира БТА. През Спешното приемно отделение на здравното заведение са преминали и две жени, пострадали при инцидента. Те са били с леки травми и след преглед са освободени за домашно лечение.", "date": "2018.04.14", "title": "Двама от ранените при катастрофата край Вакарел вече са в стабилно състояние"}
{"url": "https://www.24chasa.bg/novini/article/6816030", "text": "Лидерът на опозиционната Лейбъристка партия Джереми Корбин заяви след ракетните нападения на САЩ, Великобритания и Франция срещу Сирия, че бомбите няма да донесат мир, предаде Ройтерс, цитирана от БТА. \"Бомбите няма да спасят човешки живот, нито ще донесат мир. Тези спорни от правна гледна точка действия крият риска от по-нататъшна ескалация - както призна самият министър на отбраната на САЩ Джеймс Матис - на един и без това ужасяващ конфликт и поради това прави (носенето на) реална отговорност за военни престъпления и използване на химическа оръжия по-малко вероятно, а не обратното. Великобритания трябва да играе лидерска роля за постигане на примирие в конфликта, а не да приема указания от Вашингтон и да излага на опасност британските военнослужещи. Тереза Мей трябваше да поиска парламентарно одобрение, а не просто да следва Доналд Тръмп. Правителството трябва да направи всичко възможно да накара Русия и САЩ да приемат независимо разследване на ужасяващата химическа атака от миналата седмица под ръководството на ООН, за да може да бъде потърсена отговорност от виновните,\" каза Корбин, цитиран от Ройтерс. Винс Кейбъл, лидер на Либералдемократическата партия заяви: \"Възползването от успехите на един непостоянен в поведението си американски президент не може да бъде заместител на предоставянето на мандат от Камарата на общините. Премиерът можеше и трябваше да свика извънредно заседание на парламента през седмицата и преди да действа, да потърси одобрението на депутатите\". Според Никола Стърджън, регионален премиер на Шотландия и лидер на Шотландската национална партия, \"въздушните удари на САЩ и Великобритания не водят до уреждане на ситуацията в Сирия в миналото и не съм убедена, че и този път ще доведат\".                                                                                                                         ", "date": "2018.04.14", "title": "Джереми Корбин: Мей не трябваше да се води по Тръмп, а да иска съгласие от кабинета (Обновена)"}
{"url": "https://www.24chasa.bg/novini/article/6816217", "text": "Руските военни казаха, че сирийската противоракетна отбрана, която е руско производство, е свалила 71 от 103-те крилати ракети, изстреляни от САЩ и техните съюзници, съобщиха ТАСС, Асошиейтед прес и Ройтерс. Генерал-полковник Сергей Рудской, началник на Главното оперативно управление на руския Генерален щаб съобщи днес пред журналисти, че днешният ракетен удар не е взел никакви жертви - нито сред цивилното население, нито сред сирийските военни, а на сирийските военни обекти са нанесени минимални щети, предава БТА. Руските системи за ПВО в Сирия - в базите Тартус и Хмеймим, са откривали и контролирали всички изстрелвания на ракети както от морски, така и от въздушни носители на САЩ и Великобритания, но не се намесвали. Не е регистрирано обявеното участие на френската авиация, каза Рудской, цитиран от ТАСС. По думите свалени са всички ракети, изстреляни срещу четири ключови сирийски военновъздушни бази, предаде Асошиейтед прес. Обстановката в Дамаск и други сирийски населени места след ударите е спокойна, каза генералът. Той каза също, че след американските удари Русия може отново да разгледа въпроса дали дали да достави Сирия и други страни ракети С-300. Преди няколко години, вземайки предвид настоятелните молби на някои наши западни партньори, ние се отказахме от доставка в Сирия на зенитните ракетни системи С-300. Имайки предвид случилото се, смятаме за възможно отново да разгледаме този въпрос. И не само за Сирия, а и за други държави, каза Рудской, съобщи ТАСС. Последната година и половина Русия напълно възстанови сирийската ПВО и продължава да я усъвършенства, каза представителят на руския Генерален щаб. Ракетната система със среден обсег С-300 Фаворит може да поразява цели на разстояние до 200 километра, може да се използва срещу балистични и аеродинамични цели. Тези системи са на въоръжение в много страни, включително Китай, Беларус, Казахстан и др.", "date": "2018.04.14", "title": "ТАСС: Сирийските сили са свалили 71 от изстреляните ракети"}
{"url": "https://www.24chasa.bg/novini/article/6816220", "text": "Румънският президент Клаус Йоханис заяви днес, че Румъния продължава да осъжда използването на химически оръжия в Сирия и изрази солидарност с действията на стратегическите партньори, предаде агенция Аджерпрес, цитирана от БТА. \"Румъния продължава да осъжда използването на химически оръжия в Сирия, което по никакъв начин не може да бъде оправдано. Солидарни сме с действията на нашите стратегически партньори\", написа Йоханис в Туитър.", "date": "2018.04.14", "title": "Румънският президент: Солидарни сме с действията на нашите партньори"}
{"url": "https://www.24chasa.bg/novini/article/6815926", "text": "Канада одобрява ударите на трите западни страни срещу Сирия, заяви премиерът Джъстин Трюдо, цитиран от Франс прес и БТА.                                                                                                                                                                                                                                                                                                                       ", "date": "2018.04.14", "title": "Канада одобрява ударите на САЩ, Франция и Великобритания в Сирия"}
{"url": "https://www.24chasa.bg/novini/article/6815928", "text": "Сирийското министерство на външните работи осъди западните удари като „брутална и варварска агресия“, часове след като САЩ, Франция и Великобритания започнаха съвместна операция срещу военните обекти на режима, предава Франс прес, цитирана от Фокус. Според официално заявление на министерството ударите целят блокирането на разследването на ОЗХО по предполагаемото нападение с химическо оръжие в град Дума край Дамаск. „Атаката цели спирането на работата на мисията и разрушаването на резултатите“, пише в официалното заявление.", "date": "2018.04.14", "title": "Сирия: Западните удари са брутална и варварска агресия"}
{"url": "https://www.24chasa.bg/novini/article/6815932", "text": "\"Пътниците се предупреждават да си слагат коланите, но за съжаление голяма част от тях се отнасят с насмешка\", каза в сутрешния блок на   изпълнителният директор на \"Юнион Ивкони\" Георги Атанасов. Той обясни, че трябва да приемем, че коланът може да спаси човешки живот. Според него този проблем и е в Европа. \"Много е трудно шофьорът да задължи 50 пътника да си сложат коланите\", каза още Атанасов. Той съобщи, че шофьорът е от няколко години във фирмата, нямал е предишни провинения. \"За съжаление трагедията е факт, каквото е трябвало е направено от страна на превозвача, а надявам се и от водача\", каза още Атанасов. По време на самото пътуване от фирмата проверявали автобуса и шофьора.", "date": "2018.04.14", "title": "Шеф на \"Юнион Ивкони\": Хората гледат с насмешка за коланите"}
{"url": "https://www.24chasa.bg/novini/article/6815940", "text": "Пострадалите при катастрофата на АМ \"Тракия\" са контактни, но състоянието им продължава да е критично, съобщи  . Нощта е преминала относително спокойно за пациентите настанени в УМБАЛ \"Св. Анна\"-София . Те са обезболени и контактни, заяви дежурният лекар в КАИЛ д-р Генджелиев. Все още, обаче състоянието им е критично. Вчера в УМБАЛ \"Св. Анна\"-София са направени операции на шест от пациентите -три жени и трима мъже. През нощта, около 22 часа приключи операцията на най-тежко пострадалата пациентка. По-рано през деня лекарите от Клиниката по ЛЧХ оперираха жената с тежка рана на скалпа. Мъжете, които са били оперирани, са били с фрактури на горни крайници. При единият от тях фрактурата е била открита, но хирурзите са успели да спасят ръката.", "date": "2018.04.14", "title": "Критично остава състоянието на пациентите приети в Окръжна болница"}
{"url": "https://www.24chasa.bg/novini/article/6815942", "text": "Турското външно министерство приветства като \"уместен отговор\" ударите на САЩ, Великобритания и Франция срещу Сирия, предава Франс прес, цитирана от Фокус. „Ние приветстваме тази операция, която изразява съвестта на човечеството в лицето на нападението в Дума, за което има силни подозрения, че е извършено от режима на Сирия“, пише в официално заявление на турското външно министерство.                                                                                                                                                                                                                                                                                                                       ", "date": "2018.04.14", "title": "Турция приветства ударите в Сирия като уместен отговор"}
{"url": "https://www.24chasa.bg/novini/article/6815947", "text": "Министерството на отбраната на Русия съобщи, че нито една от изстреляните от САЩ или техните съюзници крилати ракети в не е влизала в зоната за отговорност на подразделенията на руските ПВО, прикриващи обектите в Тарсус и Хмеймим, предава РИА Новости, цитирана от Фокус. „Нито една от изстреляните от САЩ и техните съюзници крилати ракети не е влизала в зоната за отговорност на подразделенията на руската ПВО, прикриваща обектите в Тартус и Хмеймим“, пише в официално заявление на министерството. На 14 април от 3:42 часа българско време до 5:10 часа самолети и кораби на САЩ, както и ВВС на Великобритания и Франция нанесоха ракетен удар по обекти от военната и гражданската инфраструктура на Сирия.", "date": "2018.04.14", "title": "Русия: Ракетите в Сирия не са влизали в зоната на нашата противовъздушна отбрана"}
{"url": "https://www.24chasa.bg/novini/article/6815949", "text": "Няма човешки жертви от ракетните удари, нанесени рано тази сутрин срещу Сирия от САЩ, Великобритания и Франция, съобщи командването на сирийската армия в декларация, цитирана от сирийската агенция Сана и БТА. \"Пораженията от ударите, нанесени срещу сирийската територия, се ограничават до материални загуби\", се казва в декларацията на сирийското военно командване.", "date": "2018.04.14", "title": "Сирия: Няма жертви от ракетните удари на\nСАЩ, Великобритания и Франция"}
{"url": "https://www.24chasa.bg/novini/article/6815954", "text": "Сирийската система за ПВО е успяла да свали голяма част от ракетите, насочени срещу нейните обекти, предава РИА Новости, цитирана от Фокус. „Сирийската система за ПВО е водила противовъздушен бой. Значителна част от крилатите ракети и ракетите клас „въздух-земя“ са свалени, докато са летели към целите си. Всичките 12 ракети, насочени към летище „Думеир“ са били свалени. Отбелязва се, че ударите са нанасяни от два кораба на американските ВМС в Червено море, от тактическата авиация, разположена в акваторията на Средиземно море, както и от американски стратегически бомбардировачи В-1М от района Ет Танф в Източна Сирия.", "date": "2018.04.14", "title": "РИА Новости: Сирийската отбрана е свалила голяма част от ракетите"}
{"url": "https://www.24chasa.bg/novini/article/6815964", "text": "Много хора подминаха автобусната катастрофа на магистрала „Тракия” вчера. Това каза в предаването „Тази събота” по  Николай Либезийски, един от първите втурнали се да спасяват ранени при инцидента. Той е пътувал в кола непосредствено след автобуса. „Спрях веднага, жена ми се обади на 112. Слязох от колата, видях, че под автобуса има друга кола – тази, която го е ударила”, обясни очевидецът. „Имаше хора, починали на място, бяха изпаднали от автобуса вдясно. Двигателите работеха, имаше теч на гориво. Счупихме предния прозорец, за да излизат хората. Намерихме шофьора, който също беше излязъл навън. Върна се да загаси двигателите, за да не стане пожар”, разказа той. По думите му е имало паника сред пътниците. „Лошото е, че малко коли спират, много хора подминаха ситуацията. Малко се отзоваха, за да дадат първа помощ. Подмина ни дори кран, който искахме да спрем и викахме, а той можеше да повдигне автобуса, отдолу имаше заклещени хора. Наложи се да излезем на магистралата и насила да спрем товарна кола, за да издърпаме колата под автобуса”, поясни Либезчийски. Той подчерта, че службите на място са реагирали адекватно и е създадена добра организация. Журналистът Димитър Шумналиев, който също е станал свидетел на първите минути след катастрофата, обясни, че шофьорката на леката кола, която е блъснала автобуса, е била потресена и изпаднала в шок. Пострадалите от катастрофата, настанени в реанимацията на столичната болница „Св. Анна”, са стабилизирани и контактни. Шофьорът на катастрофиралия автобус: Чу се страшен удар, нямаше време за реакция Засега не можа да кажа, че е преминала опасността за живота им, все още състоянието им е тежко. Бяха направени операции на шестима пациенти, предимно ортопедични. При единия от пациентите е имало опасност от ампутация на ръката, но хирурзите са я спасили, заяви пред bTV говорителят на болницата Антон Луков. Една от пациентките е била 10 часа на операционната маса. В „Пирогов” бяха настанени четирима ранени – две жени, мъж и дете. Детето е в стабилно състояние и няма опасност за живота. Мъжът, който е бил с контузия и рана на главата, е освободен от болницата. Едната от пациентките е в хирургична клиника със счупени ребра и в е стабилно състояние. Майката на детето е в травматологична клиника, каза директорът на болницата проф. Асен Балтов.", "date": "2018.04.14", "title": "Свидетел на автобусната катастрофа: Много хора подминаха на магистралата"}
{"url": "https://www.24chasa.bg/novini/article/6815967", "text": "Сирийските въоръжени сили излязоха с официално заявление, според което по страната са изстреляни общо 110 британски, американски и френски ракети , предава ABC News. Бригаден генерал Али Майхуб, изчел заявлението в ефира на сирийската национална телевизия заяви, че „нашата ПВО ефективно свали повечето от тях“. Той допълни, че ракетите са ударили научно-изследователския център „Барзе“, разположен край Дамаск, повреждайки сградата, предава Фокус. В провинцията Хомс една от ракетите е била отклонена от целта си, но е ранила трима цивилни. Ген. Майхуб допълни, че атаките „няма да спрат сирийската армия от настоящата война за унищожаването на въоръжените терористи от сирийска земя“.", "date": "2018.04.14", "title": "Сирия: 110 ракети британски, американски и френски ракети са изстреляни тази нощ"}
{"url": "https://www.24chasa.bg/novini/article/6815969", "text": "Сирийското президентство разпространи в платформата Телеграм видеозапис, който показва как сирийският президент Башар Асад отива на работа тази сутрин, часове след ракетните удари на САЩ, Великобритания и Франция срещу Сирия в отговор на предполагаемата химическа атака, предаде Ройтерс, цитирана от БТА. \"Утрото на издръжливостта\", гласи текст над 8-секундното видео, показващо как Асад с костюм, вратовръзка и дипломатическо куфарче влиза в сграда през врата, облицована с мрамор.", "date": "2018.04.14", "title": "\"Утрото на издръжливостта\"- Асад отива на работа след ударите в Сирия (Видео)"}
{"url": "https://www.24chasa.bg/novini/article/6815973", "text": "Войната на Съединените щати срещу Сирия няма да постигне целите си, заяви ливанското шиитско движение Хизбула, което е съюзник на сирийския президент Башар Асад, предаде Франс прес. \"Войната на Съединените щати срещу Сирия, срещу народите и освободителните движения, няма да постигне целите си\", се казва в декларация на Хизбула. Проиранското шиитско движение остро осъди ударите на САЩ, Великобритания и Франция срещу Сирия и ги нарече въпиещо посегателство срещу териториалната цялост и народа на Сирия, съобщи ДПА.", "date": "2018.04.14", "title": "Хизбула: Войната на САЩ срещу Сирия няма да постигне целите си"}
{"url": "https://www.24chasa.bg/novini/article/6815975", "text": "Министерството на отбраната на Русия съобщи, че неговият ръководител Сергей Шойгу периодично докладва на президента на страната Владимир Путин за оперативната обстановка в Сирия, предава РИА Новости, цитирана от Фокус. „Министърът на отбраната Сергей Шойгу докладва цялата оперативна обстановка по Сирия на президента Владимир Путин“, пише в официално заявление на руското министерство на отбраната.", "date": "2018.04.14", "title": "Шойгу докладва на Путин цялата обстановка в Сирия"}
{"url": "https://www.24chasa.bg/novini/article/6815984", "text": "„Потърпевш от ударите над Сирия е Европа, защото беше залята от бежанци. Такова ще е последствието и сега”, каза евродепутатът Ангел Джамбазки пред  . Според него „разбиването на държавите” в Близкия изток е започнало с „голяма лъжа”. „Това е лъжата за химическите оръжия в Ирак на Садам Хюсеин”, заяви Джамбазки. „Милиони цивилни невинни граждани загинаха заради тази лъжа. Коалицията беше същата САЩ-Великобритания-Франция”. „Повече от 6 години западните държави, които в момента нанасят удари, поддържаха и финансираха ислямистките главорези, като ги наричаха „умерена опозиция””, заяви Джамбазки.", "date": "2018.04.14", "title": "Джамбазки за ударите в Сирия: Европа ще е потърпевша (Видео)"}
{"url": "https://www.24chasa.bg/novini/article/6815989", "text": "Първият министър на Шотландия Никола Стърджън постави под въпрос начина, по който въздушните удари в Сирия ще спрат употребата на химическо оръжие, предава Би Би Си, цитирана от БТА.  „Първите ми мисли тази сутрин бяха с войниците, извикани за действие“, заяви Стърджън. „Използването на химическо оръжие в Сирия може да доведе до гадене, но въпросът, който министър- председателят на Великобритания не е отговорил е как това действие, предприето без одобрението на парламента, ще спре употребата му и как ще доведе до мир?“.", "date": "2018.04.14", "title": "Никола Стърджън: Тереза Мей ще има въпроси за отговаряне"}
{"url": "https://www.24chasa.bg/novini/article/6815991", "text": "Председателят на Европейския съвет Доналд Туск излезе с коментар за въздушните удари в Сирия, предава Би Би Си, цитирано от Фокус. „Ударите от САЩ, Франция и Великобритания дават ясно да се разбере, че сирийският режим, заедно с Русия и Иран не може да продължава тази човешка трагедия или поне без да плати цената за нея“, написа Доналд Туск на профила си в социалната мрежа „Туитър“.", "date": "2018.04.14", "title": "Туск: ЕС стои до своите съюзници"}
{"url": "https://www.24chasa.bg/novini/article/6816001", "text": "Милош Форман, американският режисьор от чешки произход, е починал на 86 години в дома си в Холивуд, съобщи чешката информационна агенция CTK, цитирана от Ройтерс. \"Той си отиде мирно, заобиколен от семейството и близки приятели\", съобщава съпругата му Мартина, цитирана от Чешката осведомителна агенция. Форман е починал в САЩ след кратко боледуване. Милош Форман е роден на 18 февруари 1932 г. в Часлав, Чехословакия. Емигрира от родината си след събитията през 1968 г. През 70-те години на миналия век получава американско гражданство. Той има спечелени две статуетки \"Оскар\" като най-добър режисьор. Първата беше през 1976 г. за \"Полет над кукувиче гнездо\", а втората - за \"Амадеус\" девет години по-късно. Сред известните му продукции са също \"Коса\", \"Рагтайм\", \"Народът срещу Лари Флинт\", \"Човек на Луната\".", "date": "2018.04.14", "title": "Почина Милош Форман, режисьорът на \"Полет над кукувиче гнездо\" и \"Амадеус\""}
{"url": "https://www.24chasa.bg/novini/article/6816014", "text": "Владимир Путин съобщи, че Русия свиква извънредно заседание на Съвета за сигурност на ООН, за да се обсъдят \"агресивните действия на САЩ и съюзниците им\" , предава ТАСС, цитирана от БТА. Русия осъжда нападението срещу Сирия. САЩ още повече усложняват хуманитарната катастрофа в Сирия и по същество помагат на терористите, каза  още руският президент Владимир Путин. Същевременно той заяви, че въздушните удари са в разрез с Устава на ООН и на международното право, след като не са разрешени от Съвета за сигурност на световната организация, предава РИА Новости, цитирана от Фокус. „Със своите действия САЩ носят страдания на цивилното население, помагат на терористите, които вече седем години тормозят сирийския народ, провокират нова вълна от бежанци“, пише в заявление на Путин, представено от пресслужбата на Кремъл. „На 14 април САЩ с подкрепата на своите съюзници нанесоха ракетен удар по обекти на въоръжените сили и на гражданската инфраструктура на Сирия. Без санкция от страна на Съвета за сигурност на ООН и в нарушение с Устава ѝ, нормите и принципите на международното право е извършен акт на агресия срещу суверенна държава, която се намира начело в борбата срещу тероризма“, смята Путин.  Путин заяви, че САЩ са използвали инсценирана употреба на химическо оръжие срещу цивилно население, за да имат повод да нанесат удар по Сирия, предава ТАСС. „Отново, както и преди година, когато САЩ атакуваха в Сирия летище „Шайрат“ като предлог се използва инсценирано използване на отровни вещества срещу цивилното население. Руските военни експерти, пристигнали на мястото на мнимия инцидент не са открили следи от употреба на хлор или на друго отровно вещество. Нито един местен жител не потвърди химическата атака“, заяви Путин.", "date": "2018.04.14", "title": "Путин: САЩ усложняват катастрофата в Сирия, ще свикаме Съвета за сигурност на ООН"}
{"url": "https://www.24chasa.bg/novini/article/6816010", "text": "Холандският министър-председател Марк Рюте заяви, че правителството му „разбира“ военното действие на тримата му съюзници по НАТО в Сирия, защото „употребата на химическо оръжие е сериозно престъпление, което международната общност не може да приеме“, предава Washington Post, цитиран от Фокус. Рюте заяви ,че най-вероятно именно режима на сирийския президент Башар Асад стои зад химическото нападение в град Дума.", "date": "2018.04.14", "title": "Марк Рюте: Холандия разбира ударите в Сирия"}
{"url": "https://www.24chasa.bg/novini/article/6816016", "text": "46-годишният Юмер Юмер от руенското село Вишна най-вероятно е сред загиналите в автобуса-ковчег, катастрофирал на АМ \"Тракия\" на 13 април. До този момент няма официално потвърждение за смъртта на 46-годишния мъж, но по неофициални канали близките му научили късно снощи, че той е сред загиналите. Кметът на община Руен Исмаил Осман потвърди пред 24 часа, че след като цял ден вчера се опитвал да получи информация дали има загинали и ранени от руенските села, неофициално е разбрал, че именно Юмер е загиналият мъж. Още две жени от Руенско са ранени в катастрофата на фаталния петък, 13-ти, научи 24 часа. Едната жена е от село Вресово и е настанена в болница, а другата от село Заимчево  е по-леко пострадала. Семейството на Юмер от село Вишна е в шок, от Франция се чака днес да пристигне брат му. Двамата с Юмер работели доста време във Франция, но малко преди Коледа Юмер си дошъл при семейството в България. Той е женен, има голяма дъщеря и син ученик, казаха негови съселяни. След като останал няколко месеца във Вишна гастърбайтерът решил отново да поработи във Франция при брат си и си купил самолетен билет. Затова на 13 април хванал автобус за София от Айтос. От там се качили и двете ранени жени от Руенско. Пътниците от Айтос били общо осем. Други двама се качили в Карнобат. От Бургас автобусът на Юнион Ивкони тръгнал само със седем пътника.", "date": "2018.04.14", "title": "Загиналият в автобуса-ковчег Юмер се върнал от Франция, още 2 жени от Руенско ранени"}
{"url": "https://www.24chasa.bg/novini/article/6816040", "text": "Позицията на България трябва да бъде умерена и да бъде глас в това да се търси комплексно решение с цената на разговори, преговори и на дипломатическата маса, а не с военна сила. Военна сила трябва да се използва срещу радикалните ислямисти, които са си поставили за цел да унищожат съществуващия европейски ред и демокрация. Това каза за „Фокус“ министърът на отбраната Красимир Каракачанов във връзка с ударите в Сирия рано тази сутрин. „Информацията, с която разполага Министерството на отбраната е, че са изстреляни в рамките на един час – между 4.00 и 5.00 часа, около 120 ракети. Има трима ранени само, няма пострадали български граждани. Няма щети върху българското посолство или други имоти на страната ни. Ситуацията в момента в Дамаск се успокоява“, обясни Каракачанов. Той уточни, че никой не е сезирал България за тези удари, нито ни е информирал или поканил да участваме в някаква коалиция на желаещите за подобна акция. „Каква позиция трябва да заеме България? Чувам някои коментатори, които отново дрънкат оръжие и обясняват как трябва да сме на първата линия и да вдигаме пара. Лично аз смятам, че трябва да направим точно обратното – България не спечели абсолютно нищо от тези конфликти, които от 2003 г. насам след началото на войната в Ирак, последваха в Близкия изток – Либия, Египет, Йемен, Сирия. Нито България, нито Европа печелят нещо от това, защото това дестабилизира европейския континент, включително и България. С потоци от нелегални мигранти, фанатизирани радикални мюсюлмани, които вършат атентати и убиват хора в Европа“, коментира Каракачанов. Според него истината е, че не може да се решават проблемите на парче. „Това, че ще бомбардираш днес Сирия или че може да организираш сухопътна операция, може само да усложни ситуацията, защото няма да реши проблемите в Близкия Изток. Ако в края на краищата Великите сили не намерят общ език за комплексно решение за проблемите в Близкия Изток, Европа не я очаква нищо добро и сигурността ѝ няма да бъде в кой знае колко по-добра ситуация. От една страна имаме конфликта с Ирак, който продължава, „Ислямска държава“, имаме Либия, която е разбита държава и функционират минимум 3 структури на власт. Имаме Сирия, в която все още се води война в „Ислямска държава“, между кюрдите и Турция и правителството на Башар Асад, което се опитва да си възвърне териториите. Виждаме как сунити и шиити воюват по между си, разделени на лагери“, обясни военният министър. Той добави, че например Сирия и Иран са заедно, докато Саудитска Арабия и други държави са против този шиитски блок. „И двата блока обаче отказват да признаят правото на съществуване на държавата Израел. Как с този регион, без да се търси комплексно решение, може да се наложи някакво мирно решение? Политиката на парче, ориентирана заради природни ресурси и икономически интереси, не доведе до нищо добро“, отбеляза още Красимир Каракачанов. Лично аз смятам, че България няма място в този конфликт, каза Каракачанов. „Според мен военна операция няма да има. Вижте какво се случи – бяха атакувани обекти, които са обявени като такива, в които се предполага, че се разработват технологии за химическо оръжие. Не беше атакуван нито един руски или ирански обект, което само по себе си показва, че САЩ, Великобритания и Франция не желаят разширение на конфликта, не желаят Русия и Иран да бъдат въвлечени реално в този конфликт. Забележете изказването на Тереза Мей, която каза, че ударите срещу Дамаск нямат за цел свалянето на режима на Башар Асад. Всичко говори, че последващи действия няма да има“, коментира Каракачанов. По думите му в момента няма опасност от нова бежанска вълна, поради простия факт, че ударите са много далеч от сирийско-турската граница. „Не се очаква вълни от нелегални мигранти да тръгнат от Сирия към Турция и от Турция към България. Ударите приключиха. Самият американски министър на отбраната генерал Матис каза, че е дал разпореждане на прекратяване на операцията. Поради тази причина не се налага нашите въоръжени сили да бъдат в някаква друга степен на готовност. От друга страна, и „Гранична полиция“, и специалните ни сили и другите подразделения на границата, си вършат работата. Подготвили сме се и за подобен сценарий, но към момента такава неприятна опасност не съществува“, каза още Красимир Каракачанов.", "date": "2018.04.14", "title": "Каракачанов: България няма място в конфликта в Сирия"}
{"url": "https://www.24chasa.bg/novini/article/6816110", "text": "Министър-председателят Бойко Борисов ще проведе заседание с вицепремиерите Красимир Каракачанов и Екатерина Захариева и ръководителите на службите за сигурност. Ще бъде обсъдена ситуацията след последното развитие на конфликта в Сирия, съобщават от правителствената пресслужба. След края на срещата ще има изявления за медиите. Очаквайте подробности!", "date": "2018.04.14", "title": "Борисов, Захариева и Каракачанов ще обсъдят ситуацията в Сирия на заседание днес"}
{"url": "https://www.24chasa.bg/novini/article/6816005", "text": "Иранският върховен лидер аятолах Али Хаменей нарече престъпници Тръмп, Макрон и Мей, предава Ройтерс, цитирана от БТА. Иранският върховен лидер аятолах Али Хаменей заяви, че атаката срещу Сирия на САЩ, Франция и Великобритания е престъпление и че с нея няма да се постигне нищо, предаде Ройтерс. \"САЩ и съюзниците им няма да постигнат нищо с престъпленията в Сирия. Нападението срещу Сирия е престъпление. Американският президент, британският премиер и френският президент са престъпници\", каза Хаменей в реч, цитирана от иранската телевизия. Представител на елитното иранско военно подразделение Корпус на гвардейците на Ислямската революция заяви, че последиците от ударите по Сирия ще бъдат за сметка на Вашингтон. \"С тази атака ситуацията ще стане по-сложна и това със сигурност ще бъде за сметка на САЩ, които ще са отговорни за последващите регионални събития, които със сигурност няма да са в техен интерес\", каза пред иранската агенция Фарс Ядола Джавани, заместник-ръководител на политическия отдел на корпуса.                                                                                                                                                                                                                                                                                                                       ", "date": "2018.04.14", "title": "Али Хаменей: Тръмп, Макрон и Мей са престъпници (Обновена)"}
{"url": "https://www.24chasa.bg/novini/article/6816003", "text": "Министърът на отбраната на Великобритания Гевин Уилямсън заяви, че ракетните удари на страната му в коалиция със САЩ и Франция по Сирия са имали значително влияние върху това, което сирийското правителство и президента Башар Асад ще могат да направят в бъдеще, предава Ройтерс, цитирана от Фокус. Британският премиер Тереза Мей е трябвало да действа, когато е наредила ракетния удар по Сирия, а в понеделник тя ще се отчете пред парламента. Това заяви пред радио Би Би Си министърът на отбраната на Обединеното кралство Гавин Уилямсън, цитиран от Ройтерс. Днес Великобритания се присъедини към САЩ и Франция в нанасянето на удар, който Мей определи като \"ограничен и целенасочен\". Това стана, след като въз основа на разузнавателни данни бе заключено, че сирийският президент Башар Асад е отговорен за атака с химически оръжия в град Дума. Всички екипажи на самолетите \"Торнадо\" от Кралските военновъздушни сили се прибраха невредими, заяви Уилямсън. В отговор на въпрос дали ще има още военни действия срещу Сирия, той заяви, че според него западните удари засега имат достатъчен ефект. Пред друго радио - Ел Би Си, Уилямсън каза, че ракетните удари са имали значително въздействие върху способностите на правителството на Асад за бъдещи действия. На въпрос дали Западът сега е в нова студена война с Русия, министърът отговори, че отношенията с Москва са в ниска точка, но допълни, че иска Кремъл да използва влиянието си върху Асад, за да бъде сложен край на гражданската война в Сирия. Уилямсън заяви, че се надява на Великобритания и съюзниците й да не им се налага да нанасят нови удари в Сирия, предаде ТАСС. \"Не очакваме ситуацията да ни принуди да нанасяме по-нататъшни удари\", каза той. Британският министър на външните работи изрази подкрепа за разрешените от Тереза Мей въздушни удари срещу Сирия, предаде Асошиейтед прес. В съобщение в Туитър днес Джонсън заяви, че приветства новината за военния удар по големи обекти за химическо оръжие в Сирия, нанесен координирано с \"нашите американски и френски съюзници\". \"Светът е обединен във възмущението от всякаква употреба на химически оръжия, особено срещу цивилни\", посочи министърът. Мей разреши ударите без гласуване в парламента, който е във ваканция. Тя получи подкрепа от кабинета си на извънредно заседание.", "date": "2018.04.14", "title": "Лондон: Ударите имаха значителен ефект върху възможностите на Асад (Обновена)"}
{"url": "https://www.24chasa.bg/novini/article/6816133", "text": "Министерството на отбраната на Русия съобщи, че според наличната му информация въздушните удари по Сирия не са довели до жертви сред сирийските цивилни лии въоръжени сили, предава Франс прес, цитирана от Фокус. „Според първоначалната информация няма жертви сред мирните цивилни и сирийската армия“, съобщи високопоставеният руски офицер Сергей Рудской.", "date": "2018.04.14", "title": "Министерството на отбраната на Русия: Няма жертви на ударите в Сирия"}
{"url": "https://www.24chasa.bg/novini/article/6816136", "text": "Турция е била информирана преди въздушните удари на САЩ, Великобритания и Франция в Сирия, заяви днес говорителят на управляващата в Турция Партия на справедливостта и развитието Махир Юнал, предадоха Ройтерс и ТАСС. САЩ, Великобритания и Франция предупредиха Турция преди началото на операцията в Сирия, заяви Юнал в интервю за телевизия СиЕнЕн-Тюрк. По думите му операцията на САЩ и техните съюзници не е \"нападение над Сирия, а е насочена срещу сирийския режим\", предава БТА. По-рано днес източник от турското министерство на външните работи описа въздушните удари срещу сирийското правителство като \"уместен отговор\".", "date": "2018.04.14", "title": "Турция е била информирана преди \nначалото на операцията в Сирия"}
{"url": "https://www.24chasa.bg/novini/article/6815952", "text": "От военната база Акротири в Кипър излетяха две двойки британски самолети в рамките на операцията \"Сирия\". Британското министерство на отбраната съобщи, че две двойки бойни самолети тип Tornado са излетели около 3 часа сутринта от военната база Акротири в Кипър, произвели са удари с ракети \"Storm Shadow\" на 15 километра западно от град Хомс. \"Прецизният удар\" е станал в бивша сирийска ракетна база, където се съхраняват компоненти за производство на химическо оръжие. Това е една от трите цели, засегнати от американските, британските и френските сили, участващи в акцията. Четирите бойни самолета Tornado се завърнаха безопасно в Акротири. Министерството на отбраната обяви операцията за \"успешна\".", "date": "2018.04.14", "title": "Британски Tornado излетяха от Кипър, за да атакуват Сирия (Видео)"}
{"url": "https://www.24chasa.bg/novini/article/6816142", "text": "Временно е ограничено движението по пътя Русе - Велико Търново, в района между селата Раданово и Петко Каравелово, заради тежка катастрофа. При нея загина един мъж. Сигнал за произшествието е получен в 09,55 ч. Инцидентът е станал на пътя между селата Раданово и Петко Каравелово между трактор и 3 леки автомобила,  По първоначална информация е загинал водачът на единия автомобил и са пострадали водач и пътник от втори лек автомобил. Движението на автомобили през мястото на катастрофата временно е преустановено. Всички автомобили изчакват на място. Причините за произшествието са в процес на изясняване.", "date": "2018.04.14", "title": "Тежка катастрофа на пътя Русе–Велико Търново, мъж загина, а други двама са ранени (Видео)"}
{"url": "https://www.24chasa.bg/novini/article/6816225", "text": "Президентите на Сирия и на Иран Башар Асад и Хасан Роухани са обсъдили по телефона детайлите на ракетния удар на САЩ, Франция и Великобритания по Сирия, предава РИА Новости, цитирана от \"Фокус\". \"Време е западните сили, които подкрепят тероризма, да признаят, че са загубили контрол. Те чувстват, че са загубили доверието на своите народи и на света“, Асад е цитиран от пресслужбата на сирийското президентство. На свой ред президентът на Иран осъди бомбардировката на Сирия и потвърди, че Техеран ще продължи да стои на страната на сирийското ръководство и неговия народ. Роухани също така изрази увереност, че агресията на западните страни няма да отслаби буха на сирийците в борбата срещу тероризма.                    Асад добави, че ударите по военните обекти на правителството му са го накарали още по-категорично да се бори срещу опонентите си, предава AFP. „Тази агресия единствено ще направи Сирия и народът ѝ по-твърди в намерението си да се борят срещу тероризма за всяка педя от страната.", "date": "2018.04.14", "title": "Башар Асад: По-решен съм отвсякога да се боря с тероризма"}
{"url": "https://www.24chasa.bg/novini/article/6816226", "text": "Китайското правителство обяви, че е „против употребата на сила“ след като САЩ, Великобритания и Франция нанесоха удари по Сирия и призова към „завръщане в рамките на международното право“, предава Франс прес, цитирана от Фокус. „Ние последователно се обявяваме срещу употребата на оръжие в международните отношения и призоваваме към уважение, суверенитет, независимост и териториална цялост за всяка страна“, съобщи прессекретарят на китайското МВнР Хуа Чунин.", "date": "2018.04.14", "title": "Китай се обяви срещу употребата на сила в Сирия"}
{"url": "https://www.24chasa.bg/novini/article/6816230", "text": "България и Кипър ще си сътрудничат в Антарктида. Това съобщи проф. Христо Пимпирев, директор на Българския антарктически институт. По покана на Н.Пр. Христо Георгиев на 12 април 2018 г. в Кипър гостува проф. Христо Пимпирев. Вечер, посветена на българската антарктическа програма, се проведе в зала \"Мелина Меркури\" в Никозия по повод българското европредседателство. Специалната изложба с фотоси на българските полярници от Ледения континент, филмът за живота на българската експедиция и лекцията на проф. Пимпирев пред многобройната българска общност, чужди дипломати и представители на Министерството на културата и образованието на Кипър, преминаха при голям интерес и с много въпроси. По време на посещението си в кипърската столица проф. Пимпирев се срещна с постоянния секретар на Министерството на културата и образованието г-жа Егли Панделаки и с ректора на Университета на Кипър проф. Константинос Христофидес и бе договорено в най-скоро време да бъде подписано споразумение за сътрудничество в полярните региони между Университета на Кипър и Българския антарктически институт. Проф. Христофидес се запозна с българската антарктическа програма и изяви желание учени от университета и лично той като физик да посетят и работят на българската полярна база през предстоящия антарктически сезон. Това ще бъдат първите кипърски учени, които ще посетят Ледения континент. С изградената досега инфраструктура и планираната научна лаборатория българската база се превръща в притегателно място за съвместни изследвания на учени не само от полярните държави, но и от страни, на които можем да помогнем с нашия опит да започнат антарктическа дейност. Така България се затвърждава като регионален център за антарктически изследвания както на Балканския полуостров, така и в Югоизточна Европа.", "date": "2018.04.14", "title": "Проф. Пимпирев: България и Кипър ще си сътрудничат в Антарктида"}
{"url": "https://www.24chasa.bg/novini/article/6816231", "text": "Сирийските сили и руските им съюзници са поели пълен контрол над държания допреди това от бунтовниците град Дума край Дамаск, заяви мониторингова организация, цитирана от ДПА и БТА. Сирийският център за наблюдение на човешките права допълва, че и последната автоколона с бунтовници и семействата им е напуснала града по силата на споразумението за евакуация, уредено с посредничеството на Русия. С поемането на контрола над Дума на практика сирийското правителство си връща и цяла Източна Гута, анклава и бивш бастион на опозицията в околностите на Дамаск, отбелязва ДПА. Дума беше мястото на предполагаемата химическа атака, подтикнала САЩ, Великобритания и Франция да предприемат удари по Сирия тази сутрин. Подразделения на сирийската полиция и силите за сигурност влязоха днес в Дума, предаде сирийската агенция САНА, цитирана от ТАСС. В града обикалят техни патрули, които следят за спазването на реда. При влизането си в Дума полицаите били посрещнати и приветствани от събрали се на площада мирни жители, посочва САНА. Стотици сирийци демонстрираха на знаковия площад \"Омаяд\" в Дамаск. Те показваха знака на победата и натискаха клаксоните на автомобилите си, предаде Асошиейтед прес. Мнозина развяваха сирийски, руски и ирански знамена, ръкопляскаха и танцуваха. Демонстрациите започнаха тази сутрин след вълната от американски, британски и френски удари, с които се целеше да бъде наказан сирийският президент Башар Асад заради предполагаемата химическа атака срещу цивилни. Сирийското правителство отрече обвиненията.", "date": "2018.04.14", "title": "Мониторингова организация: Сирийските и руските сили контролират град Дума"}
{"url": "https://www.24chasa.bg/novini/article/6816237", "text": "В отговор на поредната химическа атака срещу цивилни в Сирия тази нощ коалиция от държави предприе ограничен удар по въздух по съоръжения, свързани с химически оръжия. Целите са подбрани прецизно, така че да няма жертви. Разглеждаме еднократната военна операция като предупреждение за прекратяване на подобни незаконни действия на сирийския режим в бъдеще. Това каза вицепремиерът и министър на външните работи Екатерина Захариева след заседание при министър-председателя, на което освен нея присъстваха вицепремиерът Красимир Каракачанов, министърът на вътрешните работи Валентин Радев, ръководствата на службите за сигурност, предава БТА.  Същевременно изразяваме загриженост от възможна ескалация на конфликта и призоваваме всички страни, и особено сирийския режим, да преустанови всякакви действия, нарушаващи международното хуманитарно право, заяви Захариева. По думите й е необходимо предприемане на мерки за деескалация, както и осигуряване на пълен и безпрепятствен хуманитарен достъп до жертвите на химически атаки в сирийския град Дума. Както многократно сме изразявали категоричната непримиримост срещу употребата на химическо оръжие, подчертаваме, че няма кауза, която да оправдава убийството на невинни граждани, сред които и деца, каза Захариева. Използването на химическо оръжие е военно престъпление, допълни тя. Тя посочи, че премиерът е разговарял с временно управляващия българското посолство в Сирия и е станало ясно, че няма пострадали български граждани.   ", "date": "2018.04.14", "title": "Захариева: Няма кауза, която да оправдава убийството на невинни, сред които и деца (Видео)"}
{"url": "https://www.24chasa.bg/novini/article/6816254", "text": "Прессекретарят на руското министерство на отбраната Мария Захарова заяви, че страната ѝ ще представи пред Съвета за сигурност на ООН не просто аргументи, а доказателства, че ударът на САЩ, Франция и Великобритания по Сирия е незаконен, предава РИА Новости. Захарова допълни, че ракетният удар е поставил кръст на преговорния процес, предава Фокус.   „Тази акция дава мощен сигнал на екстремистите и на терористите относно това, че те действат правилно“, поясни тя.", "date": "2018.04.14", "title": "Русия: Ще представим пред ООН доказателства, че ударът в Сирия е незаконен"}
{"url": "https://www.24chasa.bg/novini/article/6816240", "text": "\"Цялото село скърби за Юмер, той беше много честен човек. Работеше дълго време като строител във Франция. Излязъл е от къщи в 6,30 ч. сутринта на 13 април, качил се е в автобуса от Айтос. Имаше билет за Франция  - точно на черния петък! Не успя да пристигне. Всички сме в  шок\", сподели пред 24 часа кметът на руенското село Вишна Мехмед Исмаил. Той съобщи, че днес около 14,30 ч. най-вероятно тялото на загиналия на АМ \"Тракия\" Юмер Юмер ще бъде освободено  и близките му ще го приберат в родното село. Ако това стане, погребението ще бъде в неделя, каза кметът на Вишна. 46-годишният мъж оставя съпруга и две деца сираци. Синът му е ученик в 10 клас, бил пълен отличник. Дъщерята е семейна и живеела във Франция. Там били устроени още братът и двете сестри на Юмер. Родата вече пътувала към България, казаха хора от селото. Съпругата  Зейнеб в момента била на трудовата борса, но до преди 3 месеца работела в цех за кабели. Напуснала заради здравословни проблеми. Огромна е трагедията за семейството, скърби цялото село, сподели още кметът на Вишна Мехмед Исмаил.  ", "date": "2018.04.14", "title": "Кметът на Вишна: Цялото село скърби за Юмер, чакаме днес да освободят тялото"}
{"url": "https://www.24chasa.bg/novini/article/6816261", "text": "ЕС призовава всички държави, особено Русия и Иран, да използват влиянието си за предотвратяване на нова употреба на химическо оръжие, най-вече от сирийския режим. ЕС призовава всички страни в конфликта, особено поддръжниците на режима в Дамаск и неговите съюзници, да въведат незабавно прекратяване на огъня и да осигурят достъп на лекари и коридори за медицинска евакуация. Това се посочва в изявление на върховния представител на ЕС по външната политика и сигурността Федерика Могерини, информира БТА. ЕС осъжда решително многократната употреба на химическо оръжие от режима в Сирия, потвърдено от Организацията за забрана на химическите оръжия. ЕС беше уведомен за целенасочените удари на САЩ, Франция и Великобритания с ясната цел за предотвратяване на нови случаи на използване на химически вещества от сирийския режим срещу собствения му народ. ЕС подкрепя всяко усилие в тази посока, се допълва в изявлението. ЕС е дълбоко потресен, че международната общност остава изправена пред заплахата от употреба на химическо оръжие. Задължително е да бъде понесена отговорност, използването на химическо оръжие е военно престъпление и престъпление срещу човечеството. Извършителите ще бъдат подведени под отговорност за нарушаване на международното право. Жалко е, че досега Съветът за сигурност на ООН не успя да одобри резолюция за възстановяване на механизма за установяване на извършителите на химически нападения в Сирия. ЕС остава готов да наложи допълнителни мерки срещу свързаните с разработката и употребата на химическо оръжие в Сирия, заявява Могерини.", "date": "2018.04.14", "title": "ЕС призовава за незабавно прекратяване на огъня в Сирия"}
{"url": "https://www.24chasa.bg/novini/article/6816262", "text": "САЩ обвиниха сирийското правителство за химическата атака и остро разкритикуваха Русия, че не е спряла съюзника си Башар Асад, предаде Ройтерс, цитирана от БТА. \"С голяма доза увереност смятаме, че Сирия е отговорна и за пореден път част от проблема е това, че Русия не я спря, както и продължаващата липса на действия от (руска) страна на този фронт\", каза говорителката на Белия дом Сара Сандърс. Американските разузнавателни данни показват, че руските твърдения, че атаката е инсценировка, са неверни, допълни тя. \"Нашите разузнавателни данни говорят друго. Но не мога да кажа повече\", заяви Сандърс. Държавният департамент също каза, че САЩ имат доказателства, позволяващи с \"голяма доза увереност\" да се заяви, че сирийското правителство е извършило атаката, но допълни, че САЩ все още работят за установяване на използваната смес от химикали.", "date": "2018.04.14", "title": "САЩ: Имаме доказателства, че Сирия е отговорна за химическата атака"}
{"url": "https://www.24chasa.bg/novini/article/6816265", "text": "Кипър се дистанцира от британските въздушни удари по сирийски цели, като заяви днес, че Република Кипър не е била информирана предварително и не е участвала в действията, предприети от британската суверенна военновъздушна база на острова, предаде агенция Ройтерс, цитирана от БТА. Четири изтребителя \"Торнадо\" на Кралските военновъздушни сили от базата Акротири в Кипър изстреляха днес крилати ракети \"Сторм шадоу\" по военен обект близо до Хомс, където се смята, че Сирия е складирала химикали, съобщи британското министерство на отбраната. \"Република Кипър не е имала никакво участие в тази операция и в страната съществуват пълни условия на сигурност\", заяви говорителят на кипърското правителство Продромос Продрому в изявление. \"Властите в Никозия следят ситуацията от самото начало, но Република Кипър не е получила никаква предварителна информация\", допълни говорителят. Въздушното пространство на Кипър и неговият район за информация за полети, който заема голяма част от въздушното пространство в Източното Средиземноморие, не са били използвани по време на операцията, каза още говорителят. \"Ние се надяваме, че след това ще бъде възможно военните операции в Сирия да бъдат избегнати и към източниците на заплаха в тази съседна страна ще се подхожда с мирни средства и чрез диалог\", заяви още говорителят на кипърското правителство. Великобритания притежава две суверенни бази в Кипър, който бе нейна колония до 1960 г. На острова се намират около 3100 британски войници, напомня Ройтерс.", "date": "2018.04.14", "title": "Кипър не е била информирана \nза ударите в Сирия и не е участвала в тях (Видео)"}
{"url": "https://www.24chasa.bg/novini/article/6816140", "text": "Обстановката в света след ударите на САЩ, Великобритания и Франция в Сирия напомня ситуацията преди Първата световна война, заяви днес в интервю за националната телевизия РТС сръбският президент Александър Вучич, цитиран от ТАСС и БТА. \"Такава атмосфера не сме имали от Втората световна война, макар че на мен много повече ми напомня на атмосферата преди Първата световна война. Не твърдя, че ще стане нещо подобно, защото интересите и разрушителната мощ на всички страни са ужасно големи\", каза Вучич, като подчерта, че за Сърбия е важно да си извлече поуки, да гарантира сигурност на своите граждани и да работи за това ежедневно. ТАСС отбелязва, че изявленията на Вучич са били твърде предпазливи, а президентът е подбирал грижливо думите си. Отговаряйки на въпрос, Вучич се оплака, че не е политолог, за да може свободно да говори \"кои страни са извлекли максимална изгода\" от ситуацията, и отбеляза, че \"като президент не може да говори за това\". \"Ние сме малка страна, не трябва да се месим в игрите на великите сили. Трябва да разговаряме и да имаме партньорски и приятелски отношения с всички\", каза Вучич. В същото интервю той заяви, че ударите на САЩ, Великобритания и Франция в Сирия напомнят на бомбардировките срещу Югославия. \"За всички нас - тези, които сме на повече от 18-19 години, това болезнено ни напомня за периода, през който преминахме\", каза сръбският президент.", "date": "2018.04.14", "title": "Вучич: Ударите в Сирия напомнят на ситуацията преди Първата световна война (Обновена)"}
{"url": "https://www.24chasa.bg/novini/article/6816270", "text": "49-годишен мъж от с. Петко Каравелово е загиналият при тежката верижна катастрофа преди обед на главния път Русе - Велико Търново. В Спешното отделение на болницата във Велико Търново са откарани 29-годишен мъж от Силистра с инициали М. Т. и жена на 38-години от Свищов, пътували в друга от ударените коли. И двамата пострадали при ПТП-то са контактни, не са губили съзнание, а изследванията до момента показват, че най-вероятно няма да се наложи лечение в болнични условия. Дали ще бъдат хоспитализирани обаче ще стане ясно едва след приключването на всички снимки и изследвания, съобщи дежурният в СО д-р Иван Андреев. Двамата са с множество натъртвания и охлузни рани по телата. Движението между полскотръмбешките села Раданово и Петко Каравелово все още е затворено, текат огледи. Сигнал за произшествието между трактор и три леки автомобила е получен в 09,55 ч., съобщи МВР. По първоначална информация тракторът се движел в посока Русе, а зад него пътували два леки автомобила. Шофьорът на първата кола - Опел Кадет намалил, за да не се удари в машината и бил натресен от следващия го автомобил. При удара немската кола изхвърчала в насрещното и се забила челно в движещо се към Велико Търново возило.", "date": "2018.04.14", "title": "49-годишен мъж е загиналият в мелето\nна пътя Русе-Велико Търново (Видео)"}
{"url": "https://www.24chasa.bg/novini/article/6816402", "text": "Официалната сирийска информационна агенция САНА съобщи за най-малко трима пострадали цивилни от западните удари, нанесени през изминалата нощ по Сирия. Не се уточнява къде. Военен източник каза за ДПА, че при ударите в провинция Хомс са ранени шестима войници, предава БТА. Сирийският бригаден генерал Али Майхуб, цитиран от Асошиейтед прес, при един от ударите по военна база в Хомс са ранени трима цивилни, макар че атаката била неуспешна, защото ракетата била \"отклонена\". При друго нападение с \"няколко ракети\", насочени срещу изследователски център в Барзех край Дамаск, е била разрушена една сграда и са нанесени материални щети, но няма човешки жертви. В поразената сграда имало образователен център и лаборатории. Руското министерство на външните работи заяви по повод медийни съобщения за пострадали при американските удари, че по данни на руското посолство в Дамаск няма пострадалите руски граждани, предаде ТАСС.", "date": "2018.04.14", "title": "Съобщения за ранени при ударите в Сирия"}
{"url": "https://www.24chasa.bg/novini/article/6816450", "text": "Австрийският канцлер Себастиан Курц заяви днес, че се отнася \"с разбиране\" към въздушните удари на Запада срещу режима в Дамаск, за да бъдат предотвратени \"по-нататъшни военни престъпления\", предаде ТАСС. \"Военната операция на САЩ, Франция и Великобритания бе реакция на шокиращата и осъдителна употреба на химическо оръжие в Сирия против цивилно население\", написа в Туитър Курц. Той припомни за патовата ситуация в Съвета за сигурност на ООН, който не е успял да приеме резолюция по повод химическа атака в сирийския град Дума, предава БТА. Външното министерство в Мадрид разпространи днес изявление, в което се казва, че ракетният удар по Сирия е бил \"пропорционален отговор\" на нападението с химическия оръжия в Дума. Полското външно министерство заяви, че \"международната общност не може да бездейства\" и трябва да вземе мерки за предотвратяване на други химически атаки по света. Външнополитическите ведомства на Латвия и Литва също изразиха подкрепа за военната операция на Великобритания, САЩ и Франция през изминалата нощ.", "date": "2018.04.14", "title": "Европейски страни подкрепиха ракетната атака срещу Сирия"}
{"url": "https://www.24chasa.bg/novini/article/6816465", "text": "Турският външен министър Мевлют Чавушоглу смята, че международната общност е трябвало отдавна да се намеси в дейността на сирийските власти и на президента Башар Асад, предаде ТАСС.В изявление, предавано на живо от телевизия Хабертюрк, Чавушоглу каза, че ако въздушните удари на САЩ, Великобритания и Франция в Сирия са били насочени срещу Сирия и нейния народ, Турция би се обявила против тях. Те обаче са били противодействие срещу режима на Асад, \"използващ химическо оръжие нееднократно, без да е бил наказван досега\". Чавушоглу каза, че независимо от големите усилия на Турция, Русия и Иран за прекратяване на огъня и създаване на зони за деескалация в Сирия, в последно време там са загинали много хора. \"Така че днешната намеса /на САЩ, Великобритания и Франция/ е била насочена именно против режима. Той не бива повече да остава на власт\", каза турският външен министър. Чавушоглу изтъкна, че Турция изцяло подкрепя и подпомага експертите от Организацията за забрана на химическото оръжие за установяване на фактите и за присъствието му там.", "date": "2018.04.14", "title": "Чавушоглу: Ударите в Сирия са били насочени срещу Асад, а не срещу народа"}
{"url": "https://www.24chasa.bg/novini/article/6816473", "text": "Въздушните удари на Великобритания, САЩ и Франция срещу Сирия са признак, че тези страни искат да дадат възможност на екстремистите да възстановят силите си. Това се казва в изявление на руското външно министерство, разпространено днес и цитирано от ТАСС. Според руското ведомство атаката е предприета по време, когато сирийските правителствени сили продължават своето успешно настъпление срещу \"Ислямска държава\" и Фронта \"Ан Нусра\". \"Излиза, че САЩ и техните съюзници искат да дадат на радикалите и екстремистите възможност да си поемат дъх, да възстановят редиците си, да проточат кръвопролитието на сирийска земя и по този начин за затруднят политическото уреждане [на конфликта]\", пише в документа, предава БТА. В изявлението си министерството казва, че Русия настоява за ново спешно заседание на Съвета за сигурност на ООН, на което да бъде дадена \"нужната оценка\" на ракетната атака срещу Сирия, за да се премахне възможността за такива \"безразсъдни агресивни действия\" занапред. Дипломатическото ведомство в Москва посочва, че случилото се тази нощ заплашва мира и сигурността в района, който \"вече е дълбоко дестабилизиран в резултат на престъпните действия на САЩ и техните съюзници в Ирак и Либия\", съобщи ТАСС.", "date": "2018.04.14", "title": "Москва: САЩ и съюзниците помагат на екстремистите в Сирия да си поемат дъх"}
{"url": "https://www.24chasa.bg/novini/article/6816502", "text": "29-годишната шофьорка на реното, което вчера се удари в рейс край Вакарел на магистрала \"Тракия\", е вече обвинена от Софийската окръжна прокуратура за причиняване на смърт на повече от двама. Това съобщи наблюдаващия прокурор по делото Мирослав Ангелов, който отказа да назове името й. По неофициална информация тя се казва Цвета Таскова и е от Плевен. Задържана е за 72 ч, а в понеделник прокуратурата ще иска съда да й наложи постоянен арест. Основните мотиви на прокуратурата да подведе Таскова под отговорност са свързани с това, че експертиза е установила, че реното й е в техническа изправност и катастрофата е станала заради \"субективни действия на шофьорката\", каза прокурор Ангелов. Той уточни, че вече е извършен оглед на катастрофата и са иззети много доказателства. Разпитани са повече от 25 свидетели, а най-важният е дал показания пред съдия. Прокурорът каза, че багажът на пострадалите и техните близки ще бъде върнат. Много от пасажерите в злополучния рейс са пътували за чужбина. Освен това прокуратурата вече е иззела и документи от фирмата \"Юнион Ивкони\" за досието на автобуса и книжа за прегледите и ремонтите му. Направени са 6 аутопсии на загиналите. Двамата шофьори на автобуса и на реното са били наказвани от КАТ. Преди 2 години Таскова е била с иззета книжка заради шофиране пияна в Плевен, а Веселин Георгиев е бил глобяван, добави още наблюдаващият прокурор. От обвинението молят всички очевидци на катастрофата да се осмелят да свидетелстват и да се свържат с прокурор Ангелов на телефон 0886 88 25 34.", "date": "2018.04.14", "title": "Обвиниха шофьорката на реното за касапницата край Вакарел (Видео)"}
{"url": "https://www.24chasa.bg/novini/article/6816512", "text": "Турският президент Реджеп Тайип Ердоган приветства днес въздушните удари на САЩ, Великобритания и Франция в Сирия и заяви, че операцията е изпратила послание на сирийския президент Башар ал Асад, предаде агенция Ройтерс. \"Със съвместната операция на САЩ, Великобритания и Франция в събота сирийският режим получи послание, че неговите зверства няма да останат без отговор\", заяви Ердоган на конгрес на неговата Партия на справедливостта и развитието в Истанбул, предава БТА. \"Невинният сирийски народ отдавна трябваше да бъде защитен\", каза още Ердоган. Според него военната операция на САЩ, Великобритания и Франция е правилна и оправдана, допълва агенция ТАСС. \"Немислимо е химическите атаки на режима на Асад да останат без отговор\", заяви турският президент, цитиран от ТАСС. Ердоган заяви, че възнамерява в скоро време да обсъди операцията в Сирия с президента на Франция Еманюел Макрон. \"Днес сутринта аз обсъдих тази тема с премиера на Великобритания Тереза Мей, по-късно ще обсъдя този въпрос с Макрон\", каза още турският държавен глава.", "date": "2018.04.14", "title": "Ердоган: Невинният сирийски народ отдавна трябваше да бъде защитен"}
{"url": "https://www.24chasa.bg/novini/article/6816514", "text": "Официалната интернет страница на Министерството на отбраната на САЩ публикува изявление на министъра на отбраната на страната Джеймс Матис. Вижте я, цитирана от Фокус:  „Добър ден. Както знае светът, сирийският народ е подложен на ужасяващи страдания от продължилата дълго бруталност на режима на Асад“. „На 7 април режимът отново реши да не се съобрази с нормите на цивилизованите хора и демонстрира грубо несъобразяване с международното право, като използва химическо оръжие, за да убие жени, деца и други невинни хора. Ние и нашите съюзници намираме тези зверства за непростими“. „Като главнокомандващ, нашият президент има правото, според член II на Конституцията, да използва военна сила в чужбина, за да защити важни национални интереси на САЩ. Съединените американски щати имат важен национален интерес в избягването на влошаващата се катастрофа в Сирия и по-специално в предотвратяването на употребата и разпространението на химически оръжия“. Миналата година, в отговор на нападението с химическо оръжие срещу цивилни и като знак за режима да спре да употребява химически оръжия, ние нанесохме удари по военната база, от която бяха употребени тези оръжия“. „По-рано днес президента Тръмп нареди на американската армия да проведе операции, в сътрудничество с нашите съюзници, за разрушаването на възможностите на сирийския режим за изследване на химическите оръжия, разработването и произвеждането им“. „Тази нощ, Франция, Обединеното кралство и САЩ предприеха решителни действия и удариха сирийската инфраструктура за химически оръжия“. Очевидно, режимът на Асад не разбра миналогодишното ни послание. Този път, нашите съюзници и ние ударихме по-силно. Заедно, ние изпратихме ясно послание на Асад и лейтенантите му убийци, да не провеждат повече химически атаки, за които ще бъдат държани отговорни“. „Седемдесетте държави в коалицията за борба с „Ислямска държава“ продължават да са ангажирани с разгромяването на „Ислямска държава“ в Сирия. Отделно от това, ударът от тази вечер демонстрира международната решимост за предотвратяване на употребата на химически оръжия над всеки, при всякакви обстоятелства, в противоречие с международните закони“. „Искам да подчертая, че тези удари са насочени срещу сирийския режим. В осъществяването на тези удари, ние направихме големи усилия, за да избегнем цивилни и чуждестранни жертви“. „Но е време за нашите цивилизовани държави да се обединят спешно за приключването на сирийската гражданска война чрез подкрепа за женевския мирен процес под егидата на ООН“. „В съответствие с конвенцията за химическите оръжия, забраняваща употребата на подобни оръжия, ние призоваваме отговорните държави да осъдят режима на Асад и да се присъединят към нас и нашето твърдо намерение да предотвратим ново използване на химически оръжия“. „Генерал Дънфорд ще даде информация по военните въпроси“. „На основата на минали опит, ние очакваме значителна дезинформационна кампания през следващите дни от тези, които се съюзиха с режима на Асад. В опит да бъдем максимално прозрачни и точни, моите асистенти по връзките с обществеността Дана Уайт и генерал-лейтенант МакКензи, началник на Обединения щаб, ще ви информират за известните детайли утре“.", "date": "2018.04.14", "title": "Джеймс Матис: Призоваваме отговорните държави да осъдят режима на Асад"}
{"url": "https://www.24chasa.bg/novini/article/6816525", "text": "От Пентагона заявиха в събота, че съвместните удари на САЩ, Великобритания и Франция срещу сирийския режим „са ударили всички цели“, което противоречи на твърденията на Русия, че 70 от 102 ракети са свалени, предава АФП. „Не искаме конфликт в Сирия, но не можем да допуснем подобни груби нарушения на международното право“, заяви говорителят на американското Министерство на отбраната Дана Уайт пред репортерите. „Ударихме успешно всяка цел“, заяви тя. „Ударите бяха оправдани, легитимни и пропорционални“, предава Фокус. Генерал-лейтенант Кенет МакКензи, на същия брифинг, заяви, че три обекта, които са били „фундаментални компоненти от химическата инфраструктура на режима“ са ударени. Операцията е била „прецизна, съкрушителна и ефективна“, заяви той, като добави, че тя ще върне програмата за химически оръжия на Сирия „с години назад“. Маккензи отбеляза още, че нито един „сам", "date": "2018.04.14", "title": "Пентагонът: Ударихме успешно всички цели в Сирия"}
