{"url": "https://www.24chasa.bg/novini/article/6581803", "text": "Един ремонт, един булевард и паветата по него предизвикаха престрелка между премиера и лидер на ГЕРБ Бойко Борисов и председателката на БСП Корнелия Нинова. Същият този булевард, - “Дондуков”. Тия дни ремонтът му събра малоброен, но гръмогласен протест с искане за оставка на столичния кмет. Организира го “Спаси София”. Те обаче се оказаха малцинство, след като към тях се присъединиха активисти на БСП. Това вбеси Борисов и в неделя той защити Йорданка Фандъкова: “Стотина души, и то половината от БСП, излезли да спасяват София. От кое? Като станах кмет, 50 детски градини бяха откраднали. 50! Откраднали, уж приватизирали и смотали. Когато нападат жена, и то с гадни думи, ГЕРБ е длъжен да скочи и да я защити. Стотина протестират, сиреч последните 5-6 реда тук  , могат да направят контрамитинг. Толкова им е силата”. Темата се доразгърна и във вторник - бе показан клип как неизвестен мъж вади павета от ремонтирания булевард. В същия момент Борисов бе на заседание на правителството и видя в това “политическа атака, конспирация и саботаж”. “Между другото гледах клипа за протестърите, които изравят паветата по “Дондуков”. Гледахте ли го? Облечен с жилетка като на работниците, за да не би някой, ако го види, да каже, че… Представяте ли си каква наглост е това, каква политическа атака - да отидеш, да разровиш готова улица само за да можеш на другия ден да снимаш и да организираш протести. Смятайте какъв противник имаме срещу нас!”, разгневи се премиерът. И добави: “Това са саботажи, конспиративна дейност, това е същността на оцеляването им над 100 години. Това е същността на действието - конспиративна, взривяват влакове, линии, мандри...”. “Когато говори за БКП, Борисов да си извади партийната книжка от БКП и молбата за напускане от МВР, за да остане в БКП”, отвърна по-късно Корнелия Нинова. Самата Фандъкова в сряда заяви, че не е вярвала, че някой може умишлено да вади паветата. “Казах, че това са оправдания на строителите. Не вярвах, че е възможно, докато не видях записа. Освен всичко останало случилото се е много опасно, защото можеше някой пешеходец или шофьор да не види дупката”, каза кметицата. Иначе ремонтът на булеварда започна през юли. Преди това като предложи три варианта - павета, асфалт и смесен, както и серия обществени обсъждания. Най-голяма подкрепа получи комбинацията между двете настилки - павета по трамвайните линии и асфалт по активните ленти за движение. Малко след като започнаха работите по булеварда, със становище, че паветата трябва да бъдат запазени, защото са част от историческия облик на града. И общината се съобрази. Като консултант на фирмата изпълнител - “Трейс”, бе привлечен един от старите павьори на София Лако Лаков, който през 50-те години на XX в. е редил паветата по булевардите “Цар Освободител” и “Цар Борис III”. Заради решението на Министерството на културата София се сдоби и с първата велоалея върху павета, макар и гладки, за да може да се кара по тях. През септември Фандъкова поиска в писмо от министъра на културата Боил Банов специализираният експертен съвет да преразгледа решението си за участъка между ул. “Г. С. Раковски” и бул. “В. Левски” и да разреши там да се положи асфалт. Две седмици по-късно съветът разреши асфалта, но чакането измести крайния срок за завършване на обекта. Иначе ремонтът включваше реконструкция на ул. “Кракра”, която бе завършена в края на юли. Последният участък от булеварда - между ул. “Г. С. Раковски” и бул. “В. Левски”, беше пуснат за движение на 20 ноември. При ремонта бяха подменени релсовият път и контактната мрежа. Поставени са и специални гумени заглушители, за да се намали шумът при движението на трамваите. Целият булевард е с LED осветление. Нови са и тротоарите. Срокът за завършване на обекта е 1 декември. Затова неведнъж в последните дни се наложи Фандъкова да обяснява, че общината още не е платила нито лев за реконструкцията. Заради умишленото вадене на новите павета и твърденията, че се прави “ремонт на ремонта”, от “Трейс” изпратиха позиция до медиите в края на миналата седмица. От холдинга напомниха, че подобни действия подлежат на сериозни санкции според Наказателния кодекс, включително и лишаване от свобода. “Спаси София” е гражданска организация, имаща за цел превръщането на София в един по-зелен, мобилен, устойчив и приятен за живеене град. Не приемаме да бъдем инструмент за саморазправа между политическите противници ГЕРБ и БСП, а нашата многогодишна дейност да бъде принизена до елементарни политически боричкания. Нашата организация е партийно независима и ВИНАГИ е посочвала отговорните за грешните решения в София, критикувайки подозрителното единомислие между управляващи и опозиция в общинския съвет по теми, предразполагащи към нарушаване на обществения интерес, пишат от организацията в писмо до медиите.  В него те обясняват, че са поканили всички общински съветници на протеста в неделя, но се отзовали само от РБ, БСП, коалиция “Сердика” и “Зелените”. “Спаси София” настоява МВР да открие човека, вадил павета от ремонтирания “Дондуков”, “за да се спрат веднъж завинаги всякакви спекулации за наше участие”.  Бул. “Дондуков” е един от основните централни столични булеварди. Носи името на руския генерал и държавник княз Александър Дондуков-Корсаков, който има заслуги за изграждането на Княжество България. В самото му начало са две от най-важните институции - Министерският съвет и Президентството. Там е и бившият Партиен дом, който скоро трябва да се превърне в нова пленарна зала на Народното събрание. Всъщност булевардът започва от ларгото при ЦУМ и стига до моста “Чавдар”. Той получава името си през 1881 г. През 1933 г. източната му част е прекръстена на бул. “Принц Карл Шведски”. След 9 септемри 1944 г. булевардът отново се сдобива с ново име - на началник-щаба на въоръжените сили на СССР маршал Сергей Бирюзов, назначен и за главен военен съветник на Българската армия. През 90-те години булевардът връща първото си име и отново е “Дондуков”. По него минава една от първите трамвайни линии в София. Бил е търговска улица с магазини в приземните етажи на сградите. Там са били известните в миналото сладкарници “Охрид”, “Роза”, “Ница”, хотел “Панах” и други. ", "date": "2017.11.29", "title": "Булевард “Дондуков” - павето на раздора"}
{"url": "https://www.24chasa.bg/novini/article/6581991", "text": "ГЕРБ прави бюджет не за българите, а за купуване на влияние, задкулисни договорки и печелене на избори. Това каза председателят на ПГ на „БСП за България“ Корнелия Нинова по време на дебатите по рамката на държавния бюджет за 2018 г., предаде „Фокус“. „ГЕРБ превърна най-висшата форма на политика - бюджет, в най-грозната форма за купуване на политическо влияние и купуване на политическо спокойствие“, подчерта Нинова. Лидерът на БСП поясни, че ГЕРБ не предлага нищо ново и различно от досега, а то е повече пари в доказано неработещи системи. „Защо доказано? Нека да видим какво става с образованието. Все повече деца отпадат от училище, все повече се увеличават онези, които са неграмотни. В здравеопазването се увеличава броят на закритите болници и хората, които нямат достъп до качествено здравеопазване. Близо 3 млн. са на прага на бедността. Демографската катастрофа – продължаваме да се топим“, коментира лидерът на БСП. Нинова заяви, че това са процеси, които текат от години и обърна внимание, че ГЕРБ управляват от осем. Тя коментира, че в бюджета на ГЕРБ няма предпоставки за растеж в икономиката. „Инвестициите за 2017 г. са се стопили наполовина. Предвиждате 2,1 % за следващата година, вместо 5,6 % от 2008 г. Предлагаме цялата наша алтернатива, която е в посока за компенсиране на липсата на чужди инвестиции с държавни такива, като предлагаме два специални фонда за проекти и новата данъчна система, която да доведе до по-справедливи доходи“, заяви Нинова. „Години наред ГЕРБ подценяват умишлено приходите, които се разпределят в тази зала от НС, така както е редно. Има излишъци, които се разпределят извън тази зала, в МС, субективно без правила и без принципи - така, както не е редно. Това го има в бюджета за 2018 г. От 28 ноември 2017 г. ГЕРБ - 30 млн. в 35 общини извън бюджета, ДПС 22 млн. в 35 общини извън бюджета. Всички останали общини в държавата – 3 млн. лв.“, каза Нинова. Тя се обърна към вицепремиера Валери Симеонов: „Докато вие откривате тоалетни на ГКПП ДПС получи за половин час 22 млн. лв извън бюджета. Какво става в държавата? Кой управлява в държавата? Това ли е начинът на бюджетиране? Това ли е принципът?“, попита Нинова.", "date": "2017.11.29", "title": "Нинова: ГЕРБ прави бюджет не за българите, а за купуване на влияние"}
{"url": "https://www.24chasa.bg/novini/article/6581993", "text": "Водещият конструктор на руската самолетостроителна корпорация МиГ е бил намерен с прерязано гърло, съобщава Лента.ру, като се позовава на свой източник в правоохранителните органи.  38-годишният Алексей Сметаников е намерен в тоалетната на 14-я етаж на една от бившите сгради на корпорацията на Ленинградско шосе в Москва. Пазачът го е намерил с бръснач в ръката. Мъжът е спасен. Откаран е в болница с прорезна рана на шията.", "date": "2017.11.29", "title": "Водещият конструктор на МиГ намерен с прерязано гърло в тоалетната"}
{"url": "https://www.24chasa.bg/novini/article/6581995", "text": "Ако вие имате формула за деление на общините на ваши и наши ние нямаме такава. Това каза председателят на ПГ на ГЕРБ Цветан Цветанов в отговор на изказване на лидера на БСП Корнелия Нинова в дебатите по окончателното гласуване на бюджета за 2018 година, предаде „Фокус“. „Г-жо Нинова, казвате, че ГЕРБ е управлявала 8 години. Ако бяхме управлявали последните 8 години страната щеше да бъде с още по-голям темп на развитие. Напомням Ви, че през двете години от вашето управление ни върнахте с 8 години назад“, с тези думи се обърна той към лидера на БСП Корнелия Нинова. „Оставихте държавата с 5,5 % дефицит, а в момента няма дефицит“, посочи Цветан Цветанов. „Ще продължим да работим в интерес на хората, защото така се печелят избори“, каза още той.", "date": "2017.11.29", "title": "Цветанов: Ако БСП има формула за деление на общините на наши и ваши - ние нямаме"}
{"url": "https://www.24chasa.bg/novini/article/6581936", "text": "Всички пенсии ще бъдат вдигнати с 3,8% от 1 юли догодина, като минималната ще стане 207, 60 лв. Това приеха на второ четене депутатите с гласуването на бюджета на Държавното обществено осигуряване (ДДО). Парламентът го одобри след близо пет часа дебати. Повишават се изискуемите възраст и осигурителен стаж при пенсиониране за всички категории труд. От 1 януари процентът за всяка година осигурителен стаж в пенсионната формула се увеличава от 1,126 на 1,169. Депутатите се съгласиха и през втората година от 340 на 380 лв. Вдига се и минималният дневен размер на обезщетението за безработица от 7, 20 на 9 лв. Максималният размер се фиксира на 74,29 лв. Определя се минимален месечен осигурителен доход на самоосигуряващите се лица от 510 лв., колкото ще е и минималната заплата догодина. Депутатите приеха още да се увеличи минималният осигурителен доход за земеделските производители от 300 на 350 лв., отказвайки се от първоначалното предложение на управляващите за скок с близо 60%. Запазва се размерът на максималния осигурителен доход за всички осигурени лица - 2600 лв. Най-спорната тема по време на дебата обаче останаха пенсиите. Опозицията настояваше да се отпуснат повече пари, от ГЕРБ възразиха, че това е популизъм, в хазната няма толкова. От ДПС изготвиха предложение за вдигане на всички пенсии с 5,4% от 1 юли, за което ще са нужни още 167 млн. лв, но то бе отхвърлено. Шефът на социалната комисия Хасан Адемов от ДПС пък обяви, че в сметките българи. По данни на Националния статистически институт 3,2 млн. са заетите, а кабинетът е заложил приходи от осигуровките на 2,7 млн., посочи Адемов и допусна, че вероятно властта признава, че те може да са в сивия сектор. От БСП пък поискаха максималният осигурителен праг да бъде 3300 лв. “Не мотивираме хората да се осигуряват на реалните доходи . Честно ли е депутатите, които вземат повече от 3000 лв., да се осигуряват на този осигурителен праг?”, попита левият Драгомир Стойнев. Социалният министър Бисер Петков му отговори, че не е добре да се увеличават максималната осигурителна вноска и максималният осигурителен доход. “Първо ДОО, чийто бюджет се разисква, е първият стълб на българската пенсионна система. Нека не забравяме, че пенсионната система има втори задължителен и трети доброволен пенсионен стълб. Ограничаването на размера, по който се правят вноски в първия, респективно във втория, има за цел да остави разполагаем доход в по-високодоходните групи, които, ако желаят да увеличат пенсионния си доход, имат друга възможност за това”, каза Петков. Той увери, че не е най-добрата политика да се увеличават размерът на осигурителната вноска и на осигурителния доход. “Максималният осигурителен доход е регулатор на максималния размер на пенсията. В момента има таван за максималната пенсия 35% от него, респективно 910 лв.”, бе категоричен министърът. Общо планираните приходи са 11,067 млрд. лв. От осигурителни вноски се очакват 6,517 млрд., от неданъчни приходи - 55,6 млн., от глоби, санкции и наказателни лихви - 22,6 млн., а от други приходи 26,2 млн. лв. Допълнителните трансфери от държавния бюджет за покриване на недостига от средства са 4,186 млрд. лв. Разходите за пенсии ще са 9,455 млрд. лв. За социални помощи и обезщетения се предвиждат 1,490 млрд. лв. Близо 114 млн. лв. ще са за програми, дейности и служби по социалното осигуряване, подпомагане и заетостта.", "date": "2017.11.29", "title": "По-високи осигуровки от 1 януари, увеличават пенсиите с 3,8% от юли (Обзор)"}
{"url": "https://www.24chasa.bg/novini/article/6582026", "text": "С оглед на това, че в сградата на Хагският трибунал има засилени мерки за сигурност, се поставя въпросът как въобще е могъл да внесе това нещо в съда, пише скопското издание „Вечер“. предаде БТА. Лидерът на „Сръбската радикална партия“ Воислав Шешел, който също беше подсъдим в Хагския трибунал, в изява пред сръбско издание, обясни кой е единственият начин да се внесе нещо в съда. Той също си задава този въпрос. Шешел е бил там и знае процедурата и според него има само един начин това да бъде направено: „Ще ви претърсят добре, когато ви водят в съда и когато ви връщат. Обувките ви се събуват и се претърсват. И се чудя как би могъл да го вкара. Единствено може да внесе шишенцето обвързано около гениталиите, защото тази част от тялото изобщо не я проверяват“, обясни Шешел. Праляч е сред шестте хърватски политици, които Международният наказателен трибунал за бивша Югославия нареди да бъдат съдени за военни престъпления по време на войната в Босна и Херцеговина. Вниманието на обществото е привлечено, когато през 1991 година ,след избухване на войната, той се присъединява като доброволец към силите на HV и формира единица, съставена от художници и интелектуалци от Загреб. На 29 май 2013 г. той е осъден на 20 години затвор за военни престъпления срещу човечеството.", "date": "2017.11.29", "title": "Единственият начин да се внесе нещо в съда в Хага е около гениталиите"}
{"url": "https://www.24chasa.bg/novini/article/6581940", "text": "Всеки българин вече може да си направи пощенска кутия на държавен сървър, през която да получава документи и услуги от чиновниците по електронен път. От сряда Държавната агенция “Електронно управление” пусна системата за електронно връчване. Получаването на електронен документ през тази система ще се равнява на получаването на хартия чрез препоръчана поща с обратна разписка. В държавната пощеска кутия ще постъпва самият документ, а системата ще праща имейл на получателя, че може да си го изтегли. До момента дори при ползване на електронна услуга гражданите трябваше да се разхождат до администрациите, за да получат поисканите от тях документи. Интерфейсът на системата се намира на адрес https://edelivery.egov.bg. На този сайт администрациите трябва да направят профили на електронните си услуги. Гражданите пък могат да си направят кутия за електронно връчване на документи. За да стане това обаче, трябва да имат или електронен подпис, или персонален код от НОИ. Засега системата е ползвана експериментално от осигурителния институт, като от октомври до края на ноември от НОИ са връчили електронно 1500 документа. След като започне издаването на електронна идентичност и електронни лични карти, пощенската кутия ще може да се активира и с този номер. В държавния имейл ще постъпват и фишове и актове от КАТ например, както и наказателни постановления. Регистрация на каручка пък е една от първите електронни услуги за граждани, които са пуснали българските общини. Тази услуга е на община Пещера, става ясно от регистъра на електронните услуги, който води държавната агенция. За момента това е единствената електронна услуга по регистрация на превозно средство, въпреки че именно регистрирането на автомобил в КАТ и общините отнема най-много време на гражданите.", "date": "2017.11.29", "title": "Пуснаха държавния имейл, по който ще ни пишат чиновниците"}
{"url": "https://www.24chasa.bg/novini/article/6582067", "text": "Министър-председателят на Великобритания Тереза Мей се приземи в Рияд в сряда, за да проведе разговори с краля и престолонаследника на Саудитска Арабия, предава AFP. Мей пристигна в саудитската столица, след като  Пристигането й в Рияд бе потвърдено от официалната медийна агенция на Саудитска Арабия. В рамките на еднодневната си визита тя ще проведе отделни разговори с крал Салман и крон принц Мохамед бин Салман, предава \"Фокус\". Една от темите на разговорите ще е хуманитарната криза в Йемен. „Много съм загрижена за хуманитарната ситуация в Йемен“, заяви Мей в коментар пред BBC.", "date": "2017.11.29", "title": "Тереза Мей пристигна в Рияд след изненадващата си визита в Багдад"}
{"url": "https://www.24chasa.bg/novini/article/6581921", "text": "Шефката на правителствения пресцентър Севделина Арнаудова излъчи на живо прословутия танц със саби арда, с който според кралския протокол, посрещат Борисов в Рияд. Самият той се вижда в публиката, седнал до своите домакини. Самият Борисов игра със сабя в ръка. Както това направи американският президент Доналд Тръмп през май тази година, когато посети Рияд в началото на близкоизточната си обиколка.", "date": "2017.11.29", "title": "Вижте прочутия танц със саби арда в Рияд, участва и Бойко Борисов (Видео)"}
{"url": "https://www.24chasa.bg/novini/article/6581913", "text": "Президентът на САЩ Доналд Тръмп е сбъркал, споделяйки в Туитър видеоматериали, публикувани от ръководителка на крайнодясната формация \"Великобритания на първо място\" Джейда Франсън, заяви на пресконференция говорител на британската премиерка Тереза Мей, цитиран от БТА. \"Великобритания на първо място\" се опитва да раздели обществото, използвайки истории на омразата, които разпространяват лъжи и подклаждат напрежение\", заяви говорителят. \"Те безпокоят законопослушните хора\", добави той. \"Мнозинството британци отхвърлят пълните с предразсъдъци изказвания на крайната десница, които са антитеза на ценностите, които тази страна представлява: приличие, толерантност и уважение\", подчерта говорителят. \"Великобритания на първо място\" е основана през 2011 г. от бивши членове на Британската национална партия и никога не е успявала да влезе в парламента. Партията, която не съобщава броя на привържениците си, превърна мюсюлманите в една от основните си мишени, като организира протести пред джамии, развявайки знамена с християнски кръстове. Според медиите тя има около десетина активисти, а на протестите рядко се явяват повече от стотина души, отбелязва АФП. Лидерите на крайнодясната партия са известни и със сблъсъците си с правосъдието. През 2014 г. заместник-председателката Джейда Франсън беше осъдена на глоба от близо 2000 лири (около 2300 евро) заради обидите, които отправила към жена, носеща мюсюлманско було. Това се случило по време на организиран от партията \"християнски патрул\" в Лутън.", "date": "2017.11.29", "title": "Говорител на Мей: Тръмп допусна грешка с видеоматериалите на крайнодясна партия"}
{"url": "https://www.24chasa.bg/novini/article/6581941", "text": "Норвежките железници оповестиха, че ще ускорят инсталирането на преградни мрежи край железопътните линии в северната част на страната, след като северни елени бяха прегазени от влак, съобщиха Асошиейтед прес и Франс прес. 17 елена намерили смъртта си, след като били прегазени от влак, пътуващ между градовете Трондхайм и Будьо. Така броят на северните елени, убити за една седмица при сходни обстоятелства в района, стана 127, предава БТА. Норвежките железници увериха, че поставянето на 25-километрови предпазни мрежи в рисковата зона ще започне още през 2018 г., след като първоначално бе планирано за 2019 г. или 2020 г.", "date": "2017.11.29", "title": "Влак прегази 17 северни елена в Норвегия"}
{"url": "https://www.24chasa.bg/novini/article/6581957", "text": "\"Газпром\" в момента е прокарал общо 30 процента /555 км/ от двете тръби на морския участък на газопровода \"Турски поток\", съобщи руският газов холдинг, предаде ТАСС. В Белград днес се състоя работна среща на председателя на управителния съвет на \"Газпром\" Алексей Милер и президента на Сърбия Александър Вучич. На срещата било разговаряно за вариантите на развитие на газопреносната система на Югоизточна Европа за осигуряване на надеждни доставки на руски газ на европейските потребители и в частност на Сърбия, предава БТА. На 7 май \"Газпром\" започна строителството на морския участък на газопровода \"Турски поток\" на руското крайбрежие на Черно море. Стойността на строителството на \"Турски поток\" се оценява на шест милиарда долара. В началото на зимата \"Газпром\" за втори пореден ден поставя рекорди в износа на газ за Европа, се казва в съобщение на руския газов холдинг. На 28 ноември компанията отчете исторически за ноември и за четвъртото тримесечие дневен максимум на обема на поставки газ в чужбина - 625 милиона кубически метра. Предишният рекорд от 622 милиона кубически метра газ на ден бе отбелязан един ден по-рано - на 27 ноември 2017 г., се казва в съобщението.", "date": "2017.11.29", "title": "1/3 от морския участък на \"Турски поток\" е готова"}
{"url": "https://www.24chasa.bg/novini/article/6581969", "text": "ЕС, Африканският съюз и ООН създават специална експертна група за по-добра закрила на мигрантите, специално на държаните в мизерни условия в тежко пострадалата от военни конфликти Либия, предаде Асошиейтед прес. В обща декларация на трите организации се казва, че целта е да бъде опазен \"животът на мигрантите и бежанците по маршрутите (за миграция) и конкретно в Либия\". Експертната група също ще ускори процеса на доброволно връщане на мигранти в родните им страни и намирането на нов дом за бягащите от насилие, конфликти и на нуждаещите се от международна закрила, предава БТА. Трите структури заявиха, че групата ще действа в тясна координация с либийските власти и ще бъде част от продължаващите усилия на трите организации за разбиване на мрежите за трафик на хора и престъпна дейност. Нигерийският президент Мухамаду Бухари заяви, че всички нигерийци, които са блокирани в Либия и други части на света, ще бъдат прибрани у дома и ще им бъде оказана помощ.", "date": "2017.11.29", "title": "ЕС, ООН и Африканският съюз създават експертна група за защита на мигрантите"}
{"url": "https://www.24chasa.bg/novini/article/6581811", "text": "Посолството на Ислямска република Иран съобщи, че правителственият самолет на България не е бил допуснат да премине над страната заради несъответствие на предоставената информация за полета. Това се посочва в позиция на Посолството на Ислямска република Иран в София по повод недоразумението с полета на премиера Бойко Борисов, който не беше допуснат за преминаване във въздушното пространство на Иран. В позицията на Посолството се посочва още: \"Посолството на Ислямска република Иран в София съобщи, че в отговор на официалната молба на посолството на Република България в Техеран от 08 ноември 2017 г. за получаване на разрешение за преминаване на правителственият самолет превозващ Н. Пр. Бойко Борисов, министър председател на Република България, и придружаващата го делегация над въздушното пространство на Ислямска република Иран, незабавно беше издадено необходимото разрешение на 09 ноември 2017 г., но поради несъответствие в обявените данни по време на полет с информацията, предоставена от компетентните български органи, поради технически причини преминаването на самолета не беше осъществен. Посолството на Ислямска република Иран в София, напомняйки за дългогодишните отношения между двете страни, като наскоро в София се отпразнува сто и двадесет годишнината от установяването на тези отношения, подчертава върху отличната воля на властите на Ислямска република Иран за продължаване на развиващите се отношения между двете страни.\"", "date": "2017.11.29", "title": "Иран: Не пуснахме самолета на Борисов заради несъответствия в информацията"}
{"url": "https://www.24chasa.bg/novini/article/6581800", "text": "Малка част от Големия бариерен риф край австралийския бряг е в достатъчно добро здраве, за да послужи за регенериране на всичките му корали, които са застрашени от безпрецедентно избелване в резултат на климатичното затопляне, сочат резултатите от изследване, цитирани от Франс прес. Те навеждат на мисълта, че около 100 коралови рифа изглежда са по-слабо изложени на опустошителния ефект от избелването и на хищници, като вид морска звезда, която изяжда коралите. Следователно тези коралови рифове имат потенциала да осигурят ларви, които са нужни за \"реставрацията\" на други, получили увреждания рифове, увериха учените, предава БТА. \"Въпросните 100 коралови рифа са като сърдечносъдова система на Големия бариерен риф - поясни ръководителят на изследването Питър Мъмби от университета на Куинсланд в Австралия. - Макар че съставляват едва 3 процента от всичките около 3800 рифа в Големия бариерен риф, 100-те рифа са с потенциала да доставят ларви на 45 процента от тази екосистема за една година.\" \"Наличието на сърцевината от корали в добро здраве свидетелства, че всички корали притежават достатъчна резистентност, за да се справят с агресиите\", заключи Карло Хок от екипа. Резултатите от изследването са публикувани в PLOS Biology. ", "date": "2017.11.29", "title": "Малка част от коралите в Големия бариерен риф са резистентни към избелването"}
{"url": "https://www.24chasa.bg/novini/article/6581861", "text": "Британски опозиционни политици поискаха правителството да оттегли поканата си за посещение на американския президент Доналд Тръмп, след като той сподели в Туитър видеозаписи, публикувани от един от водачите на крайнодясната организация \"Великобритания на първо място\", предаде Асошиейтед прес. Първото видео е озаглавено: \"Ислямистка тълпа блъска момче от покрив и го пребива до смърт!\"; второто: \"Мюсюлманин унищожава статуя на Дева Мария!\"; а третото: \"Мюсюлмански мигрант пребива холандско момче, носещо патерици!\", предаде БТА. Франсън има осъдителна присъда за тормоз на религиозна основа и повдигнати обвинения за тормоз и насаждане на омраза. Депутатът от опозиционната Лейбъристка партия Дейвид Лами написа в Туитър: \"Доналд Тръмп не е добре дошъл в моята страна и моя град\". Друг депутат от лейбъристите, Чука Умуна, заяви, че поканата към Тръмп да посети Обединеното кралство \"трябва да бъде оттеглена\". През януари британският премиер Тереза Мей обяви, че американският президент е приел покана да посети Великобритания, макар засега да няма насрочена дата. Организацията Съвет за американско-ислямски отношения осъди публикацията на Тръмп.", "date": "2017.11.29", "title": "Британската опозиция не иска Тръмп в страната"}
{"url": "https://www.24chasa.bg/novini/article/6581692", "text": "По-близкото сътрудничество със страните от Западните Балкани, включително в сферите на миграцията и сигурността, е съществено за мира и стабилността в Европейския съюз. Това заяви в интервю за Ройтерс министърът за българското председателство на Съвета на ЕС Лиляна Павлова, предаде БТА.  \"Мирът, спокойствието, стабилността и бъдещето на Европа минават през Западните Балкани. Европейският проект ще е непълен без тях\", каза тя. \"Интеграцията им е естествен процес, който донякъде избледня, но този процес трябва да продължи и сега е моментът, който ние не искаме да пропуснем\", продължи българският министър. Тя подчерта, че България, която се присъедини към ЕС заедно с Румъния през 2007 г., не може да обещае по-бърза интеграция на съседите си от Западните Балкани. \"Със сигурност не искаме да даваме напразни надежди. Но когато ги подкрепяме с проекти и инвестиции, когато те се чувстват част от европейското семейство, това е европейската перспектива, за която говорим\", каза Павлова. На 17 май в България - която поема ротационното председателство на Съвета на ЕС за първите шест месеца на 2018 г. - ще се състои среща на върха ЕС-Западни Балкани. Лиляна Павлова изрази надежда, че на нея ще бъдат сключени конкретни споразумения за развитие на транспортните, енергийните и дигиталните връзки между Западните Балкани и ЕС. Като ротационен председател на ЕС, България ще положи усилия източните страни, които се опитват да догонят по-богатите западноевропейски държави, да не пострадат от значително орязване на финансовата помощ на ЕС след излизането на Великобритания от Съюза през 2019 г., добави пред Ройтерс министърът за българското председателство на Съвета на ЕС.", "date": "2017.11.29", "title": "Павлова: Сближаването със страните от Западните Балкани е важно за мира в ЕС"}
{"url": "https://www.24chasa.bg/novini/article/6581694", "text": "Адвокат, който често е защитавал заподозрени от трибунала на ООН за военните престъпления в бивша Югославия, заяви, че е лесно да се внесе отрова в съда, предаде Асошиейтед прес. Известният сръбски адвокат Тома Фила заяви пред АП, че е напълно възможно да се внесе отрова в съда в Хага. Той каза, че мерките за сигурност за адвокатите и други служители на съда са такива, каквито и на летищата, предава БТА. Те проверяват метални предмети като колани, монети, а също и обувки, и вземат мобилните телефони, каза Фила. Той добави, че хапчета и малки количества течности не се регистрират. Фила коментира мерките за сигурност след като хърватсската държавна телевизия предаде, че босненският хърватски генерал Слободан Праляк е починал след като заяви, че изпил отрова в залата на трибунала на ООН веднага след като бе потвърдена 20-годишната му присъда.", "date": "2017.11.29", "title": "Адвокат на обвинени в Хага: Лесно е да се внесе отрова в съда"}
{"url": "https://www.24chasa.bg/novini/article/6581737", "text": "Стокообменът между Русия и Киргизстан тази година расте с приблизително една трета, а доставките на храни от Киргизстан са се увеличили с повече от два пъти. Това заяви днес руският президент Владимир Путин на срещата си с президента на Киргизстан Сооронбай Жеенбеков, съобщи ТАСС. Путин поздрави събеседника си за убедителната му победа на президентските избори и изрази задоволство от факта, че първото му официално посещение е в Русия. Руският лидер отбеляза също, че по-рано, когато Жеенбеков бе премиер, страната му се присъедини към Евразийския икономически съюз. След това се наблюдава значителен ръст на стокообмена на Киргизстан със страните от съюза, каза Путин, предава БТА. Жеенбеков заяви, че е много символично, че първата му визита като държавен глава е в Русия. Това показва, че ние твърдо сме решили да укрепване нашите отношения, каза той. Президентът на Киргизстан изтъкна заслугите на Русия и - както подчерта, лично на Путин за установяване на мир и стабилност в страната му след революцията от 2010 г. Ние високо ценим тази помощ и подкрепа, каза Жеенбеков, обръщайки се към Путин и добави, че за Киргизстан главната насока на сътрудничество ще е Русия.", "date": "2017.11.29", "title": "Путин  отбеляза съществено увеличаване на стокообмена с Киргистан"}
{"url": "https://www.24chasa.bg/novini/article/6581740", "text": "Левоцентристкото правителство на чешкия премиер Бохуслав Соботка подаде оставка, отстъпвайки място за милиардера Андрей Бабиш, който спечели изборите миналия месец, позволявайки му да поеме управлението навреме за декемврийската среща на върха на ЕС, предаде Ройтерс. \"Правителството одобри своята оставка, тя ще бъде връчена на президента още днес\", каза Соботка пред репортери след редовното правителствено заседание. Коалиционното правителство на оттеглящия се премиер беше първото от 15 години, което изкара пълен мандат. При неговото управление беше постигнат значителен стопански растеж, довел до намаляване на безработицата до най-ниското равнище от всички държави в ЕС и до най-ускореното повишение на доходите от десетилетие, предаде БТА. Уморени от традиционните политически партии обаче, на изборите гласоподавателите ги наказаха и предпочетоха извънсистемни кандидати, отбелязва Ройтерс. Партията на Бабиш \"Действие на недоволните граждани 2011\" (АНО) (ANO), която обеща да се бори с политическата корупция и да управлява държавата с бизнес подход, беше най-големият печеливш от тези промени в нагласите, въпреки че беше част от отиващия си кабинет заедно с Чешката социалдемократическа партия на Соботка и Християндемократическия съюз. АНО не успя да убеди никоя от осемте парламентарно представени партии да съставят заедно правителство. При това положение Бабиш реши да направи правителство на малцинството, което се очаква да бъде утвърдено от президента Милош Земан на 13 декември и веднага да встъпи в длъжност. Това ще позволи на Бабиш да присъства на срещата на върха на ЕС на 14-15 декември, където основната тема ще бъде напредъкът в преговорите с Великобритания за излизането й от ЕС.", "date": "2017.11.29", "title": "Чешкото правителство подаде оставка, \nотстъпвайки място за Андрей Бабиш"}
{"url": "https://www.24chasa.bg/novini/article/6581593", "text": "\"България е интересна на света и включително за Саудитска Арабия, особено в сферата на инвестициите заради своята стабилност. От нас се интересуват и като партньор в борбата с тероризма, екстремизма и трафика на хора. Затова и от престолонаследника и в разговорите с другите официални лица се чу, че имат желание скоро да дойдат в България и да инвестират.\" Това заяви Борисов след края на поредицата от срещи в първия ден от официалната си визита в Рияд. Премиерът благодари на Симеон Сакскобургготски за това, че се е съгласил да го придружава по време на визитата му в кралството и така двамата са дали пример за политическа култура. Наистина съм много признателен на царя, защото показахме как може и трябва да се ползват знанията, уменията и дипломацията на мъдрите хора, какъвто е той, коментира Борисов. Той добави, че е първият държавник, който получава покана за среща с краля на Саудитска Арабия, защото в този исторически момент страната ни е изключително стабилна и показва завидни икономически и финансови показатели. \"Аз съм много голям оптимист за бъдещето на нашите отношения след срещата си с престолонаследника, който е много енергичен човек с амбиция за реформи. Той е с много добро чувство към България и обеща максимум инвестиции да докарат в страната. В рамките на месец обещах да задвижим нещата с посолството, те се ангажираха да помогнат със сграда. Сутринта имахме и успешен бизнесфорум с много фирми - български и саудитски. Много време ни отделиха, и краля, и престолонаследника, и всичките им министри, от което личи, че България им е интересна\", каза Борисов. Премиерът каза още, че няма никакви проблеми с Иран, а напротив - отношенията с тази страна са прекрасни и го доказал с посещението си там. По повод коментарите за отклонения маршрут на самолета му на път за Рияд той каза, че в България имало много завистливци, които се дразнели от успехите на държавата. \"Моята политика, нашата политика винаги е била: винаги за мир, никога срещу трета държава. Всички знаят, че сме приятели и с Иран, и с Катар, и с Турция. Това не значи, че сега не можем да развием приятелството си и с други страни, каквото досега не сме имали, поне не в този обем и така, както искаме. Това, което разправят за отклоняването на самолета е чиста завист, мъчно ми е\", заяви Бойко Борисов.", "date": "2017.11.29", "title": "Борисов: Благодаря на царя, до месец отваряме посолство. Коментарите за Иран са от завист (Видео)"}
{"url": "https://www.24chasa.bg/novini/article/6581714", "text": "Няма изтребители, които да са прехващали правителствения самолет, с който българският премиер Бойко Борисов и голяма делегация пътуваха за Рияд късно снощи. Това каза пред   заместник-външният министър Георг Георгиев по повод неофициалната информация, която се появи по-рано.  снощи и затова се е наложило прелитане над Ирак. По-рано днес няколко медии написаха, че изтребители са прихванали правителствения самолет и са го принудили да напусне територията на Иран. Проверка на \"24 часа\" показа обаче, че никой от летелите със самолета не е видял изтребители. По думите на заместник-министъра не е имало каквато и да било агресивна интервенция. „Летателният маршрут е бил променен, минало се е през друга държава, а не през първоначално предвидената”, обясни той. „Днес във Външно министерство бяха предприети мерки. Извикан е временно управляващият иранското посолство в София, разговаряно е с него. Все още предстои доуточняване на ситуацията, за да може да се направят някакви изводи”, каза още заместник-министърът. Според него обаче няма основание да говорим за дипломатически скандал. „Нямам никакво основание да твърдя, че говорим за скандал”, категоричен беше Георгиев. Инцидентът с недопускане до въздушното пространство на Иран на 28 ноември 2017 г. на правителствения самолет, превозващ ръководената от министър-председателя Бойко Борисов официална делегация по маршрут София–Рияд, бе обсъден днес обстойно с временно управляващия на посолството на Иран в София Хасан Дотаги. Проявеното отношение бе оценено от българска страна като неприемливо предвид правителствения статут на пътуващата в самолета българска официална делегация и активния политическия диалог и сътрудничество между България и Иран през последните години. Иранският дипломат изрази дълбоко съжаление във връзка със случая и увери, че става дума за техническо недоразумение. Това съобщиха от пресцентъра на Външното ни министерство. Зам.-министър Георгиев  коментира и ситуацията с  \"Консулът е в непрестанна връзка с нашите сънародници там, дали сме много точни насоки. Изричната препоръка е по никакъв начин да не се влиза в засегната зона. Системата за известяване на нашия сайт функционира добре\", каза Георгиев. Той даде за пример едно българско семейство, което приютило 15 наши сънародници в къщата си в Бали. \"Това означава, че българите в чужбина са много сплотени\", добави той.", "date": "2017.11.29", "title": "Зам.-министър: Изтребители не са прехващали самолета на Бойко Борисов (Обновена)"}
{"url": "https://www.24chasa.bg/novini/article/6581763", "text": "Актът на Слободан Праляк говори за дълбока морална несправедливост, заяви хърватският премиер Андрей Пленкович в специално изявление за днешните събития в Хагския трибунал, предаде хърватският информационен сайт индекс. Присъдите на шестима бивши лидери на босненските хървати бяха потвърдени на втора инстанция, а генерал Слободан Праляк изпи отрова, заявявайки, че не е военнопрестъпник и с презрение отхвърля решението на съда, предаде БТА. Премиерът изрази съболезнования на семейството на Праляк и каза, че актът му \"показва в каква степен е бил убеден че всичко, което е правил, го е правил с цел да прави добро на хърватския народ\". Много сме недоволни от присъдата. Хърватите в Босна и Херцеговина имат права и очаквам тези права да се зачитат, заяви Пленкович. \"Мисля, че тази присъда няма да има голямо влияние върху отношенията между Хърватия и Босна и Херцеговина в бъдеще. Ние сме приятелски държави и планираме да продължим да водим такава политика, обърнати сме към бъдещето. Сигурен съм, че няма по-голям застъпник за европейския път на Босна и Херцетговина от Хърватия и ще продължим това сътруднимчество\", отговори той на въпрос за отношенията с Босна и Херцеговина след присъдата.", "date": "2017.11.29", "title": "Хърватският премиер: Актът на Праляк говори за дълбока морална несправедливост"}
{"url": "https://www.24chasa.bg/novini/article/6581785", "text": "Депутатите приеха на второ четене бюджета на НЗОК за следващата година, предаде репортер на \"Фокус\". Първо депутатите утвърдиха рамката на бюджета на НЗОК за 2018 г., която е с балансирано салдо. Рамката включва приходи от здравноосигурителни вноски, които са в размер на 3.818 478 млрд. лв. Приходите от трансфери от здравно осигуряване са в размер на 2. 556 млрд. лв. Неданъчните приходи възлизат на 17.5 млн. лв. Получените трансфери от Министерство на здравеопазването за финансиране на разходите за лекарствени продукти, ваксини и дейности по прилагането им за здравни дейности, както и за дейности за здравно неосигурени лица възлизат на 24 млн. лв. Прието бе и предложението на народния представител от ПГ на ГЕРБ и председател на Здравна комисия д-р Даниела Дариткова, внесено между първо и второ четене, с което тя предложи да се включат по още 7 млн. лв. за здравноосигурителни плащания за първична извънболнична помощ и за здравноосигурителни плащания за специализирана извънболнична медицинска помощ. Така перото за здравноосигурителните плащания за първична извънболнична помощ от 207.2 млн. лв. стават 214.2 млн. лв., а тези за специализирана от 222.3 млн. лв. се увеличават на 229.3 млн. лв. Освен това по предложението на д-р Дариткова Народното събрание прие допълнителни средства в размер на 10 млн. лв. за здравноосигурителните плащания за дентална помощ. Първоначалното предложение бе в размер на 157 млн. лв., а с промените стават 167 млн. лв. По предложение на д-р Дариткова бяха отпуснати още 3 млн. лв. за здравноосигурителни плащания за медико-диагностична дейност. Така средствата по това перо от 80 млн. лв. стават 83 млн. лв. Съгласно приетите текстове на второ четене новите лечебни заведения няма да могат да сключват договори с НЗОК през 2018 г. Освен това депутатите решиха НЗОК да не може да сключва договори или допълнителни споразумения с лечебни заведения по нови клинични пътеки и нови клинични, амбулаторни и медицински процедури.", "date": "2017.11.29", "title": "Приеха на второ четене бюджет от 3.8 млрд. лева на НЗОК за 2018 г."}
{"url": "https://www.24chasa.bg/novini/article/6581794", "text": "Папа Франциск не е загубил морален авторитет с факта, че не е споменал публично съдбата на мюсюлманите рохинги в Мианма, заяви на пресконференция неговият говорител Грег Бърк, цитиран от Франс прес и Асошиейтед прес. \"Не може да се очаква от хората да разрешат невъзможни проблеми\", добави Бърк. Той увери, че папата не се страхува от трудни дипломатически въпроси, но и не може да пристигне в страната отвън и пътьом да разреши всички проблеми, предава БТА. По време на първите три дни от посещението си папата запази изключително умерен тон. Той не спомена съдбата на рохингите, които избягаха в Бангладеш заради насилието, на което са изложени. Папата не използва и думата \"рохинги\", която е табу в Мианма. \"Това пътуване може да бъде обобщено в една дума и това не е думата, за която си мислите, а единството и разнообразието\", подчерта говорителят. Папа Франциск и Ватиканът смятат, че дипломатическата дейност е начин за \"прокарване на мостове\", обясни той. Бърк подчерта, че критиците може да са на различно мнение за решението на папата. \"Дипломацията на Ватикана не е непогрешима\", припомни той.", "date": "2017.11.29", "title": "Ватиканът: Папата не може да\nправи невъзможното"}
{"url": "https://www.24chasa.bg/novini/article/6581799", "text": "Турският президент Реджеп Тайип Ердоган обвини днес лидера на основната опозиционна партия Кемал Кълчадароглу в лъжи и обяви, че ще подаде жалба срещу него, след като опозиционният лидер заяви вчера, че близки на Ердоган са прехвърлили милиони долари в сметка на офшорна компания, предадоха АФП и БТА. Противно на твърденията нито един грош не е отишъл в чужбина. Това лице разпространява лъжи, заяви Ердоган в остра реч днес в Анкара. Петимата, визирани с тези обвинения, \"ще подадат жалба\" и \"аз също\", каза Ердоган. Лидерът на Народнорепубликанската партия Кемал Кълъчдароглу обвини вчера близки на Ердоган, включително един от синовете му и един от братята му, че са прехвърлили милиони долари към сметката на фирма, открита през 2011 г. на остров Ман. Кълъчдароглу, който говори в Анкара пред парламентарната група на своята партия, показа документи, които според него доказват банковите операции, и призова Ердоган \"да направи необходимото\" след неговите разкрития. Кълъчдароглу \"поставя в центъра на своята концепция за политиката макисимата: \"клеветете, от това винаги ще остане нещо\"\", заяви силно ядосан турският президент. Той посочи, че НРП се е превърнала в \"основната партия на предателството\". \"Тъй като ти твърдиш, че имаш доказателства, добре тогава, сподели ги с нацията и с компетентните органи! Дай ги на прокурор или най-малкото на медиите!, призова Ердоган.", "date": "2017.11.29", "title": "Ердоган обвини лидера на основната опозиционна партия в лъжи"}
{"url": "https://www.24chasa.bg/novini/article/6581892", "text": "„България е в крак с технологичните тенденции. София е все по-атрактивен град за стартиращи компании, а ИТ талантът е на световно ниво, като у нас делът на жени в сектора е най-висок за ЕС. Виждам стремеж за развитие и визия за световните пазари в българските предприемачи и това трябва да се насърчава“, заяви българският евродепутат от ГЕРБ/ЕНП Ева Майдел по време на конференцията Regulation4Innovation, на която тя е организатор и домакин за втора поредна година. Това съобщиха от пресцентъра на ПП ГЕРБ. Сред високопоставените гости бяха еврокомисарят по иновациите Карлош Моедаш, белгийският вицепремиер и министър на дигитализацията Александър де Кру и първият в света посланик на технологиите датчанинът Каспър Клинге. Фокусът на тазгодишното издание беше инвестициите и напредъка в развитието на изкуствения интелект (ИИ) и големите данни (Big Data). „Технологичните гиганти имат все по-голям ефект върху нашето ежедневие. За да сме в крак с тази реалност, трябва да изграждаме връзки с тези компании, да сме наясно какви са плановете им и как ние като политици можем да насърчим иновативните решения, а не да реагираме пред свършен факт“, подчерта българският евродепутат Ева Майдел (ГЕРБ/ЕНП). „Изкуственият интелект, блокчейн, роботиката, увеличената реалност не са научна фантастика, а част от ежедневието ни.“ заяви комисар Карлош Моедаш, откривайки първия панел на конференцията. Представителите на Гугъл и Фейсбук, отговарящи пряко за развитието и прилагането на ИИ в своите компании, посочиха най-важните тенденции в развитието на сектора: анализиране и управление на данни, достъпност на дигиталните услуги за хора с увреждания, оптимизиране на процеси. Технологичните гиганти дадоха ясни индикации, че всеки бизнес, независимо дали е технологичен или не, трябва да мисли за дигитализация, тъй като това дава конкурентно предимство на пазара. В двучасовата конференция присъстваха над 100 заинтересувани страни от цяла Европа. Дискусията бе модерирана от водещия инвестиционен репортер на Financial Times за Брюксел Джим Бънсден. Regulation4Innovation e eжегодна конференция на високо равнище, която се провежда в Брюксел. Tя събира водещи експерти в областта на технологиите, които обсъждат най-важните теми в сектора.", "date": "2017.11.29", "title": "Ева Майдел към Гугъл и Фейсбук: ИТ талантът в България е на световно равнище"}
{"url": "https://www.24chasa.bg/novini/article/6581900", "text": "Турският президент Реджеп Тайип Ердоган и германският му колега Франк-Валтер Щайнмайер са обсъдили в телефонен разговор днес необходимостта от подобряване на двустранните отношения и предприемане на взаимни стъпки за тази цел, предаде Ройтерс, като се позовава на източници от турското президентство. Отделно от въпроса за двустранните отношения Ердоган е информирал Щайнмайер за състоялата се на 22 ноември в Сочи срещата на върха на Турция, Русия и Иран, посветена на конфликта в Сирия, са посочили източниците, предава БТА.", "date": "2017.11.29", "title": "Ердоган и Щайнмайер обсъдиха нуждата от подобряване на двустранните отношения"}
{"url": "https://www.24chasa.bg/novini/article/6581690", "text": "Парламентът удължи работното си време до 23.00 часа днес по предложение на председателя на Комисията по бюджет и финанси Менда Стоянова от ГЕРБ, предава БТА. Депутатите обсъждат на второ четене Законопроекта за бюджета на НЗОК за 2018 г. След това ще продължат с второто четене на Законопроекта за държавния бюджет на Република България за 2018 г. Очаквайте подробности.", "date": "2017.11.29", "title": "Парламентът удължи работното си време до 23 часа днес"}
{"url": "https://www.24chasa.bg/novini/article/6581572", "text": " Президентът на САЩ Доналд Тръмп обеща във вторник да наложи допълнителни „сериозни санкции“ срещу Северна Корея, в отговор на последното ракетно изпитание на Пхенян, предава Франс прес, цитирана от Фокус. „Тъкмо говорих с президента Си Дзинпин от Китай, относно провокативните действия на Северна Корея. Допълнителни сериозни санкции ще бъдат наложени срещу Северна Корея днес. Ситуацията ще бъде под контрол!“, написа американският президент в Туитър.", "date": "2017.11.29", "title": "Тръмп: Ще наложим сериозни санкции срещу Северна Корея"}
{"url": "https://www.24chasa.bg/novini/article/6581569", "text": "САЩ винаги са имали влияние в Балканския регион, което за съжаление не е толкова положително, заяви министърът на външните работи на Сърбия Ивица Дачич, коментирайки доклада на Атлантическия съвет във Вашингтон, озаглавен \"Балканите напред: Нова американска стратегия за региона\", предава македонската албаноезична телевизия „Алсат-М“, цитирана от \"Фокус\".  Досега това е единственият коментар на официален Белград за доклада на Атлантическия съвет за новата американска стратегия за Балканите, в който се предлага \"историческо помирение\" на САЩ със Сърбия, както и \"възстановяване на репутацията на Вашингтон като истински посредник в диалога между Белград и Прищина, и в подпомагането на Гърция и Македония\". В навечерието на неговото участие в конференцията на Атлантическия съвет във Вашингтон, Дачич коментира пред вестник \"Данас\" косовското искане в преговорите между Белград и Прищина в Брюксел да се включат и САЩ, и оцени, че формата на диалога \"трудно че ще се промени\". Той подчерта също, че въпросът за дипломатически статут на Руско-сръбския хуманитарен център в Ниш няма да бъде въпрос в разговорите в Атлантическия съвет, а основната тема ще бъдат Западните Балкани. В конференцията във Вашингтон, на която ще бъде публикуван доклад на Съвета за новата американска стратегия за Балканите, ще присъстват министрите на външните работи от региона, високопоставени служители на Държавния департамент, членове на Конгреса и експерти. Както съобщи сръбското министерство на външните работи, Дачич ще има среща с помощник-държавния секретар на САЩ за Европа и Евразия, Уес Мичъл, а в Белия дом ще участва в съвместна среща на външните министри от региона със съветника по национална сигурност на САЩ, Хърбърт Реймънд МакМастър.", "date": "2017.11.29", "title": "Дачич:  САЩ винаги са имали влияние върху Балканите, което не е толкова добре"}
{"url": "https://www.24chasa.bg/novini/article/6581594", "text": "\"Вярвам в силата на сътрудничеството, защото всички засегнати страни осъзнават, че рано или късно фалшивите новини ще се обърнат срещу тях\", казва българският комисар по цифровата икономика и цифровото общество Мария Габриел в интервю за авторитетния белгийски вестник \"Соар\". Тя допълва, че всички заедно трябва да се противопоставим на тази заплаха за демокрациите ни, съобщи Отдел \"Преса и медии\" в Представителството на ЕК в България, предава БТА.  По повод откритата на 13 ноември обществена консултация на ЕК относно фалшивите новини и онлайн дезинформацията комисар Габриел уточнява, че на този етап не се планира предлагане на ново законодателство за регулация на европейско равнище. \"Никой няма намерение да налага цензура или да създава някакво \"министерство на истината\". За всички, които ме познават, е добре известна моята ангажираност към основните човешки права. Трябва да открием тънкия баланс между свободата на словото, медийния плурализъм и правото на гражданите да получават достоверна информация\", казва още Мария Габриел. Обществената консултация ще помогне за идентифицирането и на подходящи мерки, с които на ниво Европейски съюз да се подпомагат качествената журналистика и традиционните медии в адаптирането им към новата цифрова реалност, посочва в интервюто си за \"Соар\" българският еврокомисар.", "date": "2017.11.29", "title": "Мария Габриел: Фалшивите новини са политически и обществен проблем"}
{"url": "https://www.24chasa.bg/novini/article/6581185", "text": "Република България остро осъжда поредното изстрелване на балистична ракета от Корейската народно-демократична република. Това се посочва в изявление на МВнР по повод изстрелването от КНДР на балистична ракета на 28 ноември 2017 г., съобщиха от пресцентъра на Министерството. В позицията на МВнР се посочва още: \"Това е ново сериозно нарушение от страна на КНДР на нейните международни ангажименти, произтичащи от многобройните резолюции на Съвета за сигурност на ООН. Тази поредна тежка провокация застрашава международния мир и сигурност и подкопава световния режим на неразпространение. Република България твърдо се придържа към наложените санкции срещу КНДР по линия на ООН и ЕС като инструмент за оказване на въздействие върху Северна Корея за спазване на нейните международни ангажименти. Призоваваме КНДР да се ангажира с надежден и смислен диалог с международната общност, който да доведе до цялостно, необратимо и проверимо премахване на ядрените оръжия от Корейския полуостров и пълно прилагане на съответните резолюции на ООН.\"", "date": "2017.11.29", "title": "Външно: България остро осъжда изстрелването на ракета от Северна Корея"}
{"url": "https://www.24chasa.bg/novini/article/6581184", "text": "НЗОК отблокира от резерва си 107 820 000 лв. Това е посочено в публикуваните на интернет страницата на институцията решения от последното заседание на Надзорния съвет. От тази сума близо 85 млн. лв. са предназначени за болнична помощ, над 13 млн.лв. - за лекарства за лечение на злокачествени заболявания в болнични условия и над 9 млн.лв. - за медицински изделия.", "date": "2017.11.29", "title": "НЗОК отблокира от резерва си близо сто и осем милиона лева"}
{"url": "https://www.24chasa.bg/novini/article/6581215", "text": "Политическата криза в Ливан приключи и премиерът Саад Харири ще остане на поста си, заяви днес ливанският президент Мишел Аун в интервю за италианския в. \"Стампа\", цитиран от ДПА и БТА. \"Кризата ще бъде окончателно решена в идните дни\", каза Аун преди посещение в Рим, и допълни, че Харири \"със сигурност\" ще остане премиер. \"Току-що завършихме консултациите с всички политически сили, в правителството и извън него. Налице е пълно съгласие\", отбеляза президентът. Кризата възникна на 4 ноември, когато при посещение в Саудитска Арабия Харири, най-видният политик сунит в Ливан, обяви, че подава оставка и разкритикува Иран и неговите съюзници от ливанското шиитско движение Хизбула. Изненадващата оставка разтърси нестабилната политическа обстановка в Ливан и породи опасения, че страната е въвлечена във враждата чрез посредници между Саудитска Арабия и регионалния й съперник - Иран. Харири промени позицията си на 22 ноември след завръщането си Ливан. Тогава той каза, че ще отложи оставката си, за да проправи път за диалог с други политически лидери за отношенията с останалата част от района. Аун - християнин маронит и съюзник на Хизбула - отново обвини Саудитска Арабия, че е държала Харири в плен, и заяви, че той е бил освободен благодарение на международния натиск. Светът застана на наша страна, каза Аун пред \"Стампа\". Президентът защити Хизбула, смятана от САЩ и ЕС за терористична организация. \"За ливанците Хизбула е защитна сила, а не терористична партия. Обвиненията срещу Хизбула в тероризъм не са доказани\", подчерта той.", "date": "2017.11.29", "title": "Президентът на Ливан: Саад Харири остава премиер, кризата в страната приключи"}
{"url": "https://www.24chasa.bg/novini/article/6581235", "text": "Акаунтът на американския президент Доналд Тръмп в туитър публикува видеа с антиислямска насоченост. Клиповете са качени първоначално в профила на Джейда Франсен - член на британска крайнодясна група, а след това ретуитнати oт Тръмп, предава  . Първият туит твърди, че показва мюсюлмански мигрант, който напада мъж на патерици. Следват още две видеоклипа на хора, за които Франсен твърди, че са мюсюлмани. Единият показва демонстративно счупване на статуя на Дева Мария, а другият - момче, което е бутнато от ръба на сграда.", "date": "2017.11.29", "title": "Доналд Тръмп публикува антиислямски видеа в туитър"}
{"url": "https://www.24chasa.bg/novini/article/6581262", "text": "Британският премиер Тереза Мей се срещна днес с иракския си колега Хайдер Абади в Багдад, съобщи иракската телевизия, цитирана от Ройтерс и БТА. \"Иракско-британските отношения се подобриха, особено в областта на борбата с тероризма\", заявил Абади според телевизията.                                                                                                                                                                                                                                                                                                                       ", "date": "2017.11.29", "title": "Тереза Мей се срещна с иракския премиер Абади в Багдад"}
{"url": "https://www.24chasa.bg/novini/article/6581266", "text": "Преди броени дни Светият синод на Българската православна църква прие определение, с което де факто провъзгласи Македония за своя канонична територия, отбелязва православната информационна агенция „Русская линия“, цитирана \"Фокус\". Този едностранен акт, очевидно, ще доведе до конфликт на БПЦ със Сръбската патриаршия – от средата на XX век Македония е възприемана като нейна територия. Решението на Светия синод бе прието в отговор на писмо от Македонската църква, чиито представители изразиха готовност да признаяр БПЦ за Църква-майка. Наистина, тези земи са сменяли своята църковна юрисдикция няколко пъти – от българска към сръбска и обратно, припомня медията.", "date": "2017.11.29", "title": "Руска медия: Решението на българската църква за македонската ще я скара със сръбската"}
{"url": "https://www.24chasa.bg/novini/article/6581284", "text": "Президентът на Хърватия Колинда Грабар Китарович прекъсна посещението си в Исландия и се връща спешно в Загреб заради събитията в Международния трибунал в Хага, а Хърватският народен сабор обяви спешно заседание заради присъдите на шестимата хървати, съобщи вестник \"Блиц\", цитиран от БТА.  Хагският трибунал потвърди присъдите на Ядранко Пърлич, Слободан Праляк и още четирима босненски хърватски лидери за военни престъпления срещу босненски мюсюлмани. След като присъдата на първа инстанция на Праляк от 20 години затвор бе потвърдена, той изпи някаква течност от шишенце, според неговия адвокат - отрова, и четенето на присъдите временно бе прекратено. Председателят на Хърватския народ сабор Божо Любич отхвърли днешните присъди като неоснователни и заяви, че според обясненията на съда не е доказана командна и лична отговорност на шестимата хървати. Според него Хърватия е получила шамар в Хага. \"Решаваща роля за решението на трибунала играха съюзници на Хърватия в ЕС и НАТО. Хърватия можеше да направи повече\", подчерта Любич пред журналисти в Загреб.", "date": "2017.11.29", "title": "Президентът на Хърватия се връща спешно \nот Исландия заради събитията в Хага"}
{"url": "https://www.24chasa.bg/novini/article/6581270", "text": "\"Светият синод на Българската православна църква е взел решение да приеме искането на разколническата т.нар. Македонска православна църква и да й помогне да излезе от изолацията, в която попадна след отделянето си от Патриаршията на Сърбия, съобщава гръцкия вестник Liberal и коментира, че по този начин, \"България освен силната подкрепа на европейската перспектива, използва и Църквата, за да разшири влиянието си в региона, което е една от характеристиките на българския иредентизъм\".  Вестникът припомня, че до това решение се е стигнало само няколко дни след съвместното заседание на правителствата на България и Македония и след започналите арести на активисти на опозиционната партия ВМРО-ДПМНЕ на Никола Груевски, и след началото на делото за щурма на парламента в Скопие.  Според Liberal опозицията е подложила на ожесточена критика \"отварянето\" на правителството на Зоран Заев както към България, така и към Гърция и Албания. Вестникът цитира становището на Светия синод на БПЦ, според което е въпрос на \"свещен дълг\" да се подкрепи Македонската православна църква пред останалите църкви от православието и да се признае статута й, както и думите на патриарх Неофит, че това са \"наши братя и наши хора\".  Liberal пише още, че автокефалността на македонската църква не е призната от никой, тъй като се смята за схизматична и се самопровъзгласила СЕ, въпреки опозицията на Сръбската православна църква, към която принадлежи от 1967 г.", "date": "2017.11.29", "title": "Гръцки вестник: България използва и Църквата, за да разшири влиянието си в региона"}
{"url": "https://www.24chasa.bg/novini/article/6581300", "text": "Бюджетът на Държавното обществено осигуряване (ДОО) за 2018 г. мина на второ четене, предаде „Фокус“. Дебатите по текстовете на бюджета на ДОО продължиха близо 5 часа. Първо бе приета рамката на бюджета на ДОО за 2018 година, която е в размер на 11, 067 млрд. лева.  В рамките на бюджета на ДОО бяха приети бюджетите на отделните фондове и бюджета на Националния осигурителен институт (НОИ) за 2018 г., като дефицитът на института е в размер на - 4,1 млрд. лв. Фонд „Пенсии“ пък бе приет с излишък от 3, 921 млрд. лв. Депутатите решиха минималният размер на пенсията да бъде 200 лв. от 1 януари 2018 г. и 207,60 лв. от 1 юли следващата година.  Парламентът прие пенсиите да се преизчисляват с 1,169% за всяка година осигурителен стаж. Съгласно приетия на второ четене текст от бюджета на ДОО за следващата година минималният месечен размер на осигурителния доход за самоосигуряващите се лица ще бъде 510 лв. Депутатите решиха максималният месечен размер на осигурителния доход да бъде в размер на 2600 лв.  Управляващите бяха предложили минималният осигурителен доход на земеделските производители и тютюнопроизводители да бъде в размер на 480 лв., но депутатите приеха предложението на БСП той да възлиза на 350 лв. Народните представители решиха да увеличат паричното обезщетение за отглеждане на малко дете от 340 на 380 лв. през втората година на майчинството. С приетия бюджет на ДОО се увеличи дневният минимален размер на обезщетението за безработица от 7,20 лв. на 9 лв.", "date": "2017.11.29", "title": "Парламентът прие на второ четене бюджета на Държавното обществено осигуряване за 2018 г."}
{"url": "https://www.24chasa.bg/novini/article/6581303", "text": "Двадесет и седем души са ранени, двама от тях - тежко, след като пътнически влак дерайлира днес в испанската провинция Севиля, съобщи испанският в. \"Паис\", като се позова на службата за спешна помощ в област Андалусия. Влакът, който пътувал от Малага за град Севиля със 79 пътници, излязъл от релсите в община Араал поради тежката пътна обстановка в резултат на проливните дъждове, каза говорителка на националната жп компания РЕНФЕ, цитирана от БТА. Андалуската служба за спешна помощ по-рано днес съобщи, че е реагирала на повече от 100 инцидента, предимно пътни, причинени от лошото време в провинция Севиля. Четирима души загинаха, а 47 бяха ранени при дерайлиране на влак в североизточната област Галисия миналата година, отбелязва Ройтерс.", "date": "2017.11.29", "title": "Влак дерайлира в Испания, 27 души са ранени"}
{"url": "https://www.24chasa.bg/novini/article/6581316", "text": "Премиерът Бойко Борисов се срещна с престолонаследника Мохамед бин Салман в двореца “Крал Сауд” в Рияд. Принцът дойде да посети Борисов в резиденцията, в която е настанен по време на престоя си в Саудитска Арабия. Затова Борисов като домакин излезе да го посрещне на входа. Разговорите се състояха след срещата на Борисов с крал Салман бин Абдулазиз Ал-Сауд като потвърждение на постигнатите договорености. „Обещавам Ви, че визитата Ви ще има реални резултати. Ние сме известни с това, че спазваме обещанията си“, посочи престолонаследникът Мохамед бин Салман ал-Сауд, който е и първи вицепремиер и министър на отбраната. Премиерът, престолонаследникът и министърът на външните работи Адел Ал-Джубейр, който също проведе среща с министър-председателя Бойко Борисов, дадоха висока оценка за започналия политически диалог на най-високо равнище и го определиха като нов етап в двустранните отношения.  Те изразиха очакване подписаните днес споразумения – за избягване на двойното данъчно облагане и за сътрудничество в областта на земеделието, животновъдството и рибарството, да донесат практически резултати и за двете страни. Според престолонаследника Мохамед бин Салман Ал-Сауд, започналите реформи в Саудитска Арабия са възможност страните-партньори на кралството да реализират проекти в областта на туризма, икономиката, селското стопанство, иновациите. Той посочи, че ще бъдат насърчени бизнес контактите между двете страни, което да доведе до задълбочаване на отношенията на всички равнища и да е от полза за развитието на България и Саудитска Арабия. В разговора бяха обменени мнения за обстановката в региона на Залива, на Балканите, мигрантската криза в Европа и приоритетите на Българското председателство на Съвета на Европейския съюз. България беше изтъкната като държава на етническата толерантност, в която всеки, независимо от своята религиозна принадлежност, получава шанс за развитие.                                                                                                                                                                                                                                                                                                                         ", "date": "2017.11.29", "title": "Престолонаследникът Мохамед бин Салман посети Борисов в резиденцията му (Снимки)"}
{"url": "https://www.24chasa.bg/novini/article/6581391", "text": "С програмата за енергийна ефективност и възобновяема енергия свършихме добра работа в полза на българското общество. Това каза пред журналисти министърът на енергетиката Теменужка Петкова, която участва в заключителната конференция във връзка с изпълнението на програма БГ04 „Енергийна ефективност и възобновяема енергия“, предава „Фокус“. „В края на 2014 година тази програма беше подложена на много сериозен риск, но за радост успяхме да създадем необходимата организация, за да можем днес да се поздравим с успешното приключване на първия програмен период“, отбеляза министър Петкова. Тя припомни, че програмата се реализира съвместно с Министерството на петрола и енергетиката на Кралство Норвегия. „Повече от 50 бенефициенти успяха да се възползват от помощта от страна на нашите донори. Успяхме да подобрим параметрите за енергийна ефективност на десетки детски градини, болници, училища. Успяхме да създадем условия за използването на възобновяеми енергийни източници в поредица от компании, които участваха в този проект. Така че смея да твърдя – това беше една наистина успешна програма“, заяви министър Петкова. „Свършихме една добра работа в полза на българското общество“, допълни тя, като поясни, че в началото на годината ще бъдат готови условията за кандидатстване по следващия програмен период на програмата. Министър Петкова припомни, че страната ни има стратегия за енергийна ефективност, която е в сила до края на 2020 година. „В момента в Министерството на енергетиката е създадена работна група, която подготвя новата енергийна стратегия до 2030 година с хоризонт до 2050 година. Българската академия на науките също работи по тази тема. Това разбира се е един много важен документ и всички заинтересовани страни трябва да вземат отношение какво ще залегне в него, защото най- важното за сектор „Енергетика“ е той да бъде устойчив и да има предвидимост, за да имаме енергийна сигурност“, каза още министър Петкова.", "date": "2017.11.29", "title": "Теменужка Петкова: С програмата за енергийна ефективност свършихме добра работа за хората"}
{"url": "https://www.24chasa.bg/novini/article/6581347", "text": " В случая направих капан, капан за мишлета и вие влязохте в този капан. Така отговори Валери Симеонов на въпрос на журналист за откриване на тоалетна в  Калотина.  Знаех си, че ще стане така, реагира вицепремиерът. Той поясни, че става въпрос за цялостна водоснабдителна система на митнически пункт Калотина, на спирка Калотина и на село Калотина, нещо, което било направено в ударни срокове за два месеца. Така било осигурено непрекъснато водоподаване с изграждането на помпена станция, на нов водопровод, с възстановяване на напорни резервоари, една сложна система. \"Аз заложих капанчето за недоброжелателни медии. И ако министър-председателят или някой министър отиде да открие магистрала, бих ви препоръчал по същата логика да отбележите (споменава конкретна телевизия) , че откриват канавки. Тоалетната беше най-дребния фрагмент от осигуряване на водоснабдяването на целия район.  При преминаването на 5000-6000 пътници през Калотина лятно време, когато в резултат на голямото струпване и задръстване едни дълги поредици от мъже се нареждаха покрай канавките, знаете какво правеха.  Пожелавам ви да го отразите\", заяви той.", "date": "2017.11.29", "title": "Вицепремиерът Симеонов: В случая с тоалетната на Калотина, поставих капан за мишлета"}
{"url": "https://www.24chasa.bg/novini/article/6581438", "text": "Президентът на руската Чеченска република Рамзан Кадиров съобщи, че повече от 100 граждани на Русия, включително група деца, са заключени в багдадски затвор, предава ТАСС, цитирана от Фокус. „Установено е местонахождението на голяма група жени и деца – граждани на Русия. Вече са известни техните имена. Сред тях са 25 жени и 79 деца“, написа той в Инстаграм. Според думите на чеченския лидер, руските граждани по-рано са държани в лагер край Мосул, а след това са преведени в женския затвор на Багдад. „Има само едно семейство от Чечня, останалите са от други региони... Сред тях има ранени и инвалиди“, отбеляза Кадиров.", "date": "2017.11.29", "title": "Президентът на Чечения: 79 деца и 25 жени от Русия за заключени в затвор в Багдад"}
{"url": "https://www.24chasa.bg/novini/article/6581502", "text": "На 28 ноември Националният съвет по сигурността на Турция е обсъдил разширяването на турската военна операция в Сирия, в частност в провинциите Африн и Алепо, според съобщение, публикувано след срещата, пише турското издание \"Хюриет\", цитирано от Фокус. В комюникето се подчертава Анкара протестира срещу присъствието на сирийската кюрдска „Партия на демократическия съюз“ (PYD) и „Силите за народна самоотбрана (YPG), „особено в граничните райони“. „Беше отбелязано, че турската армия успешно провежда „наблюдателната си мисия“ в идлибската зона за деескалация. Атмосфера на мир и сигурност може да бъде достигната чрез продължаването на тази мисия в западната част на провинция Алепо и около Африн“, пише още там. На 19 ноември Турция завърши построяването на третия си пост за наблюдение в провинция Идлиб, което е част от тристранната сделка с Русия и Иран, санкционираща установяването на зони на деескалация в разкъсваната от война Сирия. Очаква се Турция да установи общо 12 наблюдателни поста, за да надзирава сключеното примирие между сирийския режим и въоръжената опозиция. Първият, от тези постове, беше установен на 13 октомври.", "date": "2017.11.29", "title": "Турция ще разшири военната си мисия в Сирия"}
{"url": "https://www.24chasa.bg/novini/article/6581421", "text": ". Преди това Международният трибунал за военните престъпления в бивша Югославия потвърди присъдата му от 20 години затвор за военни престъпления, заяви за хърватската агенция Хина източник, близък до Праляк. Апелативната камара на трибунала в Хага по-рано днес обяви окончателната присъда в делото срещу шестима хърватски лидери в Босна и Херцеговина по време на войната. След като Апелативната камара потвърди присъдата му от 20 години затвор, Праляк заяви: \"Праляк не е военнопрестпник и отхвърлям вашето решение с презрение\", след което изпи течност от малко шишенце, предаде БТА.  Председателстващият съдия Кармел Аджиус го прекъсна с думите: \"Моля, спрете\" и след това продължи да чете присъдата на генерал Миливой Петкович. Малко след това един от адвокатите на Праляк Наташа Иванович се обърна към съдията и му предаде, че нейният клиент й е казал, че е изпил отрова. Съдията прекрати заседанието и извика лекари. След над три часа прекъсване, по време на което бе съобщено, че Праляк е жив и получава медицинска помощ, четенето на присъдите продължи в друга зала. Обяснявайки ситуацията, съдията каза, че залата, в която Праляк изпи течността, е смятана за местопрестъпление и холандските власти разследват инцидента.", "date": "2017.11.29", "title": "Почина военният лидер, изпил отрова при изслушването на присъдата си в Хага (Видео)"}
{"url": "https://www.24chasa.bg/novini/article/6580805", "text": "Преди два дни зимата дойде в страната. В София снежната покривка достигна 20 см. Днес валежи няма, преобладава слънчево време и това създава опасност от падащи ледени висулки. Хората в столицата трябва да бъдат внимателни, когато преминават под навеси и покриви.                                                                                                                                                                                                                                                                                                                       ", "date": "2017.11.29", "title": "Бъдете внимателни, ледени висулки в столицата"}
{"url": "https://www.24chasa.bg/novini/article/6580816", "text": "Премиерът Бойко Борисов се срещна с краля на Саудитска Арабия Салман бин Абдул Азиз Ал Сауд. Очаква се днес да бъдат подписани спогодба за избягване на двойното данъчно облагане и споразумение за сътрудничество в областта на земеделието, животновъдството и рибарството между България и Саудитска Арабия. За пръв път саудитски крал се среща с високопоставен български държавник. Бившият премиер Симеон Сакскобургготски също е в делегацията. В нея са включени и петима министри - вицепремиерът и министър на външните работи Екатерина Захариева, вицепремиерът и министър на отбраната Красимир Каракачанов, на земеделието Румен Порожанов, на туризма Николина Ангелкова и на транспорта Ивайло Московски. По-късно премиерът на България ще се срещне с министъра на външните работи Адел ал Джубейр и с министъра на енергетиката, индустрията и минералните ресурси Халид ал Фалих.", "date": "2017.11.29", "title": "Борисов се срещна с краля на Саудитска Арабия (Снимки, видео)"}
{"url": "https://www.24chasa.bg/novini/article/6580861", "text": "Двама мъже от Гоце Делчев са задържани при спецакция срещу онлайн сексуалната експлоатация на деца. Това съобщиха от пресцентъра на МВР. Акцията е реализирана под наблюдението на Районната прокуратура. След проведено разследване, служители на специализирания сектор за борба с киберпрестъпността на ГДБОП и колегите им от регионалното звено в Благоевград пристъпили към задържането на двама мъже от Гоце Делчев – З.М. /31г./ и К.Т. /47г./. При извършените процесуално-следствени действия на адрес, ползван от З.М., служителите открили 2000 видеофайла и снимков материал, съдържащи изключително брутални сцени на сексуално насилие на деца на възраст до 12 години. По първоначални данни З.М. е обменял „колекцията“ си с интернет потребители от цял свят, споделящи неговите интереси. Освен това, под фалшиви самоличности, мъжът целенасочено е използвал възможностите на социалната мрежа „Фейсбук“ за осъществяване на контакти с малолетни и непълнолетни момчета, които склонявал да участват в порнографски представления, както и да обменят материали с подобно съдържание. В хода на операцията е установено, че неговият „колега“ – К.Т., използвайки анонимността на интернет сайта www.omegle.com е осъществявал целенасочени контакти с момичета, като се представял за техен връстник. След време, възползвайки се от детската наивност и доверчивост, той успявал да продължи комуникацията чрез приложението „Вайбър“ и да ги склонява в реално време да го наблюдават пред камера докато осъществява извратените си желания. Проведената операция е част от приоритетите на сектор „Киберпрестъпност“ в отговор на изключително опасните криминални посегателства на деца.", "date": "2017.11.29", "title": "Задържаха двама заради сексуална експлоатация на деца в Гоце Делчев"}
{"url": "https://www.24chasa.bg/novini/article/6580859", "text": "Следващата марсианска мисия на НАСА, планирана за 2020 г., ще включва усъвършенстван марсоход, който ще търси признаци за древен микробен живот на необитаемата Червена планета, предаде Ройтерс, цитирана от БТА. Наследникът на марсохода \"Кюриосити\" вероятно ще бъде изстрелян през юли или август 2020 г. Апаратът ще бъде оборудван със седем нови инструмента. Дизайнът на колелата му ще бъде променен, съобщават от Лабораторията за реактивни двигатели на НАСА в Пасадена, Калифорния. Новият марсоход ще изучава марсианския терен над и под повърхността и ще събира почвени и скални проби. \"Наученото от събраните проби в рамките на тази мисия има потенциала да изясни дали сме сами във Вселената\", казва Кен Фарли от екипа. Лабораторията за реактивни двигатели освен това разработва нова технология за кацане. Благодарение на нея новият марсоход ще може да посещава места, които са окачествени като твърде рисковани за \"Кюриосити\", и да си спести километри път. НАСА има седем успешни мисии за доставяне на апарати на повърхността на Марс и използва Международната космическа станция (МКС) за подготовката за изпращане на хора на Луната и Червената планета.", "date": "2017.11.29", "title": "НАСА планира да изстреля нов марсоход през 2020 г."}
{"url": "https://www.24chasa.bg/novini/article/6580884", "text": "Шестнайсет хиляди туристи от Азербайджан са посетили България за година. Данните показват, че страната е предпочитана туристическа дестинация. Това е казала в Бургас Наргиз Гурбанова, посланик на Азербайджан у нас по време на среща с Областния управител Вълчо Чолаков. Информацията е на пресслужбата на Областната управа в морския град. По думите на Гурбанова, данните са за миналата година и става въпрос за неорганизирани туристи. На срещата с областния управител са били обсъдени възможностите за провеждане на съвместни инициативи в сферата на туризма, висшето образование, културата, бъдещи инвестиции. Чолаков е изразил готовност за участие в събития, които биха развили и задълбочили двустранните икономически и културни взаимоотношения между двете страни. Бил е поставен акцент върху бъдещи стратегически международни проекти, по които двете страни биха могли да си партнират - в области като енергетика, туризъм, транспорт и култура.", "date": "2017.11.29", "title": "16 000 туристи от Азербайджан са посетили България за година"}
{"url": "https://www.24chasa.bg/novini/article/6580839", "text": "\"На етикетите на ракията задължително да бъде изписван процента на зърнен етанол, както е изписването на палмовото масло на етикетите на млечните продукти.\" Такива законови промени подготвя вицепремиерът Валери Симеонов. Той ги обяви и в Министерския съвет, след среща с представители на националното сдружение \"Българска домашна ракия\". Той заяви, че по този начин империята отвръща на удара и поясни, че засилената атака на големите спиртни заводи, ползвала данните за сивия сектор при варенето на ракия, и ги насочвала към тези хора, посочи той представителите на сдружението, които дестилират законно ракия. Симеонов каза, че законно регистрираните дестилерии са 1500, а незаконните дестилационни казани между 3000 и 6000. И точно срещу тях не се прилагат репресии, предвидени в законодателството. За това той отправи укорите си към \"Агенция Митници\" и Министерство на финансите. Хората, които държат законните 1500 казани си задавали екзистенциален въпрос: защо да плащат данъци като тези, които не са регистрирани.  И така  беззаконието ражда беззаконие, каза вицепремиерът. По повод законовата промяна за зърнения етанол, чийто процент трябвало да бъде изписан на етикета, той уточни, че той не е вреден, но по никакъв начин не съответства на представата за българска ракия. Уточни, че традиционната ракия се произвежда от кайсии, сливи, праскови и други плодове, а не от зърнени култури, но българското законодателство позволява до 60 % зърнен етанол. Имало е друга тенденция, че точно незаконните казанджии купували зърнен етанол, защото той бил много евтин.", "date": "2017.11.29", "title": "Симеонов: На етикета на ракията да има процента зърнен етанол"}
{"url": "https://www.24chasa.bg/novini/article/6580885", "text": "Решението на Светия синод може да изглежда малко соломоновско, но е единственото правилно в момента, коментира проф.Николай Овчаров на пресконференция в Националния пресклуб на БТА във връзка с решението на Светия синод по повод отправеното писмо на Македонската православна църква. Ако, както някои радикали искат, кажем \"приемаме ви\", това ще означава автоматично схизма и за българската църква - срещу нас ще застанат три от най-големите църкви, смята Овчаров. Същевременно не можем да кажем \"не\", начинът, по който отговори Светият синод, е единствено правилният, посочи той, предава БТА. Овчаров разказа, че при експедиции между 1989 -1995 г. е открил в Охридската църква \"Света София\" надписи, които показват, че титлата на охридските архиепископи е била \"архиепископи на цяла България\". Историкът обясни, че Охридската архиепископия, с падането на България под византийска власт, се учредява от императора победител Василий Втори. В цялото си съществуване архиепископите си носят тази титла, още от времето на Василий Втори, посочи той и отбеляза, че за архиепископията знаем от грамоти, издадени от императора през 1018, 1020 и 1021 г.", "date": "2017.11.29", "title": "Проф. Николай Овчаров: Решението на Светия синод за Македонската църква е единственото правилно"}
{"url": "https://www.24chasa.bg/novini/article/6580930", "text": "От 1 януари 2018 г. минималните пенсии остават 200 лв., размерът им от 1 юли ще бъде 207, 60 лв., предаде „Фокус“. Това приеха народните представители по време на второто четене на бюджета на Държавното обществено осигуряване (ДОО) за 2018 г. \"За\" текста гласуваха 92 народни представители, \"против\" - 48 и \"въздържали се\" - 14, с което той бе приет. Парламентът прие пенсиите да се преизчисляват с 1, 169 % за всяка година осигурителен стаж. От ДПС предложиха стойността на процента за преизчисляване на пенсиите да бъде увеличен от 1, 169 на 1, 185 %, като по-късно от БСП се присъединиха към тяхното предложение. В крайна сметка то бе отхвърлено от мнозинството. В рамките на дебата депутатът от ГЕРБ Ралица Добрева заяви, че ако се подкрепи това предложение на пенсиите от 1, 185 % ще са необходими 67, 5 млн. лв. спрямо предвидените за 2018, което според нея е финансово необосновано. Според депутата от БСП Георги Гьоков с този текст се изразява отношението на управляващата коалиция към пенсионерите в България. Николай Александров от „Обединени патриоти“ коментира, че ако минималната пенсия се направи на 500 лв. също най-вероятно няма да се подобри живота на пенсионерите.", "date": "2017.11.29", "title": "От 1 януари 2018 г. минималните пенсии остават 200 лв., от 1 юли се вдигат на 207, 60 лв."}
{"url": "https://www.24chasa.bg/novini/article/6580920", "text": "Два нови инцидента с прояви на агресия са станали в Центъра за настаняване на деца и младежи с увреждания в Смолян. Информацията за поредните инциденти бе потвърдена от полицията и от ръководството на социалния център за настаняване от семеен тип. В единия от случаите става дума за опит за душене на 14-годишно момче, а насилникът е 16-годишният младеж, който през септември нападна с лопата и контузи жена от персонала, предаде БТА.  Първият инцидент е от 13 ноември, но полицията е получила сигнал за случая по-късно. При сбиване между двама от възпитаниците на дома, 16-годишният младеж стиснал за шията и опитал да удуши 14-годишното момче, което припаднало. Втората проява на агресия е от страна на същото 14-годишно момче, което седмица по-късно посегнало с гребло да удари човек от персонала. По случая е образувана проверка, уточниха от ОД на МВР- Смолян. Става дума за деца с увреждания, които са израснали в институция и са настанени в дома след трудно детство, обясни Мирослава Карабиберова, временно изпълняващ директор на центъра. Според нея целта не е да бъдат наказани, а да им се помогне. Предвижда се с тях да работи психолог. От дома признават, че трудно се намират специалисти и персонал, обучени за работа с деца с увреждания. По-малкото момче, което е участвало и в двата инцидента, вече е настанено в специализирана психиатрична клиника. Със случая на 16-годишния младеж ще се занимава Местната комисия за борба с противообществените прояви на малолетни и непълнолетни. Той се е завърнал в центъра след престой в психиатрично заведение, след като през септември нанесе удар с лопата по главата на възпитателка.", "date": "2017.11.29", "title": "Два нови случая на агресия в Центъра за деца с увреждания в Смолян"}
{"url": "https://www.24chasa.bg/novini/article/6580916", "text": "Окръжна прокуратура-Пловдив внесе в съда обвинителни актове спрямо трима рецидивисти за извършени грабежи, като и в трита случая е при опасен рецидив. Това съобщиха от пресцентъра на прокуратурата. Обвиняемият Ангел П., на 36 г., е предаден на съд за това, че при условията на опасен рецидив, отнел чужди движими вещи - бижута, на обща стойност 390 лева от възрастна жена. Таско В., на 22 г., е предаден на съд за това, че след заплаха с нож е отнел от 17-годишно банкнота от 10 лева, с които си е купил хероин. Той е осъждан многократно. На съд отива и Димитър Й., на 26 г., отнел мобилен телефон на стойност 450 лева от възрастен мъж, като употребил за това сила, като по този начин го съборил на земята. До момента Димитър е осъждан 12 пъти, като е изтърпял последното наказание \"лишаване от свобода\" на 21 септември тази година. Спрямо всеки един от тримата обвиняеми е наложена мярка за неотклонение \"задържане под стража\" и те се намират в Затвора в Пловдив.", "date": "2017.11.29", "title": "Обвиняват трима рецидивисти за извършени грабежи"}
{"url": "https://www.24chasa.bg/novini/article/6580894", "text": "Специализираният наказателен съд има нужда от допълнителни щатни бройки, защото и сега е много натоварен, а се очаква да бъде засипан от нови дела. Това обяснява в   неговият председател Георги Ушев. Напливът ще дойде, когато прокуратурите в страната са готови с обвинителните си актове за тези престъпления и тези обвинителни актове постъпят в Специализирания наказателен съд (СпНС), казва той. А също и когато преписките от цялата държава постъпят в Специализираната прокуратура и тя изготви обвинителните актове по тях. Доколкото ми е известно, към момента в Специализираната прокуратура са постъпили около 100 преписки само за две седмици. Имайте предвид, че това не са само преписки и досъдебни производства за престъпления, подсъдни на Софийския градски съд (СГС), но и на окръжните съдилища в цялата страна (срещу кметове на населени места, различни отговорни длъжностни лица и пр.). Анализът на ВКС породи множество въпроси и дори негативни реакции сред съдиите в СпНС, но едновременно с това изигра и положителната роля на индикатор за някои грешки в правораздаването, които сме се постарали да анализираме и отстраним, казва още Ушев. Специално за СпНС, в него присъстваха обективни, но и не до там обективни, а даже и произволни констатации /примерно, че съдът разглежда преобладаващо дела за престъпления по чл.144, ал.3, чл.195, чл.206, чл.234, чл.354а НК, които всъщност представляват едва около 6% от образуваните общо в СпНС НОХ дела през проверявания 4-годишен период, а някои от тези престъпления никога не са били от нашата подсъдност, съответно няма разглеждани дела по тях/. За онова, с което не сме били съгласни, сме го атакували по предвидения ред. Обосновахме възражението си с достатъчно красноречиви данни, но тогава, за разлика от доклада, то не получи популярност и, за съжаление, не доведе до никакви корекции в същия, обяснява шефът на спецсъда. По повод атаката от върховните съдии от Върховния касационен съд (ВКС) , които оспорват смяната на подсъдността на корупционните дела срещу високите етажи на властта и магистрати, защото определят специализираното правосъдие като \"извънредно\", като нещо отвъд Конституцията, Ушев казва, че е доволен че конституционният съд ще разгледа темата. той смята, че това становище няма да повлияе на решенията на съдиите от ВКС по делата на спецсъда. Ушев смята и, че колегите му от спецсъда трябва да получават по-високи възнаграждения, заради по-голямата си заетост. Липсата на диференциация при заплащането не привлича кандидати за работа в спецсъда, смята той.", "date": "2017.11.29", "title": "Георги Ушев: И без делата за корупция имаме нужда от увеличаване на щата"}
{"url": "https://www.24chasa.bg/novini/article/6580937", "text": "Парламентът реши минималният осигурителен доход да бъде 510 лв. и прие предложението на БСП за земеделските производители той да бъде 350 лв., предаде „Фокус“. Съгласно приетия на второ четене текст от бюджета на ДОО за 2018 г. минималният месечен размер на осигурителния доход за самоосигуряващите се лица ще бъде 510 лв. Депутатите решиха максималният месечен размер на осигурителния доход да бъде в размер на 2600 лв. Управляващите бяха предложили минималният осигурителен доход на земеделските производители и тютюнопроизводители да бъде в размер на 480 лв., но депутатите приеха предложението на БСП той да възлиза на 350 лв. От БСП предложиха още максималният осигурителен доход да бъде в размер на 3300 лв., но предложението им беше отхвърлено. Депутатът Георги Гьоков от БСП изтъкна, че отново са облагодетелствани по-богатите. „Това е грешна политика, защото се замразяват приходите в ДОО“, заяви Гьоков. От ДПС пък предложиха минималният месечен размер на осигурителния доход за регистрираните земеделски производители и тютюнопроизводители да е в размер на 330 лв. Според Хасан Адемов от ДПС тютюнопроизводителите и земеделските производители не трябва да бъдат включени в една група.", "date": "2017.11.29", "title": "Минималният осигурителен доход става 510 лв."}
{"url": "https://www.24chasa.bg/novini/article/6580946", "text": "Международният трибунал за бивша Югославия прекъсна изслушванията в съдебната зала, след като подсъдимият Слободан Праляк взе отрова при потвърждаването на присъдата му за 20 г. лишаване от свобода, предава британският телевизионен канал Sky News. Минути след отхвърлянето на обжалването му, бившият хърватски военен командир Слободан Праляк погълна течност от малка бутилка, след което извика: „Не съм военнопрестъпник, противопоставям се на тази присъда“, предава Фокус. Адвокатът на Праляк заяви, че 72-годишният е взел отрова. Това принуди председателят на съда Кармел Агиус да извика лекар и да спре хода на делото в Хага. На място бе изпратена линейка, а парамедици бяха забелязани да влязат в съдебната зала. Праляк е един от шестимата бивши политически и военни лидери, които обжалват присъдите Праляк Международния наказателен трибунал за бивша Югославия, който миналата седмица осъди за геноцид бившия командир на босненските сърби Ратко Младич. Хеликоптер бе изпратен да прибере бившия командир на Хърватския съвет за отбрана. Всички репортери извън съдебната зала бяха помолени да се отстранят, за да може да се приземи хеликоптерът. Асошиейтед прес съобщава, че пред залата на съда са паркирани коли на холандската Бърза помощ, полицията и пожарната. Сградата на съда не е евакуирана. Пазач на съда призова за спокойствие и потвърди пред журналистите, че Прaляк е жив. „Той получава необходимото медицинско обслужване\", увери пазачът.", "date": "2017.11.29", "title": "Военен лидер на босненските хървати глътна отрова, след като чу присъдата си в Хага (Видео, снимки)"}
{"url": "https://www.24chasa.bg/novini/article/6580951", "text": "Районният съд в Асеновград остави в ареста четирима от циганите, обвинени за нападение над спортисти на язовир „40-те извора“, предаде „Фокус”. Освен за хулиганство двама от тях са обвинени за закана за убийство, а другите двама - за нанасяне на средна телесна повреда. Съдът пусна трима от обвинените цигани под парична гаранция от по 3 000 лева. Единият от пострадалите бе конституиран като граждански ищец и предяви иск за 40 000 лева към един от обвиняемите. Още трима от пострадалите поискаха гражданско обезщетение, но съдът отхвърли това. Заседанието днес бе разпоредително преди повторния старт на делото. Още в началото съдебният състав отхвърли искането на защитата да бъде върнато делото на прокуратурата заради процесуални грешки. На заседанието на съда днес присъстваха 4-ма от битите младежи от клуба по гребане в Асеновград и обвинените цигани. В залата не бяха допуснати близки на обвинените под предлог, че е тясно. Те изчакваха навън, срещу сградата на съда, който бе под охрана. Следващото заседание, което също ще бъде разпоредително, е насрочено за 18 януари 2018 година от 9.30 часа.", "date": "2017.11.29", "title": "Оставиха в ареста 4-ма от циганите, обвинени за побой над гребците в Асеновград"}
{"url": "https://www.24chasa.bg/novini/article/6580945", "text": "Милиардерът Майкъл Новограц заяви, че биткойнът ще стане най-големият балон в историята на човечеството. Но това съвсем не му пречи да създаде $500 милионен фонд за инвестиране в тази криптовалута, предаде  . Bloomberg цитира Новограц: “Това е балон с много пяна. Биткойнът ще бъде най- големият балон през нашия живот“. Въпреки това, Новограц започна да инвестира в биткойна още когато най-популярната криптовалута струваше $90. А сега милиардерът създаде нов криптовалутен хедж фонд на стойност $500 милиона. Както се очакваше, биткойнът проби психологическата бариера от $10 000 и тази сутрин достигна пик от $10 825. Фондът Galaxy Digital Assets ще стане най-големият от подобен тип и подава сигурен сигнал, че големите инвеститори на Уолстрийт ще започнат да признават биткойна като легален актив. “Балоните започват с идея, която често е съвсем правилна и вярна. Аз не мисля, че останалите криптовалути изобщо са валути, дори и биткойнът. Но биткойнът може да победи като актив, понеже в него вече са вложени огромни суми пари. В Litecoin например, няма нищо подобно и той няма да оцелее в надпреварата за децентрализирано съхранение на личното богатство“. Според аналитика на Fundstrat Global Advisors Томас Лим, биткойнът ще достигне своя пик, когато в тази надпревара се включат по-консервативните инвеститори, като например пенсионните фондове.", "date": "2017.11.29", "title": "Майкъл Новограц: “Биткойнът ще стане най-\nголемият мехур в историята на човечеството"}
{"url": "https://www.24chasa.bg/novini/article/6580962", "text": "15 години, 1 месец и 14 дни е продължило дело за грабеж на златен синджир. Накрая то е било прекратено. Това е установил Инспекторатът към ВСС  при извършени в периода 1 юли – 30 септември 2017 г. проверки на 111 заявления от граждани за нарушаване на правото им на разглеждане и решаване на делата в разумен срок. Разследването за грабежа на синджира започнало през октомври 2001 г. От февруари 2003 до октомври 2007 г. било спряно, защото двамата обвиняеми не са намерени на посочените от тях адреси. През този период разследващите не са проявили нужното усърдие за издирването им с цел възобновяване и по-бързо приключване на производството, казаха от Инспектората, който се оглавява от Теодора Точкова. Това е довело до забавяне от 4 години. По образуваното през 2008 г. в Софийски районен съд съдебно производство, продължило 8 години и 26 дни, също са допуснати забавяния. Насрочени са 30 съдебни заседания, като голяма част от тях са отложени поради действията на съда. В периода юни 2009 – февруари 2010 г. четири заседания са отложени поради непредставяне по делото на справки за адреса на един от подсъдимите, производството срещу когото е водено задочно. В периода април 2011 - април 2016 г. съдът е отложил всички насрочени съдебни заседания по различни причини – неявяване на свидетели, вещи лица, защитници на подсъдимите, отсъствие на съдията-докладчик поради служебен ангажимент или на съдебен заседател и други. В резултат на всички тези забавяния производството по делото е прекратено с определение от ноември 2016 г. поради изтичане на абсолютната давност. От Инспектората съобщават и за още едно дело, прекратено поради изтичане на давност. То е за имотна измама. Делото е продължило 9 години, 1 месец и 16 дни. Във фазата на досъдебното производство се е точело 2 години, 2 месеца и 20 дни, като веднъж е върнато от Софийска районна прокуратура на разследващите за извършване на допълнителни действия, което е забавило приключването му с близо 10 месеца. В съдебната фаза също е налице забавяне, казват от Инспектората. След разглеждането му от две съдебни инстанции, влязлото в сила решение на Софийски градски съд, с което е потвърдена постановената от Софийски районен съд присъда, е отменено от Върховния касационен съд по реда на възобновяването. Делото е върнато за ново разглеждане от друг състав на СРС от етапа на съдебното следствие. Причината за това е допуснато съществено нарушение на процесуалните правила, довело до ограничаване на правото на защита на осъдения в хода на първоинстанционното производство. Това е причинило забавяне от 2 години и 1 месеца. Освен това при второто разглеждане на делото в Софийски районен съд, продължило 4 години и 19 дни, мотивите на постановената присъда са изготвени 2 години и 5 месеца след установения в закона срок.", "date": "2017.11.29", "title": "Дело за грабеж на златен синджир се точи 15 г."}
{"url": "https://www.24chasa.bg/novini/article/6580424", "text": "Председателят на БСП Корнелия Нинова покани на среща председателите на парламентарно представените партии, която да се проведе в периода 6-8 декември 2017 г. „Предлагам да обсъдим общи политически и законодателни действия, свързани с приватизацията, реституцията, концесиите, обществените поръчки и ролята на \"силовите групировки\" през годините на прехода“, пише Нинова в писмата, информираха от пресцентъра на БСП. Тя призовава да се намери вярното държавническо решение, което ще доведе до реални резултати и до очакваната от българския народ справедливост.", "date": "2017.11.29", "title": "Нинова покани на среща председателите на парламентарно представените партии"}
{"url": "https://www.24chasa.bg/novini/article/6580443", "text": "Божидар Димитров определи решението на българския Свети синод като „измъкване по терлици“. Той предвиди, че работата на синодалната комисия, която се е заела със задачата да ходатайства за вдигането на схизмата над Македонска църква, е обречена на неуспех, предаде  . Димитров добави, че във важен исторически труд на Петър Богдан - „История на Охрид - столица на България“ има доказателства, че Охридската архиепископия е българска, а не сръбска, както се е твърдяло по онова време. Божидар Димитров подчерта, че именно същата архиепископия е създадена от византийския император Василий II Българоубиец като Българска автокефална (подчинена, бел.ред.) архиепископия. Това по думите му е едно от доказателствата, че Македонска църква не е имало, така че признавенето ѝ е нарушение на историческата истина. \"Решението е откъсаните със сила епархии да се присъденият там, от където са откъснати. В случая това е Българската патриаршия, която е наследник на Българската екзархия. Това е правилното решение\", каза още той. Божидар Димитров предвиди, че усилията да се признае Македонската църква са обречени на неуспех. Като една причина той изтъкна нежеланието на Сръбската православна църква да губи, от друга - съпротивата на гърците, които съставляват Вселенската патриаршия, да допуснат определението „македонска“. Като трета причина той посочи, че признаването на македонска църква ще създаде прецедент, опасен за Руската патриаршия, която има претенции за милиони адепти в Украйна, която няма своя независима, призната църква. Димтров посочи, че православните църкви са поместни, т.е. народни, а не държавни. \"Българската православна църква е признала, че идва от Охридската архиепископия. Малко хора знаят, че архиепископията, установена от византийския император, обхваща всички български земи плюс Влашко и епархии в Южна Италия. През 1767 година е опразнена от турския султан, на нейно място се създават пет архиепископии, които съдържат в името си \"български\", допълни професорът. Димитров посочи, че не бива да се бърза с признаването на Македонска църква, защото предвиди, че предстои смяна на името на държавата Македония. Той припомни предложението си Македония да се нарече „Югозападна България“, което ще удовлетвори претенциите на всичките ѝ балкански съседки.", "date": "2017.11.29", "title": "Божидар Димитров: Усилията да се признае Македонската църква са обречени на неуспех"}
{"url": "https://www.24chasa.bg/novini/article/6580463", "text": "Гробницата в Ерусалим, в която се смята, че е положено тялото на Исус Христос, е по-древна, отколкото се смяташе досега. Ново датиране определя възрастта й на 1700 години, а не на предполагаемите около 1000, съобщават Франс прес и \"Нешънъл джиографик\", цитирани от БТА. През вековете храмът \"Възкресение Христово\" в Ерусалим е бил обект на яростни нападения, пожари, земетресения. Църквата е унищожена напълно през 1009 г. Впоследствие е построена отново. Това кара съвременните учени да повдигнат въпроса дали именно тук се намира предполагаемата гробница на Исус Христос, идентифицирана от делегация, изпратена от Рим преди 17 века. Сега резултатите от научни тестове потвърждават, че останките от варовиковата пещера под купола в храма са от гробницата, локализирана от древните римляни, пише \"Нешънъл джиографик\". Взетите от гръцки специалисти проби от хоросана между оригиналната варовикова повърхност на гробницата и мраморната плоча, която я покрива, бяха датирани към 345 г. Според историческите сведения гробницата е открита от римляните и поставена под купол около 326 г. Досега най-ранните архитектурни свидетелства, откривани в и около гробницата, сочеха, че тя е на не повече от 1000 години и датира от времето на Кръстоносните походи. От археологическа гледна точка е невъзможно да се каже дали това наистина е мястото, където е положено тялото на индивид, наричан от евреите Исус от Назарет, който според Новия завет е разпънат на кръст в Ерусалим през 30 или 33 г. Новото датиране обаче потвърждава, че оригиналната гробница е конструирана по времето на Константин Първи - първия християнски римски император. През октомври миналата година гробницата беше отворена за първи път от векове, когато куполът над нея, известен като едикула, беше реставриран от специалисти от Националния технически университет на Атина.", "date": "2017.11.29", "title": "Откритие: Гробницата на Исус Христос e още по-стара - на 1700 години"}
{"url": "https://www.24chasa.bg/novini/article/6580482", "text": "Парламентът прие промени в Закона за подпомагане на земеделските производители, с които се въвеждат текстове за прилагането на инвестиционните мерки от Програмата за развитие на селските райони чрез Интегрираната система за управление и наблюдение (ИСУН) и Интегрираната системата за администриране и контрол (ИСАК) по програмата за развитие. Предвижда се проектните предложения по тези мерки да подлежат на предварителна оценка, когато общият размер на заявената финансова помощ надхвърля бюджета за съответния период на прием. В едноседмичен срок от публикуване на класирането ще могат да бъдат подавани възражения, които ще бъдат разглеждани от специална комисия. Срокът за произнасяне по възраженията е две седмици. Светла Бъчварова от БСП отбеляза, че ще е невъзможно да бъде спазен двуседмичния срок за разглеждане на възраженията по предварителната оценка и класирането и че заложената процедура е неефективна. Решението по подадени жалби ще бъде върху извършена оценка и комисията, извършваща предварителната оценка, ще изготвя списък на проектните предложения, по които заявената помощ не надхвърля с повече от 30% определения бюджет за периода, както и за тези с еднакъв брой точки, а за останалите проекти ще се изготвя отделен списък. Процедура чрез подбор ще се извършва до достигане на до 110 на сто от бюджета по реда на Закона за управление на средствата от Европейските структурни и инвестиционни фондове за проектните предложения от първия списък . Преди класиране и при наличие на остатъчен бюджет до 110 на сто ще се извършва оценяване и на проектните предложения от втория списък до 110 на сто от бюджета. Всички останали предложения ще им се отказва предоставянето на безвъзмездна финансова помощ. Законопроектът бе приет на първо четене с 97 гласа \"за\", 5 народни представители гласуваха „против“, а 50 депутати се въздържаха.", "date": "2017.11.29", "title": "Парламентът прие промени, свързани със земеделските производители"}
{"url": "https://www.24chasa.bg/novini/article/6580499", "text": "Парламентът прие на второ четене промени в Закона за кредитните институции, внесени от Менда Стоянова от ГЕРБ. Целта на промените е усъвършенстване регулаторната рамка на банковия надзор. С текстовете трябва бъде постигнато съответствие с препоръките от доклада на Програмата за оценка на финансовия сектор и с поетите от БНБ ангажименти в отговор на доклада, предаде БТА. Усъвършенства се режимът за регулиране на риска, произтичащ от експозициите, които банките формират към свързани с тях лица - администратори на банката, нейни акционери с квалифициран или по-висок дял, лица, които контролират банката, дъщерни дружества на банката и другите, определени като свързани с банката лица. С измененията бяха приети промени и в Закона за БНБ, според които за заседанията на Управителния съвет на БНБ ще се води протокол, който се подписва от присъствалите на заседанието членове на управителния съвет и от изготвилия протокола. Информация за решенията на Управителния съвет ще се публикува на страницата на банката в интернет, освен когато решенията съдържат професионална, банкова, търговска или друга правнозащитена тайна. Управителният съвет на БНБ ще прилага надзорни мерки и мерки за ранна намеса, ще дава одобрения, разрешения и съгласия в предвидените от закона случаи. С новите текстове се уточнява, че подуправителят, ръководещ управление \"Банков надзор\", упражнява надзорните си правомощия и оперативното ръководство на управлението самостоятелно и независимо от функциите на другите управления на БНБ. Подуправителят, ръководещ управление \"Банково\", ще упражнява надзорните си правомощия и оперативното ръководство на управлението самостоятелно и независимо от функциите на другите управления на БНБ.", "date": "2017.11.29", "title": "Парламентът прие промени, свързани с банковия надзор"}
{"url": "https://www.24chasa.bg/novini/article/6580507", "text": "Голям айсберг се е отчупил от ледника Грей в южната част на Чили, предаде Ройтерс, позовавайки се на местни служби. Причината за откъсването на ледника е неизвестна, информира БТА. От Националната горска корпорация (CONAF) към чилийското министерство на селското стопанство са споделили в социалните медии снимка на огромния блок от синкаво-бял лед с дължина 350 метра и широчина 380 метра, носещ се във водите на ледниковата лагуна в близост до южния край на Южна Америка. Ледникът Грей е на територията на Националния парк \"Торес дел Пайне\" - водеща туристическа атракция в Чили, известна със забележителните си планински гледки и посещавана от над 115 000 души годишно. От парка съобщават, че подобни откъсвания са редки и не са се случвали от 90-те години на миналия век.", "date": "2017.11.29", "title": "Голям айсберг се отчупи от ледника Грей край Чили"}
{"url": "https://www.24chasa.bg/novini/article/6580511", "text": "Нашата читателка Донна Димитрова Цанева, която в момента се намира в Бали, ни изпрати снимки и видео от острова. Попитана каква е ситуацията в момента там, тя отговори: \"Никога не е била извън контрол ситуацията или да е имало каквато и да е паника - но това разбира се варира от човек на човек. Всичко е наред, всички са в безопасност а това дали ще се приберем днес, утре или след една седмица е от по-малко значение.\"  Летището на Бали беше отворено днес, след като властите понижиха предупреждението за авиацията до \"оранжево\", една степен под най-високото равнище. ", "date": "2017.11.29", "title": "Читателка от Бали ни успокоява със снимки и видео: Всички сме в безопасност"}
{"url": "https://www.24chasa.bg/novini/article/6580597", "text": "Правителственият самолет не е бил допуснат да прелети над територията на Иран и е трябвало да лети над Ирак. Това съобщи пред журналисти в Рияд вицепремиерът и министър на външните работи Екатерина Захариева. Самолетът е притежавал необходимите дипломатически разрешения за полет над иранското въздушно пространство. Полученият в последният момент отказ за прелитане е необясним и поради тази причина днес в МВнР в София е извикан временно управляващият иранското посолство у нас, съобщиха от правителствената прес служба. След като екипажът е получил искането за излизане от иранското въздушно пространство, той се е върнал към Турция и със съдействието на турските власти е получено разрешение за осъществяване на полета над иракска територия, обясни вицепремиерът. Тя изрично подчерта, че българската страна е имала официално издадено разрешение за преминаване през територията на Иран и за отиване, и за връщане, още преди осъществяването на полета и всякакви твърдения за липса на разрешение и неспазване на процедурите, са неверни и спекулативни. Проблем с полета не е имало, нито пък някаква особена драма. ", "date": "2017.11.29", "title": "Самолетът на Борисов не е бил допуснат да лети над Иран на път за Саудитска Арабия (Видео)"}
{"url": "https://www.24chasa.bg/novini/article/6580573", "text": "Турските сили за сигурност в понеделник са заловили над 3500 мигранти, опитали да преминат нелегално през турските граници, съобщи турската армия. В изявлението на генералния щаб на армията, публикувано вчера, се казва, че 24 от мигрантите са опитали да преминат по нелегален път от Турция в България. Силите за сигурност са заловили общо 3388 мигранти, опитали да преминат от Сирия в Турция в понеделник. Други деветнайсет чужденци са имали намерение нелегално да стигнат от Турция до Сирия. Турски граничари са задържали в понеделник 84 мигранти, които се опитали да преминат от Турция в Гърция, както и още осем души, планиращи да преминат от Иран в Турция, информира Анадолската агенция.", "date": "2017.11.29", "title": "Над 3500 мигранти са заловени в Турция при опит да преминат нелегално в България"}
{"url": "https://www.24chasa.bg/novini/article/6580585", "text": "Временно се ограничава движението по път III-822 Самоков - Ихтиман поради ПТП, съобщават от пресцентъра на АПИ. Движението на леките автомобили се пренасочва по обходен маршрут: път II-82 Костенец-Самоков. Тежките МПС изчакват на място.                                                                                                                                                                                                                                                                                                                       ", "date": "2017.11.29", "title": "Временно е ограничено движението по пътя Самоков-Ихтиман заради катастрофа"}
{"url": "https://www.24chasa.bg/novini/article/6580575", "text": "Папа Франциск призова за мир и помирение, отслужвайки меса пред около 150 000 души, стекли се в парк в Янгон - икономическата столица на Мианмар, предадоха Ройтерс и ДПА, цитирани от БТА. Литургията на открито беше централно събитие в първото посещение на глава на Римокатолическата църква в тази азиатска страна, която доскоро бе управлявана от военна диктатура. В огромното множество имаше не само представители на 700-хилядната католическа общност в Мианмар - будистка страна с 51-милионно население, но и много католици от съседни страни - Виетнам, Камбоджа, Тайланд, пристигнали на организирани групи, всяка в характерното си национално облекло. Всички развяваха знамена на Мианмар и Ватикана в очакване на папата. Камбанен звън възвести появата му. Застанал на каросерията на голям бял камион, Франциск се усмихваше и махаше за поздрав на множеството, изглеждайки видимо радостен. После се отправи към покритата по подобие на пагода платформа, за да отслужи литургията. \"Зная, че мнозина в Мианмар още носят белезите на насилие - видими и невидими рани. Но отмъщението не е пътят, проповядван от Исус\", каза Светият отец, намеквайки за етническите конфликти, разкъсващи страната. Папата бе под натиск по време на своето посещение да осъди репресиите срещу мюсюлманското малцинство на рохингите в щата Ракхайн край границата с Бангладеш, посочва ДПА. Макар че и днес той не спомена рохингите по име, в Мианмар повсеместно се смята, че призивът му за справедливост, зачитане на човешките права и уважение към всички визира именно рохингите, които в будистка Мианмар дори не са признати за коренно местно население, а за пришълци от Бангладеш. При гоненията на армията срещу тях през последните месеци около 625 000 рохинги избягаха от страната. Военните обаче отричат обвиненията в убийства, изнасилвания и насилствено прогонване. След като Франциск приключи литургията си, бяха прочетени молитви на езиците на няколко от местните етнически общности. ДПА отбелязва, че католическата църква в Мианмар е призовала папата да зачита възгледите на мнозинството от населението на Мианмар, което не смята рохингите за граждани и ги нарича \"бенгалци\", означавайки, че те са от Бангладеш. Ватикански източници, цитирани от Ройтерс, твърдят, че според определени среди в папската държава визитата на Франциск в Мианмар е била организирана твърде прибързано, след като дипломатически отношения между тях бяха установени едва през май т.г. по време визита на лидерката на страната Аун Сан Су Чжи във Ватикана. Папата обаче реши да поеме дипломатическия риск и се отправи към страната, която в момента е обект на критики в света заради страданията на рохингите, отбелязват агенциите. От Мианмар Франциск продължава за Бангладеш. В програмата му е предвидена среща с група бежанци рохинги в столицата Дака.", "date": "2017.11.29", "title": "Папа Франциск призова за мир и помирение на меса в Мианмар"}
{"url": "https://www.24chasa.bg/novini/article/6580576", "text": "Главният преговарящ на ЕС по Брекзит Мишел Барние изрази днес надежда, че ще бъде постигнато финансово споразумение с Великобритания преди срещата на върха на Евросъюза в средата на декември, предаде Асошиейтед прес. Барние опроверга информации в медиите, че двете страни са се споразумели предварително за сума от около 50 милиарда евро, която Лондон дължи на ЕС за \"развода\". Барние посочи на събитие в Берлин, че се надява на срещата на върха на ЕС на 14 и 15 декември да може да обяви, че е постигнато споразумение. Той допълни, че постигането на такава договореност с Лондон би означавала, че \"че сме направили много важна стъпка в нашите отношения\", предаде БТА. Пред Ройтерс Барние заяви, че все още работи по споразумението. Той трябва да се срещне с британския премиер Тереза Мей и председателя на Европейската комисия Жан-Клод Юнкер на 4 декември.", "date": "2017.11.29", "title": "Барние: Надявам се на финансово споразумение за Брекзит преди срещата на върха"}
{"url": "https://www.24chasa.bg/novini/article/6580594", "text": "     Съдът уважи искането на Районната прокуратура в Омуртаг да бъде наложена най-тежката мярка за процесуална принуда - \"Задържане под стража\", на Енвер Х., съобщиха днес от Апелативната прокуратура във Варна. 29-годишният мъж е привлечен като обвиняем за изнасилване и блудство с жена на 37 години от Омуртаг. Най-напред той е задържан за 72 часа с прокурорско разпореждане. На 24 ноември 2017 г. Енвер, който помагал в стопанството на семейство от Омуртаг и живеел в дома им, изнасилил жената в отсъствието на съпруга й, като употребил сила и заплахи. След това извършил и блудствени действия с нея. Жената, която е на 37 години, приспивала 3-годишния си внук в съседна стая. Енвер влязъл, заплашил нея и детето със сгъваем нож и извършил двете престъпления. Насилената жена изпратила съобщение до дъщеря си, която живеела в Германия, и съобщила, че е заплашена с нож от Енвер. Дъщеря й веднага се обадила на баба си, която живеела в къща в същия двор. Роднините на жертвата пристигнали и през прозореца заплашената и насилена жена предала внука си от страх да не бъде наранен. Насилникът избягал, но на сутринта бил открит в конюшня наблизо от близките на жената, които му нанесли побой. Намесата на полицията предотвратила саморазправата с него. Обвиняемият е осъждан. Определението на Районния съд в Омуртаг, с което Енвер Х. е задържан под стража, подлежи на обжалване пред Търговищкия окръжен съд.", "date": "2017.11.29", "title": "Задържаха под стража мъж, изнасилил жена на 37 години в Омуртаг"}
{"url": "https://www.24chasa.bg/novini/article/6580610", "text": " Генералният секретар на ООН Антониу Гутериш осъди остро последния ракетен тест, извършен от Северна Корея, като същевременно призова Пхенян да се въздържа от допълнителни „дестабилизиращи стъпки“, предава германският телевизионен канал Це Де Еф, цитиран от Фокус. „Това е едно категорично нарушение на резолюциите на Съвета за сигурност“, заяви португалецът след като стана ясно, че севернокорейците са провели изпитание на междуконтитентална балистична ракета – може би най-мощната, създавана до този момент от тях. В тази връзка по-късно в сряда Съветът за сигурност ще се събере на извънредно заседание по искане на Япония, САЩ и Южна Корея.", "date": "2017.11.29", "title": "ООН: Северна Корея да се въздържа от дестабилизиращи стъпки"}
{"url": "https://www.24chasa.bg/novini/article/6580620", "text": "Кремъл определя последния ракетен тест, извършен от Северна Корея, като „провокация“. Това заяви пред журналисти Дмитрий Песков, говорител на руския държавен глава, предава РИА Новости. Последният ракетен тест на войнствения режим в Пхенян промени изцяло ситуацията в света. Съгласно разпространената информация, ракетата е прелетяла 950 км и е достигнала максимална височина от 4,475 км, предава Фокус. Изчисленията на траекторията показаха, че в обсега на ракетите тип Hwasong-15 влизат територии в радиус от 13 хил. км., което означава, че Северна Корея може да порази не само Япония и Гуам, ако насочи оръжието на изток, но и цялата територия на САЩ, дори Европа.", "date": "2017.11.29", "title": "Песков: Новият ракетен тест на Северна Корея е провокация"}
{"url": "https://www.24chasa.bg/novini/article/6580592", "text": "Светофар ще бъде монтиран на кръстовището за Атия и Военноморска база - Бургас. Целта е да повиши безопасността на движението на този натоварен участък и да улесни преминаването на пешеходци през кръстовището. Това каза пред журналисти кметът на Созопол Панайот Рейзи, цитиран от БТА. Той каза, че ще се вземат и други мерки за обезопасяване на кръстовището, на което преди 10 дни лек автомобил блъсна и уби 16-годишния ученик Костадин Джардов. На кръстовището вече има денонощно осветление, поставена е шумяща маркировка, която звуково предупреждава шофьорите да намалят скоростта на движение. До началото на летния сезон на мястото ще бъде изградена и пасарелка. До изграждането й, Община Созопол ще осигури общински терен и временна спирка в центъра на Атия, която ще се обслужва от ученическите автобуси, за да не се налага децата да пресичат четирилентовия път.", "date": "2017.11.29", "title": "Слагат светофар на кръстовището, където загина 16-годишният Костадин Джардов"}
{"url": "https://www.24chasa.bg/novini/article/6580666", "text": "Районна прокуратура-Стара Загора внесе в съда обвинителен акт спрямо Петя Л., на 33 г., за извършено продължавано престъпление по чл. 212, ал.1, предложение 2 от Наказателния кодекс. Подсъдимата получила без правно основание чуждо движимо имущество - пари в размер на 26 300 лева, собственост на финансово дружество със седалище в гр.София, чрез използване на неистински частни документи, за периода от 29.11. 2013 г. до 18.02.2014 г. Петя Л. работела като кредитен експерт в офис в гр. Стара Загора на финансовото дружество, което се занимавало основно с „отпускане на заеми със средства, които не са набрани чрез публично набиране на влогове или други възстановими средства“. Работата на обвиняемата била да търси и набира клиенти, които имат нужда от пари и да подготвя съответните документи за отпускането на кредити. Документите за всеки кредит се преглеждали от Петя Л., която ги изпращала в централата в гр.София за одобрение. След това сумите били превеждани от кредитната институция по сметка на съответния кредитополучател. Използвайки личните данни на шест различни лица, обвиняемата изготвила от тяхно име декларации във връзка с обработка на лични данни и карти на клиента, които подписала, като имитирала подписите им. В картата на клиента обвиняемата посочвала фалшив настоящ адрес и различна месторабота и телефон на свидетелите от действителните. Петя Л. изготвяла Договори за потребителски кредит сключени между финансовото дружество и шестте различни физически лица, които подписала от тяхно име, като имитирала подписите им. Обвиняемата сама изписала ръкописния текст в договорите, като посочила за кредитен експерт колегата си Х.К., а вместо банкова сметка на клиента за изплащане на заема – обвиняемата отразила свои банкови сметки.По този начин от кредитната институция по сметки на обвиняемата Петя Л.я през периода 29.11. 2013 г. - 18.02.2014 г., била преведена общата сума от 26 300 лева. По делото са били извършени експертизи, разпитани свидетели, приложени веществени доказателства и др. Петя Л. е била осъждана и преди за извършено престъпление в периода 03.12.2012 г до 16.01.2013 г., за това, че чрез използване на неистински частни документи получила без правно основание чуждо движимо имущество – пари в размер на 15 000 лв., собственост на финансово дружество със седалище в гр.София, с намерение да го присвои. Тя е била призната за виновна в извършване на престъпление по чл. 212 ал.1, пр.2, вр. с чл.26, ал.1 Наказателния кодекс и на 15.06.2016 г. Районен съд-Стара Загора й е наложил наказание от две години „лишаване от свобода“ условно с изпитателен срок от пет години. Делото срещу подсъдимата Петя Л. предстои да бъде насрочено за разглеждане във Районен съд – Стара Загора. Ако съдът я признае за виновна, тя може да получи наказание лишаване от свобода от 2 до 8 години, конфискация на част или на цялото си имущество, както и лишаване от права по чл.37, ал.1, т.6,т.7 от Наказателния кодекс.", "date": "2017.11.29", "title": "Обвиняват 33-годишна жена за присвояване на 26 300 лева от финансово дружество"}
{"url": "https://www.24chasa.bg/novini/article/6580665", "text": "Стойността на криптовалутата биткойн за първи път мина 10 000 долара. Виртуалната валута достигна върха от 10 379 долара в Азия, според „Блумбърг”, или повече от 10 пъти по-висока стойност спрямо началото на годината. Това е най-сериозният пробив на т. нар. „цифрово злато”, чийто живот започва със стойности от едва няколко американски цента. Биткойнът е електронно платежно средство. Концепцията за неговото въвеждане беше публикувана през 2008 г. от автори под псевдоним Сатоши Накамото. В момента един от основните програмисти, които отговарят за работата на системата, е американецът Гевин Андерсън. През май 2016 г. австралиецът Крейг Райт заяви, че той е създал системата, но не подкрепи това твърдение с доказателства,  Наскоро криптовалутата се раздели на класически биткойн и Bitcoin Cash. Причината бяха спорове за обновяването й, които трябваше да увеличат скоростта на обработка на транзакциите.", "date": "2017.11.29", "title": "Биткойнът вече струва над 10 000 долара"}
{"url": "https://www.24chasa.bg/novini/article/6580680", "text": "Един от задържаните за корупция принцове в Саудитска Арабия беше освободен. Той успя да постигне с властите споразумение като плати за свободата си 1 млрд. долара. Информацията беше потвърдена от източници от Комитета, който се бори с корупцията в кралството. Принц Митеб бин Абдулах оглавяваше елитната Национална гвардия и години наред беше определян като главен претендент за трона, но в борбата за престола, беше заместен от принц Салман. Двамата са братовчеди и според слуховете въобще не се разбират. Преди три седмици принц 64-годишният Митеб се оказа в списъка с обвинени в корупция членове на кралското семейство и на 9 ноември беше арестуван. Точно каква сделка е постигнал принцът за свободата си, засега не е ясно. Предполага се, че освен огромната сума, която е платил, е трябвало да признае и за корупция. Според официални саудитски източници, Митеб е обвинен в злоупотреби и възлагане на договори на негови собствени фирми. Още трима от задържаните членове на кралското семейство са договорили да бъдат освободени. Засега, обаче, не се съобщават имената им, нито каква е цената на свободата им. Престонаследникът принц Салман започна кампанията срещу корумпираните членове на кралското семейство и високопоставени членове на правителството в началото на ноември. За три седмици над 200 души бяха задържани.", "date": "2017.11.29", "title": "Освободиха един от арестуваните саудитски принцове"}
{"url": "https://www.24chasa.bg/novini/article/6580690", "text": "Гърция осъжда изстреляната от Северна Корея поредна междуконтинентална балистична ракета. В свое съобщение, цитирано от в. \"Нафтемборики\", гръцкото външно министерство посочва, че този акт \"е в нарушение на международното право и подкопава световната сигурност и стабилност\". Атина призовава Пхенян, избрал за сетен път да игнорира непрестанните предупреждения на международната общност и съответните резолюции на ООН, да се въздържа от всякакво ново такова действие, което може да изложи на риск мира и сигурността в района\", предава БТА. Изказваме отново готовност за сътрудничество с нашите международни партньори, за да бъдат взети необходимите мерки за неразпространение на ядреното оръжие и за предотвратяване на незаконния трансфер на оръжейни ноу-хау технологии и материали, се казва в съобщението на гръцкото външно министерство.", "date": "2017.11.29", "title": "Гърция: Изстреляната ракета от Северна Корея подкопава световната сигурност"}
{"url": "https://www.24chasa.bg/novini/article/6580693", "text": "Генетично изследване на предполагаеми останки на Йети разкри, че легендарният звяр е бил мечка, предаде Ройтерс, цитиран от \"Фокус\".  Учените от университета в Бъфало, САЩ, направиха генетични анализи на девет останки от кост, зъб, кожа, косми и фекални проби от музей и частни колекции, посветени на Йети. От тях осем имат общи характеристики с азиатските черни мечки, хималайските кафяви мечки и тибетските кафяви мечки. Всеки от тези подвидове обитава различни места и в даден момент представителите им погрешно са били взети за Йети, наричан още Снежния човек, пише в. \"Дейли експрес\". \"Това категорично показва, че легендата за Йети има корени в биологичните факти и те водят към мечките, които обитават района в настоящето\", каза биологът Шарлот Линквист от университета. Тя определи изследването като най-стриктното, правено върху предполагаеми останки от Йети. Изследователите проследиха митохондриалната ДНК и генетичен материал в клетките, предаван от майките, от проби, намерени в Тибет, Индия и Непал, както и от популации на черна, кафява и бяла мечка. Йети е създание от фолклора в района на Хималаите, което се превърна в част от западната култура. Кафявите мечки, обикалящи високите части на Тибетското плато, и онези в западните части на Хималаите принадлежат към две отделни популации, отделени една от друга вече хиляди години, въпреки относителната им географска близост, твърдят специалистите.", "date": "2017.11.29", "title": "Йети е бил мечка"}
{"url": "https://www.24chasa.bg/novini/article/6580681", "text": "Четиридесет и една годишният М.И от Видин е задържан за срок от 72 часа при получаване на пратка с 61 грама кокаин. Това съобщават от Областна дирекция на МВР. Разследването е започнало на 24 ноември. След предприети полицейски действия при специализирана операция е задържан М.И пред офис на куриерска фирма във Видин, след освобождаване на пратка. В съдържанието на куриерската пратка - козметични продукти, полицаите са открили и буца бяло вещество с тегло около 61 грама. При направения наркотест, веществото е реагирало на кокаин. От началото на годината видинската полиция е разследвала 45 престъпления, свързани с отглеждане, притежание и разпространение на наркотични вещества. Разкриваемостта на този вид престъпления към момента е 60 процента. От януари до ноември тази година криминалисти са иззели над 3 кг сух канабис, 565 зелени стръка от същата култура, над 91 грама амфетамин и 61 грама кокаин, множество таблетки Ривотрил.", "date": "2017.11.29", "title": "Задържаха мъж във Видин при получаване на пратка, в която е имало кокаин"}
{"url": "https://www.24chasa.bg/novini/article/6580702", "text": "Кемир Рамадан, който отправи заплахи към президента Румен Радев и соцлидерката Корнелия Нинова, е направил в понеделник опит да нахлуе в кабинета й на \"Позитано\" 20. Бях там, искаше да влезе при мен в кабинета ми, потвърди току-що соцлидерката в кулоарите на парламента. Рамадан се държал арогантно, но е бил спрян от охраната, разказаха депутати. Подадохме сигнал в МВР, тъй като и преди това той ме е заплашвал, каза Нинова. В началото на лятото Рамадан изпрати заплашителни есемеси към Нинова и Радев и бе разпитван от ДАНС. Не го познавам, никога не съм го виждала. За първи път разбрах за него покрай историята с есемесите, каза соцлидерката. Тя е категорична, че няма да промени решението си да откаже охрана на НСО. Във вторник от отдел \"Убийства\" на МВР са били на \"Позитано\" и са разпитвали хората, които са били в пряк контакт с Рамадан - охраната, секретарката на Нинова, административният директор, който слязъл да провери за какво е скандала. Аз не съм имала контакт и не съм разпитвана, допълни Нинова. Тя напомни, че лятото Рамадан е бил подписал предупредителен протокол, че атаките му към нея няма да се повтарят. Нинова не видя връзка между заплахите на Рамадан и инцидентите със служебния й автомобил.", "date": "2017.11.29", "title": "Заплашвалият Нинова опитал да нахлуе в кабинета й на \"Позитано\""}
{"url": "https://www.24chasa.bg/novini/article/6580738", "text": "Министерството на вътрешните работи обяви нова обществена поръчка на стойност 7 милиона лева, с която ще се осигури работата на Националната система за спешни повиквания. 8-и декември е срокът, в който желаещите да поддържат системата могат да подадат своите оферти. В мотивите за ускорената поръчка е записано, че националната система е с нарушени основни функционалности и това поставя в риск живота и здравето на гражданите, изпаднали в беда. От април 2015 година телефон 112 е оставен без поддръжка и всеки момент може да спре. В новата поръчка е заложено да се възстанови нормалната работа на телефон 112, да се достави и въведе в експлоатация ново хардуерно оборудване, както и частично да се подмени критично амортизираният хардуер в районните центрове в София и Русе. Изисква се и да се актуализира софтуерното приложение за спешни повиквания до последна версия и осигуряване на 2-годишна техническа поддръжка на системата, като максимално допустимото време за нефункциониране на услугата е до 52 минути за 365 поредни дни. Най-вероятно с новия софтуер хората със слухови и говорни увреждания ще могат да подават сигнал до телефон 112 със SMS.", "date": "2017.11.29", "title": "7 милиона лева ще отдели МВР за система за 112"}
{"url": "https://www.24chasa.bg/novini/article/6580764", "text": "Вижте къде е летял правителственият самолет, за да избегне територията на Иран.  Самолетът е притежавал необходимите дипломатически разрешения за полет над иранското въздушно пространство. Полученият в последният момент отказ за прелитане е необясним и поради тази причина днес в МВнР в София е извикан временно управляващият иранското посолство у нас, съобщиха от правителствената прес служба. След като екипажът е получил искането за излизане от иранското въздушно пространство, той се е върнал към Турция и със съдействието на турските власти е получено разрешение за осъществяване на полета над иракска територия, обясни вицепремиерът. Тя изрично подчерта, че българската страна е имала официално издадено разрешение за преминаване през територията на Иран и за отиване, и за връщане, още преди осъществяването на полета и всякакви твърдения за липса на разрешение и неспазване на процедурите, са неверни и спекулативни. Проблем с полета не е имало, нито пък някаква особена драма.", "date": "2017.11.29", "title": "Вижте какви маневри е направил самолетът на Борисов, за да избегне Иран (Видео)"}
{"url": "https://www.24chasa.bg/novini/article/6580774", "text": "Близо 15 000 опаковки с дъвки, имитиращи визуалното оформление и изписване на марката \"Кока-Кола\", са задържали митнически служители в Бургас. Задържаната стока е за нарушени права върху интелектуална собственост. Това съобщи Катя Иванова, говорител на Регионалната митническа дирекция в морския град. Пратката е пристигнала на Митническия пункт \"Пристанище-Бургас-Център\" с корабен контейнер, съдържащ захарни изделия от Китай. Вносител е българска фирма. При извършената проверка, митническите служители установили, че съдържанието на контейнера отговаря на декларираните стоки по вид и количество, но част от колетите съдържат опаковки с дъвки- тип кен, с имитиращи орнаменти и шрифт на \"Кока-Кола\" . Пратката с дъвки е задържана. Митница Бургас е сезирала за случая официалният представител на правопритежателя на търговската марка \"Кока-Кола\" за България.", "date": "2017.11.29", "title": "Митничари задържаха в Бургас близо 15 000 опаковки с дъвки"}
{"url": "https://www.24chasa.bg/novini/article/6580749", "text": "Четирима души загинаха, след като кола, в която пътували осем мигранти, падна от скала по време на полицейско преследване близо до град Кавала, Северна Гърция, предаде Асошиейтед прес. При катастрофата, станала късно снощи, са били ранени другите четирима мигранти и шофьорът на колата - пакистанец. Състоянието на един от пострадалите е тежко, информира БТА. Полицията посочи, че инцидентът е станал, след като шофьорът на препълнената с хора кола не изпълнил нареждане на полицията да спре на магистрала и продължил пътуването по по-малък път, на който изгубил контрол над превозното средство. Засега не са известни имената и националността на мигрантите. Мигрантите са пътували на запад, след като са преминали нелегално от Турция в Гърция, посочва АП.", "date": "2017.11.29", "title": "Мигранти загинаха край Кавала, след като колата им падна от скала"}
{"url": "https://www.24chasa.bg/novini/article/6580795", "text": "Германия трябва да запази трудовите разходи извън заплатите под прага от 40 процента, заяви германският канцлер Ангела Меркел, изразявайки оптимизъм, че страната може да постигне амбициозната цел за създаване на пълна заетост. Меркел отправи днес видеопослание към участниците в конференция на германските работодатели в Берлин, предаде Ройтерс, цитирана от БТА. Меркел, която се очаква да започне коалиционни преговори за съставяне на ново правителство със социалдемократите, заяви, че в предстоящите разговори ще подчертае необходимостта Германия да се придържа към политика на инвестиции, благоприятни за растежа, и консолидиран бюджет. \"Германия и Европа имат нужда от стабилност\", подчерта тя. Утре Меркел и лидерът на баварската партия Християнсоциален съюз (ХСС) Хорст Зеехофер ще се срещнат с лидера на социалдемократите Мартин Шулц при президента Франк-Валтер Щайнмайер, за да проучат възможността за съставяне на нова голяма коалиция.", "date": "2017.11.29", "title": "Меркел: Германия трябва да се придържа към консолидиран бюджет"}
{"url": "https://www.24chasa.bg/novini/article/6581005", "text": "Жена е блъсната от автомобил на бул. „Васил Левски“, в близост до Сточна гара, предаде „Фокус“. На място има екипи на полицията и на Спешна помощ. По първоначални данни блъснатата е пресичала неправилно, не на пешеходна пътека. Сигналът за инцидента е подаден в 13.45 часа. Жената е закарана в болница, но все още няма информация за нейното състояние.                                                                                                                                                                                                                                                                                                                       ", "date": "2017.11.29", "title": "Жена е блъсната от кола на бул. \"Васил Левски\" в София (Обновена)"}
{"url": "https://www.24chasa.bg/novini/article/6580998", "text": "Западът може да предложи на Турция повече, отколкото Русия и Иран, заяви държавният секретар на САЩ Рекс Тилърсън, цитиран от \"Хюриет дейли нюз\" и БТА.  \"Иран и Русия не могат да предложат на турския народ икономическите и политически облаги, които може да осигури членството в западната общност\", заяви Тилърсън, без да конкретизира какви може да са тези облаги. Тези забележки той направи пред мозъчния тръст Уилсън сентър във Вашингтон. Това стана няколко дни след среща на турския президент Реджеп Тайип Ердоган с президентите на Русия Владимир Путин и Иран Хасан Рохани в Сочи за обсъждане на сирийския конфликт, отбелязва изданието. В изказването си Тилърсън бе силно критичен към Русия. Той заяви също, че САЩ не виждат никаква роля за сегашния сирийски президент Башар Асад в бъдещото управление на арабската страна. Тилърсън отново увери Европа, че САЩ остават изцяло ангажирани със сигурността на стария континент. Изявлението му имаше за цел да разсее ширещите се опасения, че администрацията на президента Доналд Тръмп се отдръпва от алианса, настоявайки неговите европейски страни членки да увеличат разходите си за отбрана.", "date": "2017.11.29", "title": "Тилърсън: Западът може да предложи на Турция повече, отколкото Русия и Иран"}
{"url": "https://www.24chasa.bg/novini/article/6581065", "text": "Главният преговарящ от страна на Европейския съюз по въпросите за излизането на Обединеното кралство от структурите на Общността – Мишел Барние, отрече медийните доклади, съгласно които Брюксел и Лондон са постигнали споразумение за т.нар. сметка по Брекзит, предава АФП. „Тези дни прочетохме много неща по темата в пресата\", заяви Барние, като се позова на доклади в британските медии, че Лондон и Брюксел са се договорили за финансовите задължения на Великобритания, но не са се споразумели за точна сума за „развода“, предава Фокус. Той обаче подчерта, че „все още имаме работа, преговорите не са приключили по този въпрос\". ", "date": "2017.11.29", "title": "Мишел Барние: Преговорите за сметката по Брекзит не са приключили"}
{"url": "https://www.24chasa.bg/novini/article/6581087", "text": "Около 5000 работници от фалирали фирми няма да си получат неизплатените заплати, заради чиновнически комфорт. Това заяви омбудсманът Мая Манолова след заседание на социалната комисия, на която се гледаха промени в Кодекса на труда. Става дума за 30 млн. лв., които на всичко отгоре трябва да са осигурени от Фонда за гарантиране на вземанията, заяви Манолова в кулоарите на парламента. От 1 юли експертите от Инспекцията по труда ще могат да искат несъстоятелност на фирми. Причината за забавянето е, че те нямат юристи и експерти, които трябва да подготвят документите и да направят проверките. Омбудсманът дори предложила нейните юристи да поемат обработката на сигналите, само и само хората да си получат парите, но депутатите станали и си тръгнали. За да си получат парите работниците, останали на улицата и без заплати след фалита на работодателя, трябва да е започнало производство по несъстоятелност. Само че срокът, през който работниците могат да претендират за неизплатените възнаграждения, е 12-месечен. Така, към 1 юли, въпросните работници, които преди месец протестираха пред парламента ще останат без заплатите си.", "date": "2017.11.29", "title": "Мая Манолова: 5000 работници ще останат без заплати заради чиновнически комфорт"}
{"url": "https://www.24chasa.bg/novini/article/6580999", "text": "С приемане на текст от проектобюджета на Държавното обществено осигуряване (ДОО) за 2018 г. парламентът определи дневен минимален размер на обезщетението за безработица от 9 лева и дневен максимален размер на обезщетението за безработица от 74,29 лева, предаде „Фокус“. Текстът бе приет с 84 гласа „за“, 44 „против“ и 6 „въздържал се“. Така в бюджета за следващата година минималният дневен размер на обезщетението на безработица се увеличава от 7,20 лв. на 9 лв. От следващата година се променят изискванията за право на парично обезщетение за безработица - внесени или дължими осигурителни вноски във Фонд „Безработица“ най-малко 12 месеца от последните 18 месеца. Предложението на БСП дневният минимален размер на обезщетението да се увеличи на 12 лв. беше отхвърлено.", "date": "2017.11.29", "title": "Увеличиха дневния минимален размер на обезщетението за безработица"}
{"url": "https://www.24chasa.bg/novini/article/6581113", "text": "Японска компания купи един от най-големите дилъри на автомобили в България \"Мото-Пфое\". Купувачът Sumitomo Corporation определено има интерес към подобни сделки, слад като притежава дилърите на Ford в Словакия и Словения. \"Мото-Пфое\" е официален представител на Ford, Volvo, Jaguar и Land Rover за България, е и неизменен лидер в бранша за последните 26 години у нас. Ето какво се съобщава в официалното съобщение на \"Мото-Пфое\": \"На 21 ноември 2017 г. се подписа договор за смяна на собствеността на фирмената група Мото-Пфое. Официалното споразумение се постигна между досегашния едноличен собственик, Hugo Pfohe GmbH, в лицето на Филип Пфое и Sumitomo Corporation, в лицето на Томохиро Йонияма, Генерален мениджър на подразделение Транспорт и конструкционни системи в европейския клон на корпорацията, съобщават от групата Мото-Пфое. Мото-Пфое, официален представител на Ford, Volvo, Jaguar и Land Rover за България, е най-успешно развиващата се автомобилна компания в страната и неизменен лидер в бранша за последните 26 години у нас. С придобиването от страна на Sumitomo Corporation, фирмената група Мото-Пфое става част от една от най-мощните интегрирани търговско-инвестиционни корпорации в световен мащаб, с над 400-годишна история и офиси в 65 страни. Това е огромна крачка напред за Мото-Пфое, нова възможност за растеж и интензивно разгръщане потенциала на компанията, с цел постигане на още по-голям от досегашния успех. Отчитайки досегашния безупречен имидж, завидна финансова стабилност и непрестанен възход в бизнеса, името, мениджмънтът, структурата и предметът на дейност на \"Мото-Пфое\" остават същите след преминаването под управлението на новите собственици. \"Щастлив съм с фантастичния успех на Мото-Пфое през изминалия над четвърт век от основаването й от моя баща, Карл-Хайнц Пфое. Време е компанията да развие допълнително своя потенциал. Затова в лицето на Sumitomo Corporation намерих възможно най-добрия инвеститор, който да гарантира последващо успешно разрастване на бизнеса на фирмената група Мото-Пфое\", сподели Филип Пфое при подписването на договора. \"Изключителните постижения на Мото-Пфое и силните позиции на групата на българския пазар направиха сериозно впечатление в Sumitomo Corporation. Корпорацията има огромен опит в автомобилния бизнес и ние ще го споделим с Мото-Пфое, за да стъпим на исторически здравата основа на компанията и да подпомогнем още по-успешното й развитие в бъдеще. Същевременно, има много какво ние да научим от Мото-Пфое. Разчитаме фирмената група да подкрепи с опита си, допълни и допринесе много за нашия автомобилен франчайз в Европа. За нас ще е чест да работим с мениджмънта и екипа служители на Мото-Пфое, както и с клиентите и партньорите на компанията\", коментира Томохиро Йонияма. След одобрение на подписания между Hugo Pfohe GmbH и Sumitomo Corporation договор от страна на Комисията за защитa на конкуренцията, окончателната продажба на фирмената група Мото-Пфое ще стане факт.\" Историята на Sumitomo Corporation датира от 17-ти век, когато Масатомо Сумитомо открива магазин за медицински книги в Киото. След това бизнесът на Sumitomo се разраства и процъфтява в индустрията за добив и преработка на мед и други свързани с нея сектори. Настоящата компания \"Сумитомо Корпорейшън\" е основана в Осака през декември 1919 г. Sumitomo Corporation е познат по света като огромен световен конгломерат със седалище в Япония, който притежава широк спектър от бизнеси в редица сектори, от строителни услуги, медии и минерален добив, до хранителни стоки, търговия на дребно и финанси. Японският гигант е бил и един от кандидатите за построяване на тунел под \"Шипка\". През 1999 г. интерес проявяват много японски фирми: „Мицуи\", „Мицубиши\", „Тайсей Корпорейшън\", „Сумитомо Корпорейшън Юръп\", „Каджима Корпорейшън\". Особено силен е интересът от страна на Sumitomo Corporation Europe. Фирмата има сериозно намерение да лобира пред японска банка за финансиране на тунела, но условието е осигуряване на държавна гаранция за проекта. Sumitomo възлага на консултантската фирма CPC да изготви оценка на разходите и технико-икономическо проучване, което е готово през април 2001 г. То доказва норма на възвръщаемост 17,5%, което е един сериозен аргумент, определящ смисъла, икономическата обоснованост и ефективността на инвестицията. Очакваната стойност на проекта е 125 млн. щатски долара. Правителството обаче дава държавната гаранция за софийското метро. Средствата, отпуснати от Японската банка за възстановяване и развитие, отиват там, а проектът за тунела пак е забравен. Sumitomo Electric Bordnetze е един от най-големите производители на кабелни комплекти за световната автомобилна индустрия. Българското подразделение на компанията - Сумитомо Електрик Борднетце България разполага с два завода в Карнобат и Мездра, където работят над 2000 служители. Преди три години в Мексико започна да функционира изцяло нов завод на Mazda Motor и Sumitomo Corporation. Японската фирма влиза преди пет години в една класация за 10-те най-големи търговски загуби в най-новата история. Репутацията на японския гигант Sumitomo Corporation се срива след влошаване на търговия с метал. През 1995 г. се оказва, че нейният топ търговец на мед Чсуо Хаманака е прикривал загуби през счетоводния си баланс на обща стойност 2,5 млрд. долара.", "date": "2017.11.29", "title": "Японци купиха \"Мото-Пфое\"!"}
{"url": "https://www.24chasa.bg/novini/article/6581108", "text": "С приемане на текст от проектобюджета за 2018 година парламентът определи паричното обезщетение за отглеждане на малко дете от една до 2-годишна възраст да бъде 380 лева, предаде „Фокус“. Текстът бе приет с 95 гласа „за“, 43 „против“ и 9 „въздържал се“. Така през следващата година паричното обезщетение се увеличава от 340 на 380 лева. Запазва се периодът на изплащане на паричното обезщетение за бременност и раждане от 410 дни. През 2018 г. продължава да действа въведената през 2017 г. възможност за майките (осиновителките), които имат право да ползват отпуск при бременност и раждане до навършване на едногодишна възраст на детето, но не го използват, а се върнат на работа, да получат обезщетение от ДОО в размер 50 на сто от полагащото им се обезщетение при бременност и раждане. Депутатите отхвърлиха предложението на БСП паричното обезщетение да се увеличи на 510 лева.", "date": "2017.11.29", "title": "Вдигат парите за втората година майчинство на 380 лева"}
{"url": "https://www.24chasa.bg/novini/article/6581111", "text": "Германският канцлер Ангела Меркел призова днес за повече подкрепа за борбата на Африка срещу незаконната миграция дни след като доклад за съществуването на пазари за роби мигранти в Либия възмути света, предаде ДПА. Това е \"много емоционална\" тема, каза Меркел на петата среща на върха между Европейския и Африканския съюз, започнала днес в икономическата столица на Кот д'Ивоар - Абиджан, предава БТА. За Европа и Африка е от общ интерес незаконната миграция да спре и да се създадат законни възможности за хората от Африка за обучение и образование при нас, каза Меркел. На двудневния форум се очаква за миграцията, сигурността и развитието на младите хора да говорят повече от 80 европейски и африкански лидери, включително Меркел и френският президент Еманюел Макрон. В центъра на вниманието ще е създаването на по-добри образователни и икономически възможности за бързо увеличаващото се африканско население, което по данни на ООН се очаква до 2050 г. да нарасне повече от два пъти - на 2,4 милиарда души. Около 60 процента от населението на Африка е на възраст под 25 години. ЕС храни големи надежди, че икономическата подкрепа за Африка в крайна сметка ще намали броя на хората, които прекосяват Сахара и Средиземно море (най-опасния миграционен маршрут в света), за да стигнат до Европа. Международната организация по миграцията (МОМ) тази седмица съобщи, че за четвърта поредна година броят на загиналите или изчезнали в Средиземно море мигранти надхвърля 3000. Незаконната миграция играе важна роля във всички африкански страни, каза Меркел на брифинг с журналисти след двустранна среща с президента на Кот д'Ивоар Аласан Уатара. Канцлерката похвали постигнатото от правителството на Уатара в областта на развитието. Създаването на добри икономически рамки е ключово за напредъка на страната, отбеляза Меркел и обеща засилена подкрепа от Германия, която не е предоставяла помощ за развитие на Кот д'Ивоар от години.", "date": "2017.11.29", "title": "Меркел: Нужна е по-голяма помощ за овладяване на миграцията в Африка"}
{"url": "https://www.24chasa.bg/novini/article/6581086", "text": "Вицепремиерът и външен министър Екатерина Захариева вече има официален профил в социалната мрежа Туитър.  Ето първото, което тя написа там: \"Категорично осъждам проведения вчера ракетен опит, с който #КНДР избра за пореден път да избегне настоятелните предупреждения от международната общност. Дипломацията е единственият път към деескалация\".  Сред първите й последователи в социалната мрежа са Кристиан Вигенин, Министерство на външните работи, Огнян Златев. От своя страна, Захариева последва Николина Ангелкова, Красимир Вълчев, Красен Кралев, Лиляна Павлова, Зоран Заев и др.", "date": "2017.11.29", "title": "Екатерина Захариева вече е с официален профил в Туитър"}
{"url": "https://www.24chasa.bg/novini/article/6581119", "text": "Деветдесет и шест годишният германец Оскар Грьонинг, известен като \"деловодителя на Аушвиц\" и осъден за съучастие в убийството на 300 000 души, беше признат за физически годен да изтърпи присъдата си, заяви германският съд, предаде ДПА. Грьонинг обжалва четиригодишната си присъда с мотива, че е в напреднала възраст. Тя му беше наложена миналата година от окръжен съд в Северна Германия. Обжалването не беше удовлетворено, се казва в постановеното днес решение, информира БТА. Седем десетилетия след Холокоста делото срещу Грьонинг беше първият път, в който присъда за съучастничество в лагер на смъртта бива потвърдена след обжалване. В лагера на смъртта Аушвиц-Биркенау загиват над 1 милион души - повечето евреи. На 21 години Грьонинг се присъединява като доброволец към \"Вафен СС\", а през 1942 г. е прехвърлен на работа в Аушвиц, където броял парите, намерени сред вещите на затворниците и ги пращал в главната квартира на СС в Берлин. В предвоенна Германия бил банков служител. Той никога не е крил нацисткото си минало и в първите дни на процеса срещу себе си призна \"морална отговорност\" за Холокоста.", "date": "2017.11.29", "title": "Германия: 96-годишният деловодител на Аушвиц е в състояние да изтърпи присъдата си"}
{"url": "https://www.24chasa.bg/novini/article/6581173", "text": "Министър-председателят Бойко Борисов и Негово Величество крал Салман бин Абдулазиз Ал-Сауд поставиха началото на политически диалог между България и Кралство Саудитска Арабия, чиято цел е да развие отношенията между двете страни и да насърчи партньорства в различни сфери от взаимен интерес. „Вашето посещение тук е голяма крачка в развитието на нашите отношения“, бяха думите, с които кралят посрещна българския министър-председател. Премиерът Борисов и водената от него делегация бяха приети в кралския дворец в Рияд в рамките на първата визита на толкова високо равнище в историята на дипломатическите връзки между двете страни, които датират от 1995 г. Това съобщиха от правителствената пресслужба. По време на срещата беше изразено общото мнение, че реализацията на взаимното желание за установяване на политически диалог и доверие на най-високо равнище ще бъде подпомогнато в голяма степен от откриването на посолство на България в Рияд. Получено беше уверение, че саудитската страна ще съдейства за осъществяването на тази задача в най-кратки срокове. Министър-председателят Борисов и крал Салман бин Абдулазиз Ал-Сауд обсъдиха и възможностите за развитие на търговско-икономическите отношения. Подчертано беше, че те нямат дълга история, но постигнатото за момента показва наличието на голям неизползван потенциал. Като перспективни бяха посочени иновациите, енергетиката, транспортът, туризмът, науката и продоволствената сигурност – сфери, в които в рамките на двустранни разговори могат да бъдат идентифицирани нови възможности за сътрудничество и съвместни проекти. Посредническа роля между представителите на бизнеса от България и Саудитска Арабия в този процес би могла да играе Смесена междуправителствена комисия за икономическо сътрудничество, чието създаване се обсъжда между двете страни. В разговора си премиерът Борисов и крал Салман бин Абдулазиз Ал-Сауд засегнаха и темата за сигурността в региона на Залива. Българският министър-председател изрази подкрепа за усилията за гарантиране на стабилността на арабските държави от Залива, които са ключов партньор на ЕС и важен фактор в борбата с тероризма.", "date": "2017.11.29", "title": "Крал Салман към Борисов: Вашето посещение е голяма крачка (Снимки)"}
{"url": "https://www.24chasa.bg/novini/article/6581514", "text": "Организацията \"Спаси София\", която организира  ,  изпрати писмо до медиите, в което се разграничава от политическите партии. Ето го: ", "date": "2017.11.29", "title": "\"Спаси София\": На протеста поканихме всички общински съветници, БСП и РБ дойдоха"}
{"url": "https://www.24chasa.bg/novini/article/6581518", "text": "Германската полиция арестува 19-годишен сирийски кандидат за убежище по подозрение в планиране на терористично нападение, предаде ДПА, като се позова на прокуратурата. Младежът е бил задържан по подозрение в други престъпления през юни, а след последвал обиск в апартамента му в провинция Бавария е започнало разследване за тероризъм, информира БТА. Полицията е открила в жилището му символи на групировката \"Ислямска държава\", документи, обясняващи как да направиш бомби и как да се сдобиеш с камион, и кадри, показващи поемане на отговорност. Той е пристигнал в Германия през 2015 г. с вълната от бежанци от Сирия, Афганистан и Ирак.", "date": "2017.11.29", "title": "Задържаха сириец, заподозрян в планиране \nна атентат в Германия"}
{"url": "https://www.24chasa.bg/novini/article/6581515", "text": "Тайландските власти глобиха двама американски туристи за неприлично поведение на обществено място, след като те си направиха селфита на задните части пред известен будистки храм, съобщава Ройтерс. Нарушителите Джоузеф Дасилва на 38 години и Травис Дасилва на 36, били арестувани, а след това глобени с по 154 долара. Те заголили задните си части и се снимали пред столичния \"Храм на зората\". Пред органите на реда американците не отрекли неприличната си постъпка, предава БТА. Тайланд се слави по света с разкрепостения си нощен живот, но тази преобладаващо будистка страна си остава доста консервативна в нравите. Разголените дрехи и голотата на публични места са считани за обидни от мнозинството тайландци. Двамата американци имали акаунт в Инстаграм, в който публикували снимки със заголените си задни части от различни туристически забележителности по света. Те имали над 14 хиляди последователи в тази социална мрежа.", "date": "2017.11.29", "title": "Глобиха американски туристи за селфита на голите им задните части в Тайланд"}
{"url": "https://www.24chasa.bg/novini/article/6581546", "text": "Най-голямото учение по киберотбрана на НАТО – „Cyber Coalition“ се провежда от 28 до 30 ноември 2017 г. В него участват повече от 700 представители от страните-членки на Алианса, държави партньори на НАТО, както и органи на Европейския съюз. Основното предизвикателство пред учението е създаване на реална киберсреда, в която да бъдат тествани професионалните умения на участниците, както и процедурите за комуникация и координация между отделните държави. Това съобщиха от пресцентъра на Министерството на отбраната. В тридневното учение Република България участва със съвместен екип, с представители от държавни структури, бизнеса и академичната общност, под общото ръководство на Министерството на отбраната. Основните задачи за решаване са в контекста на хибридни сценарии, свързани с атаки в социалните мрежи, атаки срещу мобилни устройства, защитата от зловреден софтуер и др.", "date": "2017.11.29", "title": "Български екип участва в най-голямото учение по киберотбрана на НАТО"}
{"url": "https://www.24chasa.bg/novini/article/6581521", "text": "Гмуркачи откриха човешка ръка в залив във Копенхаген, а от полицията предполагат, че тя е на убитата в подводница в Дания журналистка Ким Вал, пише немското издание \"Билд\". Лятото разчлененото й тяло беше открито, след като журналистката е пътувала с подводницата на датчанина Петер Мадсен. Говорител на полицията обясни, че свързват намерения крайник със случая с убитата журналистка, тъй като преди седмица в същия залив е открита едната ръка на Ким Вал. Намерената днес ръка ще премине през медицинска експертиза този четвъртък. Преди месец датчанинът Петер Мадсен призна пред съда, че той е разчленил тялото на журналистката. Очаква се процесът срещу него да продължи на осми март. ", "date": "2017.11.29", "title": "Откриха ръка в залив в Дания, полицията мисли, че е на убитата журналистка Ким Вал"}
{"url": "https://www.24chasa.bg/novini/article/6581576", "text": "Стотици жители от шест села в Искърското дефиле протестираха срещу предвиденото драстично поскъпване на цената на водата. С мирен протест на от Мездра за София край врачанското с. Зверино хората обявиха, че поскъпването е несправедливо, тъй като водоснабдяването в района е гравитачно, без разходи за електроенергия и помпи. „Цената на водата трябва да остане, каквато е в момента 1.30 лв. за куб.м. Това е реалната й стойност. Предвижданото увеличение с близо 0.70 лв. е нереално и непосилно за всички ни. В Зверино непрестанно има аварии, а в същото време нито един водопровод не е сменен. Не виждам защо тогава се готви поскъпване“, каза Митко Петров. Според местните жители идеята за поскъпването на водата е необосновано, предвид факта, че водопроводната мрежа в тези населени места е изградена преди век от предците им, с доброволен труд и самооблагане. Населението в селата, чиито жители протестират е съставено предимно от пенсионери и хора в неравностойно положение. Хората са категорични, че не са в състояние да плащат толкова скъпа вода. Протестиращите заявиха, че ако исканията им не бъдат чути от компетентните органи и властимащите, са готови да преминат към гражданско неподчинение и блокада на пътя към столицата и Враца.", "date": "2017.11.29", "title": "Шест села на протест срещу по-скъпа вода"}
{"url": "https://www.24chasa.bg/novini/article/6581627", "text": "За теб съм 24 часа на разположение, това е личният ми номер, но да знаеш, че понякога мога да бъда много досаден. Така престолонаследникът на Саудитска Арабия Мохамед бин Салман се раздели с българския премиер Бойко Борисов след срещата им в Рияд без да оставя никакво съмнение, че това е началото на едно красиво приятелство. Широката усмивка на Борисов отсреща само потвърди у двете събрали се делегации усещането за това, че точно тези двама души са се харесали от първия момент и са се разбрали чудесно. Изненадващо за много хора младият принц дойде да посети българския министър-председател в резиденцията, в която е настанен по време на визитата в Саудитска Арабия. Когато го информираха, че кортежът на престолонаследника е пред портите на двореца, Борисов като домакин излезе да го посрещне на входа пред парадните стълби. Представи министрите си и го покани в един от салоните да пият кафе с кардамон и да обсъдят бъдещето на двустранните отношения, региона и света. Двамата излязоха от срещата видимо доволни, след което дълго се изпращаха на главната порта на двореца “Крал Сауд”, разменяйки телефони и уговорки да се търсят по всяко време. Както стана ясно по-късно, Борисов е обещал да отвори посолство в Рияд, а саудитската страна да помогне със сградата. Премиерът е поканил престолонаследника да дойде в България в удобно за него време още следващата година. Когато дойда в София, няма да е с празни ръце, затова трябва да подготвим добре това посещение, казал принц Мохамед бин Салман. По-рано през деня Борисов бе приет от крал Салман ибн Абдулазиз ал Сауд в двореца “Арка” в Рияд. Това е първата в историята среща между саудитски монарх и български държавник. Заедно с Борисов на срещата с краля влезе и Симеон Сакскобургготски. Крал Салман определи посещението на Борисов като първа голяма крачка към развитие на диалога между София и Рияд. Двамата се договориха за начало на активен диалог и отваряне на българско посолство в саудитската столица. Готовността на България да има най-сетне своя дипломатическа мисия в кралството бе сред основните теми и по време на обяда, който монарха даде в чест на българския си гост. Както стана ясно, крал Салман е направи голям жест, приемайки Борисов, само ден след кончината на най-малката си сестра - принцеса Мудауи бинт Абделазиз ал Сауд, заради чието погребение броени часове по-рано бе в Мека. В двореца “Арка” в присъствието на краля и премиера бяха подписани и две двустранни спогодби - за избягване на двойното данъчно облагане и споразумение за сътрудничество в областта на земеделието. От българска страна подпоси под тях сложиха министрите на външните работи и на земеделието - Екатерина Захариева и Румен Порожанов. По-късно Борисов се срещна и с външния министър на Саудитска Арабия Адел ал Джубейр - един от най-активните и разпознаваеми дипломати на световната сцена. Двамата обсъдиха обстановката в Близкия изток, Балканите и Европа. Накрая Борисов покани Джубейр да дойде да кара ски в Банско. Междувременно министърът на отбраната Красимир Каракачанов се срещна с принц Абделазиз бин Сауд бин Найеф ал Сауд - министър на вътрешните работи на кралството. 34-годишният принц също е от младото поколение саудитски аристократи, чието назначение на този изключително важен за страната пост съвпада с избирането на Бин Салман за престолонаследник. Рано сутринта, много преди да е започнала програмата на премиера, министърът на туризма Николина Ангелкова бе вече готова първа да сложи началото на поредицата разговори. Тя се видя с колегата си Султан бин Салман - син на краля, ерудиран джентълмен, американски възпитаник, пилот и астронавт. Контактът между Ангелкова и принца датира от един международен форум в Колумбия. След което принц Султан специално дойде до България, пилотирайки лично самолета си и подписа споразумение за развитие на връзките в туризма. Визитата на премиера Борисов в Рияд продължава още един ден с посещение в Центъра за превенция срещу екстремизма и радикалните идеологии. ", "date": "2017.11.29", "title": "Борисов и Бин Салман 24 часа на взаимно разположение (Видео)"}
{"url": "https://www.24chasa.bg/novini/article/6581599", "text": "Преводачката, която придружава Бойко Борисов в Саудитска Арабия, Мая Ценова, преподавател по \"Арабистика\" в Софийския университет, отговори днес на коментарите по въпроса защо на протоколните снимки тя е с черна забрадка. Ето какво написа Мая Ценова във фейсбук:  Преводачката Мая Ценова от СУ защо била със забрадка, та срамела българите?! Уважаеми засрамени българи, да сложа на главата си точно този шал е мое лично решение! Само че защо никой от вас не се почувства засрамен, когато влязох със същия тоя шал в залата на либийския върховен съд в Триполи преди 12 години? А да сте демонстрирали засраменост при вида на която и да е българка, влязла на аудиенция при Негово Светейшество Папата в Рим?! Е, преводачката Мая Ценова от СУ между другото се занимава любителски с етнография. И смята, че уважението към домакина е особен вид дълг на госта. А и нашият народ е казал в една своя поговорка \"Твой дом - твой закон\". Баща ми.често я употребява. Например когато с всичките си 92 години настоява да ми държи палтото, когато се обличам в дома му, за да си тръгна... Та днес ще вляза да превеждам при Н. В. краля на Саудитска Арабия с тази забраДка. С която точно на днешния ден се чувствам някак много особено свързана. 29 ноември. Международният ден за солидарност с палестинския народ.", "date": "2017.11.29", "title": "Преводачката на Борисов в Рияд: Покривам главата си от уважение към домакините"}
