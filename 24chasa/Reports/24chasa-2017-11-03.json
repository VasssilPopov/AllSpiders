{"url": "https://www.24chasa.bg/novini/article/6531417", "text": "Полицайка успява да измами 46 свои колеги и близки, сред които и две братовчедки, с 240 хил. лв., уж за да им уреди общински жилища. 52-годишната Надка Божилова използвала авторитета си на служител на реда, а в схемата ѝ помагала съратничката ѝ Надя Георгиева. Те се запознали през 2011 г., когато Божилова била полицай в Общинска полиция. Двете се сприятелили бързо, а Надя казала на новата си другарка, че е измислила схема как да изкарат пари с измама. Тя още не била осъждана, но в следващите години щяла набързо да се споразумее за три условни присъди за други измами Тъй като престъпленията били извършени, преди да има присъда, жената не можела да получи ефективна присъда. “Ще се престорим, че работя в дирекция “Жилищно настаняване” на Столична община, а баща ми е на важен пост в същия отдел”, казала Надя според обвинителния акт срещу двете жени. Те решили Надка да е лицето на измамата. “Ще използваме авторитета ти на полицай, за да печелим по-лесно доверието на хората. Те няма да се усъмнят в теб, а и работиш в Общинска полиция, ще повярват, че си в близки отношения с висши общинари”, обяснила схемата Надя. Първата жертва на Надка и Надя бил Александър Бързачки Той и съпругата му Румяна живеели под наем в общинско жилище от 1992 г. През 2005 г. той подал документи за закупуването му, но до 2011 г. от общината му връщали документите. В началото на годината той казал на свой познат - Цветан Павлов, че иска да вземе апартамента. Павлов бързо му уредил среща с Надя. Двамата се видели през септември 2011 г. на паркинга на площада пред храм-паметника “Ал. Невски”, за да са близо до общината, тъй като Георгиева била “в обедна почивка”. Георгиева казала на Бързачки, че трябва да намери подходящ имот, защото за сегашния им няма възможност. Свързала се с мъжа едва половин година по-късно и му поискала 1644 лв. за такси, за да задвижи процедурата. При друга среща му измъкнала още 300 лв. “Ще ти ги приспаднат при закупуването на имота”, казала Надя и успяла да вземе още 1500 лв. от мъжа. Впоследствие Георгиева се обаждала на мъжа да го информира за движението на сделката, посочвала и трудности по нея. Надя дори оплела в мрежите си и Цветан Павлов, който я запознал с Бързачки. Той ѝ дал 900 лв. На друг кандидат за апартамент - Петко Михалков, казала, че лично столичният кмет Йорданка Фандъкова се е заела с казуса му за общинско жилище, и той ѝ дал 1100 лв. при първата им среща и още 2000 при втората. Надя успяла да преметне и брат му Иван. Него завлякла с 1300 лв. на два транша “за придвижване на документите”. Жената толкова се вживяла, че дори излязла извън рамките на схемата и не се посвенила да измами безработен. Тя се свързала с Христо Николов, който пуснал обява в сайт, че търси работа като шофьор. “В Столична община прегледахме обявата ти и те харесахме”, казала Надя и поискала от мъжа общо 306 лв. за изкарване на медицински и документация. Дори го завела при лекар менте, който го “прегледал”. Най-големият удар на Надя обаче бил с нейна приятелка - Таня Йорданова. Жената имала нужда от жилище и на 9 отделни срещи за месец - между 10 януари и 28 февруари 2013 г., дала общо 37 192 лв., които щели да ѝ приспаднат. Това обаче било само загрявка за парите, които взела от мъжа ѝ Йордан. От 1 февруари 2013 г. до края на март тя му измъкнала 54 148 лв. за различни такси и услуги в 11 срещи. Дори настанила семейството в хотел Първият измамен полицай пък бил Атанас Атанасов от столично районно. Този път Надка му се обадила да му каже, че му намерила конкретно общинско жилище в блок в кв. “Надежда”. Той вече и бил казвал, че иска да кандидатства за вземането на апартамент. При няколко срещи, включително с Надя, която влязла в ролята си на общинарка, той дал 7520 лв. за различните такси и придвижване на документите между май и юли 2012 г. Надка преметнала и колегата си Александър Александров от Общинска полиция. Той дал 13 060 лв. през 2013 г. Като участник в схемата разследващите заподозрели и мъжа на Божилова - полицая от Национална полиция Христо Божилов. За него обаче не стигнали доказателства и той не е даден на съд. Няколко негови колеги обаче пострадали от Надя и Надка с над 60 хил. лв. Най-много пари от полицейски служител двете жени взели от друга колежка на Христо - Кристина. За 4 месеца през 2013 г. тя дала на измамничките 22 350 лв. Пострадлали дори двете братовчедки на Надя, които тя лично измамила с общо 21 хил. лв. За година и половина двете жени успели да изкарат с измама общо 236 796 лв. от 45 души. 16 от тях са полицаи, 8 са техни роднини, а трима са бивши служители на реда. “Двете са съзнавали, че не могат да помогнат в закупуването на общински жилища, но въпреки това са решили да приложат схемата”, пише прокурор Стела Карабова в обвинителния си акт. Делото се гледа в Софийския районен съд, а двете жени са на свобода. Досега процесът е отлаган 4 пъти, без да се даде ход. Следващото заседание е на 24 ноември.", "date": "2017.11.03", "title": "Полицайката Надка и  другарката й Надя мамят полицаи и роднини с 240  хил. лв. за общински жилища"}
{"url": "https://www.24chasa.bg/novini/article/6531526", "text": "Ако обърнахте внимание на реакциите на оставката на ген Петров, то бяха объркани. Правото да управляваш идва не само от претенцията колко добър експерт си. Най-важно в управлението е доверието - това е пъпната връв между властта и хората. Това коментира вицепремиерът Томислав Дончев пред БНТ.  Не мога да съм детайлен кога премиерът е получил информация за разследването, може би непосредствено преди разкритията. Интересът към поста \"министър на здравеопазването\" е голям. Изборът е труден, добави още по темата Дончев.  Той увери, че икономическият растеж на България се дължи на експорта, който пък се дължи на икономическия растеж в Европа. \"Аз мисля, че устойчив гръбнак на икономиката е индустрията. Има системи, където публичните разходи не се изразходват по най-добрия начин\", каза още вицепремиерът.  Аз не знам някоя система да се е развила само и единствено на база само финансиране. Ако първите мерки бяха фокусиране на входа на системата на образованието, трябва да продължим нататък, да влезем в класните стаи. Раницата на моя ученик е по-тежка отколкото раницата, с която ходя в планината. Така Томислав Дончев коментира проблемите в образованието. ", "date": "2017.11.03", "title": "Томислав Дончев: Интересът към поста \"министър на здравеопазването\" е голям"}
{"url": "https://www.24chasa.bg/novini/article/6531260", "text": "Дете на 11 години, пътуващо до Германия за животоспасяваща операция, бе свалено от борда на самолет на Австрийските авиолинии в София. Решението е било взето от екипажа, защото не било придружено от лекар. Детето е с левкемия, която е дала рецидив, както и съпътстващо заболяване на опорно-двигателната система. Изпратено е от Фонда за лечение на деца. Директорката Мариета Райкова е била уведомена веднага за случилото се. Незабавно е организиран транспорт с линейка и придружаващ лекар и детето вече е настанено в болница в Германия, разказа Пенка Георгиева от обществения съвет на фонда. За случая разказа д-р Радина Денкова, станала свидетел на летището на 2 ноември. За сутрешния полет в 7,10 ч на Austrian Airlines от София за Виена пътниците чакали, за да влязат в самолета. “Най-отпред на опашката беше семейство с болно дете. Аз бях след тях. Пуснаха ги първи, а всички останали чакахме около 40 минути. След това екипажът ги свали от борда. Според капитана детето е трябвало да пътува с лекар”, разказа за “24 часа” д-р Денкова. Семейството трябвало да пътува до Виена, а оттам да продължи с друг полет до Кьолн. Организацията по пътуването на децата, изпращани от фонда, се прави от външна фирма, одобрена чрез обществена поръчка. Преди да се закупи билет, до нея трябва да се изпрати медицинска епикриза, указания на лекар как да се пътува и уточнения, ако пътникът има нужда от допълнителни условия. Освен че детето ще има нужда от инвалидна количка и да пътува с изпънат крак, друга информация не е била изпратена към фирмата, обясни за “24 часа” управителката Розалина Крайсъл. Тези изисквания се водят като допълнителен медицински продукт и когато се заявяват, трябва да се осигурят 24 часа, в които авиокомпанията да потвърди пътуването. Заявлението от фонда обаче дошло в сряда, но поради важността на заминаването всички участници в процеса по организация на пътуването са реагирали бързо, за да може то да бъде осъществено. От Austrian Airlines изпращат декларация към родителите, с която да се установи заболяването на детето. Тя е попълнена от лекари от ИСУЛ, но отново липсвали инструкции от медицинско лице за пътуване. Въпреки това полетът е организиран и самолетните билети са издадени. “В течение сме на случката от самото начало. Бащата на детето се свърза с нас. Веднага започнахме да търсим варианти с други авиолинии не защото австрийските не са си свършили работата, но за да може семейството да замине възможно най-бързо. След това разбрахме, че фондът е уредил линейка и са тръгнали”, разказа Розалина Крайсъл. След запитване към австрийските авиолинии от компанията отговориха, че екипажът на самолета е длъжен да гарантира сигурността на пътниците на борда и тя винаги е основен приоритет. Ако екипажът прецени, че полетът може да е критичен за някой от пътниците заради психическото или физическото му състояние, е задължен да не го допусне на самолета. От авиолиниите изказват съжалението си, че семейството не е могло да излети от София за Виена. “Екипажът има право да прецени дали съответният пътник може да пътува, или не”, обясни и Крайсъл, която заяви, че всички разходи по полета ще бъдат върнати. Уверение за това е получено от самата авиокомпания. “24 часа” се обърна и към министерството на транспорта. Оттам заявиха, че ще направят проверка на случая. ", "date": "2017.11.03", "title": "Линейка кара българче с рак в Германия, свалиха го от самолет (Обзор)"}
{"url": "https://www.24chasa.bg/novini/article/6531308", "text": "Стефан Янев, бивш служебен вицепремиер и министър на отбраната, а в момента секретар на президента Румен Радев, е търсил подкрепа от шефове на болници в София, за да бъде свален от поста му здравният министър Николай Петров. Това разказаха пред “24 часа” шефове на големи болници в столицата. Един от тях сподели, че дискретно е отклонил поканата да участва в политически битки. Двама вицепремиери на служебното правителство се занимаваха със обяви министърката на европредседателството Лиляна Павлова преди два дни. Тя посочи като сфери на тези двама служебни вицепремиери отбраната и здравеопазването. В служебния кабинет на Огнян Герджиков вицепремиер и министър на отбраната беше Стефан Янев, а вице и министър на здравеопазването - Илко Семерджиев. В петък Стефан Янев отказа какъвто и да било коментар по темата пред репортер на “24 часа”, дори без да изчака да му бъдат зададени въпроси. Именно одит на управлението на ВМА, възложен от служебния вицепремиер Стефан Янев, стана повод министър Николай Петров да подаде оставка. В него е описана и обществената поръчка, която Военна болница е дала на фирма на мъжа, от когото дъщерята на ген. Петров има дете. Месеци след излизането на одита бе направено журналистическо разследване за обществената поръчка. Ген. Петров е искал да се оттегли от поста си като директор на Военна болница заради атаките по време на служебното правителство, разказа в четвъртък пък служебният премиер Огнян Герджиков, като обясни, че Петров бил омерзен и “Абсолютно невярно е това твърдение, не го разбирам. Що за клевета? Никога не съм имал такъв стил на поведение, какъвто ми приписват. Не желая да се оправдавам, който ме обвинява - да го докаже. Питайте този, който ме обвинява, да даде доказателства.” Това пък каза бившият здравен министър и вицепремиер д-р Илко Семерджиев, помолен да коментира обвиненията, че двама служебни вицепремиери са събирали дискредитиращи папки. Новият здравен министър трябва да бъде ясен на 10 ноември и вероятно той няма да е лекар. Новият министър трябва да вдигне стандартите за мениджмънт в управлението на държавните болници, обясни финансовият министър Владислав Горанов. Той настоя заседанията на надзорния съвет на НЗОК да бъдат излъчвани в интернет, за да се уловят отделните интереси, които се защитават там. “Не очаквайте да се фокусирам върху едно лице за източването на касата. За вас тайна ли е, че системата е неефективна, че се е разорила с огромен на брой договорни партньори на касата, има данни в службите, че през някои аптеки се извършват кражби от НЗОК?”, попита Горанов. ", "date": "2017.11.03", "title": "Секретар на президента Радев обикалял болници да сваля здравния министър"}
{"url": "https://www.24chasa.bg/novini/article/6531256", "text": "Единни мерки за намаляване на замърсяването на въздуха от транспорта, поискаха от Европейската комисия кметовете на девет европейски столици, сред които и София. Големите градове настояват за въвеждане на задължителни тестове за автомобилите на европейско и национално ниво. Писмото на София, Рим, Париж, Амстердам, Виена, Копенхаген, Мадрид, Брюксел и Хелзинки е изпратено и до Съвета на ЕС. В него кметовете на европейските столици отбелязват, че транспортът е сред секторите, при които количествата на емисиите на парникови газове продължава да расте. Затова, за да се спре тази тенденция, европейските столици настояват за предприемане на конкретни и единни за ЕС мерки, които след това да бъдат заложени и в националните законодателства на страните членки. Кметовете подчертават, че ако такива мерки не се вземат спешно, има риск да не бъде изпълнен ангажиментът от споразумението в Париж, което беше подписано през 2015 г. Според него до 2050 г. делът на въглеродните емисии, причинени от транспорта, трябва да бъде намален с 95%. Затова кметовете искат още до края на тази година да се финализира европейската реформа за типово одобрение, като се въведат задължителни автомобилни тестове на европейско и национално ниво. Настоява се и за строг надзор от организациите, отговорни за контрола върху тестовете на емисии на превозните средства на национално ниво. Според деветте европейски столици трябва да се изработят общи стандарти за допустимите емисии на въглероден диоксид с хоризонт 2025 г. и 2030 г. Целта е постепенно намаляване на емисиите от конвенционалните превозни средства и широко въвеждане на автомобили с нулеви емисии. Кметовете искат и да се допълнят съществуващите регулации за въглеродни емисии от автомобили със задължителни цели за продажба на превозни средства с нулеви емисии, като се осигури европейски пазар за нулеви емисии.", "date": "2017.11.03", "title": "София иска от ЕК тестове коя кола колко замърсява"}
{"url": "https://www.24chasa.bg/novini/article/6531301", "text": "Да се създаде автомобилна камара, която да събере всички автобусни и товарни превозвачи. Това предвижда законопроект на ГЕРБ, който в петък бе представен на транспортния бранш. Депутатът Светослав Иванов посочи, че част от правомощията на Агенция “Автомобилна администрация” трябва да се прехвърлят на камарата. Тя ще събира документи за лицензи и ще ги изпраща до транспортния министър. Предвижда се и електронен регистър, в който да се вписват всички данни за предприятията. Камарата ще е със седалище в София, ще има регионални и областни структури. Транспортният министър Ивайло Московски изрази подкрепа и каза, че е добре да има единна браншова организация, с която държавата да разговаря. От КРИБ също подкрепиха създаването на камара. Част от превозвачите обаче бяха на мнение, че идеята техен конкурент да определя дали ще получат, или ще спират лиценз, ги притеснява.", "date": "2017.11.03", "title": "Създават камара на превозвачите"}
{"url": "https://www.24chasa.bg/novini/article/6531307", "text": "“В годините на Втората световна война благодарение на Червената армия от смърт са били спасени 50 000 български евреи.” Това заяви говорителката на руското външно министерство Мария Захарова, цитирана от ТАСС. И предизвика моменталната реакция на българското външно министерство, че подменя историята. “Когато български граждани застават на релсите пред влаковите композиции, пътуващи към нацистките лагери на смъртта, когато представители на българския политически, икономически и интелектуален елит пишат протестни писма в защита на българските евреи, а висши йерарси на БПЦ се присъединяват към събраните за депортация евреи, заявявайки, че сънародниците могат да бъдат откарани в лагерите само заедно с тях, Червената армия е на хиляди километри от границите на България”, се казва в позицията на ведомството на министър Екатерина Захариева. Повод за изявлението на Мария Захарова е поредното боядисване на Паметника на Съветската армия в София, извършено в нощта на 31 октомври 2017 г. “Вандалите (не мога да ги нарека по друг начин) атакуваха монумента буквално седмица по-рано, но този път надминаха себе си, като изписаха на мемориала лозунги с откровено антисемитски характер”, каза Захарова.  Мария Захарова прави грешка, коментира пред “24 часа” известният историк проф. Драгомир Драганов. През март 1943 година е спряна депортацията на 50 хиляди български евреи, припомни историкът. В акцията по спасяването им се включват тогавашният митрополит на Пловдив, цяла група политици под ръководството на зам.-председателя на Народното събрание Димитър Пешев, както и по-дискретно цар Борис Трети. Червената армия по това време не е започнала дори битката при Курската дъга, която обръща хода на войната, така че няма как спасяването да е благодарение на нея, коментира проф. Драгомир Драганов. ", "date": "2017.11.03", "title": "Руското външно запали нов дебат: Червената армия или българите спасиха евреите? (Обзор)"}
{"url": "https://www.24chasa.bg/novini/article/6531582", "text": "Няколко автомобила са катастрофирали тази вечер около 20 часа в района на Ямбол, съобщиха читатели на \"24 часа\", които са били очевидци на инцидента. Според тях буквално минута след катастрофата оттам минава кортежът на премиера Бойко Борисов. Правителствените автомобили веднага спират, викат бърза помощ и полиция. До пристигането на линейката лично премиерът Борисов е оказвал първа помощ на пострадалите, заедно с лекар от Правителствена болница, който е пътувал с кортежа.  Пострадалите вече са настанени в ямболската болница, стабилизирани са, научи \"24 часа\".", "date": "2017.11.03", "title": "Катастрофа на \"Тракия\" край Ямбол, премиерът Борисов оказва първа помощ"}
{"url": "https://www.24chasa.bg/novini/article/6531266", "text": "Урок за възникването на исляма от учебник по история и цивилизации за 6-и клас на издателство “Просвета” предизвика полемики в социалните мрежи. Според предложени цитати от Корана за семейството и добродетелите “мъжете стоят над жените”, “целомъдрените жени са послушни”, а “онези, от чието непокорство се страхувате, увещавайте, отдръпнете се от тях в постелите и ги удряйте!”. ( .) “Историята не изисква да изопачаваме историческите факти. Това го пише в Корана, не са го измислили авторите. Те поместват една историческа истина”, коментира Надка Васева, която е учителка по история в 32-о училище “Св. Климент Охридски” в София. Тя обаче се чуди защо авторите е трябвало да представят точно тези текстове от Корана, след като свещената книга на мюсюлманите изобилства от текстове. “На какво учим децата с това, че мюсюлманите бият жените си. Можеха да поместят текст като този: ако християните се подчиняват на властта, техните храмове няма да бъдат разрушени и ще живеят под наша власт в арабския халифат”, коментира още педагожката. Според нея нашето общество е комплексирано, докато западноевропейското е либерално. “Разхождаме се по острието на бръснача Ученият е свикнал да е буквояд и педант. Друго е, като слезеш долу в контакта с родителите, трябва да бъдеш много обран”, коментира още Надка Васева. “Това, което е написано, е вярно, Коранът черпи идеи от Стария завет”, каза учителят по история от столичното 119-о училище “Акад. Михаил Арнаудов” Николай Колев. Самият той имал много приятели мюсюлмани. На тях Коранът не им пречи да слушат хевиметъл, всичко е въпрос на възприятие, пошегува се преподавателят по история. “Това е документ, който не съм сложил аз, но това няма никакво значение. Ние сме екип, така че и аз имам отговорност към подбора. Това е фактически документ, който е сложен като квинтесенцията на Корана за семейните ценности”, обясни доц. Александър Николов, един от авторите на учебника и преподавател в Софийския университет. Той припомни, че в урока за християнството пък се говори, че жените трябва да се покоряват на мъжете в едно от посланията на апостол Павел до колосяните:  “Идеята е да се сравнят двата текста и да се види, че и според християнството, и според исляма жената се намира в подчинено положение по отношение на мъжа. Идеята е да се обясни на децата, че ценности, които са възникнали в Средновековието, не могат да бъдат приемани буквално в XXI век”, обясни още доц. Николов. Двата текста трябвало да бъдат коментирани с учителите. “Това е смисълът - да се види кое ние като съвременни хора бихме приели и кое не. Това е учебник, който трябва да се коментира, а не е книга за самостоятелно четене”, допълни историкът.", "date": "2017.11.03", "title": "Учители: Можеха да подберат други текстове от Корана"}
{"url": "https://www.24chasa.bg/novini/article/6531448", "text": "Извършителят на атентата в Ню Йорк, който уби 8 души, е воин на “Ислямска държава”. Това обяви джихадистката групировка, цитирана от ТАСС. “По волята на Аллах операцията вся страх в Америка на кръстоносците”, пише седмичникът на “Даеш” “Ан Наба”. 29-годишният узбек Сайфуло Саипов е притежавал огромен американски тир за 15 000 долара, съобщи в. “Дейли мейл”. Той е изкарал книжка за управление на машината. Подобни товарни коли бяха използвани за смъртоносни атаки в Европа. Родителите на Саипов живеели в едноетажна къща в покрайнините на Ташкент и имали сергия на местен пазар. ", "date": "2017.11.03", "title": "Узбекът в Ню Йорк бил войник на халифата"}
{"url": "https://www.24chasa.bg/novini/article/6531425", "text": "Шепа хора тормозят българските пенсионери и измъкват от тях стотици хиляди спестени пари. Не минава ден, без по няколко възрастни да изплачат от телефонните измамници. Оплитат ги с всякакви лъжи от полицейски акции, скъпи ваксини за свински (птичи) грип, катастрофи с техните деца и внуци, операции. Кой го прави? На практика организирани престъпни групи, и то добре организирани. А това, което правят е терор над големи групи от населението По данни на Върховната касационна прокуратура, представени през 2016 г., за 5 г. в джобовете на тези мошеници са попаднали над 18 млн. лв. Само за последните месеци - още 1 млн. лв. Възрастните хвърлят торби с пари през балкони, оставят ги до кофи, пейки и спирки. Ало измамите се появиха преди повече от 15 г. и за това време изгоряха хиляди, и то не само по веднъж. Преди време някой неуместно се пошегува, че телефонните измами ще намалеят, когато се спрат стационарните телефони на бабите и дядовците и им се забрани да държат под гардероби и дюшеци бели пари за черни дни. Най-лесно е да виним родителите ни - да ги изкараме дементни старци, които в желанието си да се почувстват полезни и значими, помагайки на полицията, оставят на улицата 100 хил. лв. Полезно е държавата постоянно да им описва телефонните капани. Много са начините. И с кампания по медиите, и през кварталните полицаи, социалните и общинските служби, джипита, дори и в местния магазин. Но ако телефонните измамници се вихрят все по-дръзко, то е, защото държавата им го позволява Цяла България знае кварталите на богатите в Горна Оряховица, Павликени, Ветово, Левски, Градище. Данъчни, както и комисията за отнемане на незаконното имущество да се заинтересуват от това чудо на икономиката - безработен с четириетажен палат и две лимузини пред него. Общините, които събират местните даници и такси - също. Епидемията телефонни измами ще продължи да се разпространява, докато мошениците не бъдат ударени по най-милото им - имането, натрупано с парите на разплаканите пенсионери. Защо им се позволява да живеят в дворците си, дори когато са запорирани и се води дело за конфискация, продължаващо 5 г. например? Така отреждал законът. Ами променете го. Вземете им всичко до шушка Не било хуманно, европейско, демократично. Те да не са хуманни, разплаквайки десетки хора всеки ден. Телефонните измами били трудни за разкриване и доказване, защото били дистанционни престъпления, защото схемите били сложни, казват полицаи. Един бил тартор, друг се обаждал на произволно избрани номера и разигравал театъра с “капитан Петров” от полицията или плачещия роднина, трети - мулето, което пък не познавало останалите по веригата. Чудя се обаче ало мошениците по-умни ли са от разследващите. МВР има десетки служители, които се занимават с противодействие на криминалната престъпност, анализи и планиране. Защо за толкова години тези анализатори на криминогенната обстановка не седнаха да измислят и те една схема, с която да ударят ало мафията? Преди дни вътрешният министър Валентин Радев обясни, че по това престъпление се работило много усилено и тези хора почнали като мишки за бягат. Хич не личи от бюлетина за престъпленията. Ето само на 28 септември са регистрирани телефонни измами на: 86-годишна жена от Пангюрище с 3000 лв. и 4 г златни накити, 76-годишна жена от София - 3405, 69-годишна жена от София - 7500 лв., 91-годишен мъж от София с 1475 лв., 11-годишно момиче - 3500 лв., 32-годишна жена с 2400 лв., 80-годишна жена от София - 2000 лв. Само за един ден 7 жертви. Да ви прилича някой да е избягал? Истината е, че когато котката я няма в къщата, мишките танцуват по масата. Защо се позволява ало измамниците да се разминават със затвора, сключвайки споразумения, след което получават условни наказания. Що за превенция е това, когато мошеникът знае, че може да измами десетки, но ще бъде съден само за тази сума, която е хваната у него. Време е да се помисли и за увеличаване на наказанията. Криминалните инспектори да организират редовни разяснителни лекции пред пенсионери в читалищата или в пенсионерските клубове. При добра разгласа десетки възрастни хора ще ги посетят. Хем ще се видят с наборите си, хем ще разберат, че МВР не събира пари при провеждане на полицейски акции. Сега някъде раздават листовки, но явно не вършат работа. Медиите също да се включат. Например, докато тече турският сериал, да се появява предупреждение за опасност от ало измамници. Нека обаче да не е между рекламите за дамски превръзки, перилни препарати и паста за зъби, защото обикновено, когато започнат, се превключва на друг канал. Не е зле да се направи и една беседа на служителите в банките. Когато някой пенсионер в един ден изтегли всичките си спестявания, поне да го попитат защо го прави. Той може и да им сподели и така да се предотврати едно престъпление. Близките също да говорят по-често със своите възрастни роднини, а не само по празници. Вярно е, че родителите акъл от децата си не искат. Но може поне да бъдат предупредени да не дават пари на хора, които им ги искат по телефона. Една пенсионерка, която живее под сина си, хвърли спестяванията си дори без да се сети да се качи един етаж по-нагоре и да попита внуците си дали баща им наистина е катастрофирал. Далеч съм от мисълта, че телефонни измами има само в България. От това престъпление са пропищели и британските пенсионери. Аргументът престъпност винаги е имало и няма държава, която да се е справила с нея, е най-нелепият.", "date": "2017.11.03", "title": "Телефонните измамници без дворци и в затвора!"}
{"url": "https://www.24chasa.bg/novini/article/6531392", "text": "Човек ли трябва да умре, за да се направи нещо в тая държава, разплака се в Софийския градски съд почернената Райна Николова, майка на убитата красавица Виола. Райна загуби дъщеря си на 23 юни, когато приятелят на Виола Стефан Станев (29 г.) счупи стик за голф в главата ѝ и я закла с 3 ножа. Съдия Димитрина Ангелова го осъди вчера на 25 г. затвор. Прие, че той е отнел живота на Виола особено мъчително и жестоко. Делото приключи в едно заседание, тъй като бе гледано по съкратена процедура. Станев призна за стореното и така избегна по-сурово наказание. По закон то се намалява с 1/3, когато подсъдимият признае вината си и се съгласи да не се събират повече доказателства по делото. Прокуратурата пледира, че Виола е издъхнала в страшни мъки и ужас от това, което я очаква. Станев често избухвал от ревност. С Виола живеели в столичния кв. “Св. Троица”. Въпреки че имал желание да се ожени за 28-годишната жена, на 23 юни към 5 ч той решил, че тя е бреме за него. Счупил в главата ѝ стик за голф, съборил я на земята и почнал да я души. След това с 3 кухненски ножа я ръгал във врата и гърба. Един от тях се счупил и острието останало забито в шията на жената. След убийството Стефан отпътувал за Созопол. “Никой родител не заслужава да погребе детето си! Ужасно съжалявам. Разкайвам се! Очаквам близките на Виола да ми простят. Обичах я много”, каза в последната си дума пред съда Станев. Родителите на убитата коментираха по-късно, че молбите му за пощада са “актьорска игра”. Съдът наложи и 8 месеца затвор и 2000 лв. глоба заради намерени в дома му амфетамини за 502 лв. При разследването стана ясно, че 4 жалби за закана с убийство срещу Станев, подадени от бившата му съпруга Благовеста Пенева, са били проспани от прокуратурата. За да поеме отговорност, районният прокурор на София Петър Белчев се оттегли от поста си. Срещу Станев тече и друго разследване за наръган с химикал в окото съкилийник.", "date": "2017.11.03", "title": "Убиецът на Виола иска прошка, отърва се с  25 години затвор (обзор)"}
{"url": "https://www.24chasa.bg/novini/article/6531426", "text": "Руската порнозвезда Елена Беркова стана 3-ата жена, която обяви, че ще се бори за поста на Владимир Путин на президентските избори през 2018 г., съобщи ТАСС. По-рано стана ясно, че в Кремъл искат да влязат тв водещите Ксения Собчак и Екатерина Гордон. Още една светска лъвица - водещата на програми за възрастни Анфиса Чехова, изяви желание да се бори за президентското кресло. Тя обеща да се кандидатира за Кремъл, ако нейна публикация в социална мрежа събере 200 хиляди харесвания. Чернокожият Самсон Шоладеми също обяви намерението си да се кандидатира за президент на Русия. Шоладеми е с майка рускиня и баща нигериец.  Владимир Путин се очаква да се кандидатира за пореден мандат и да спечели без проблеми, но още не е обявил плановете си. Опозицията смята, че целта на Кремъл е да пусне много кандидати, които да разводнят вота.  Опозиционерът Алексей Навални също иска да се бори с Путин, но съдебна присъда от юни за финансови злоупотреби засега не му дава право да се яви на изборите.  Същевременно порноактрисата Елена Беркова, която е от град Мурманск, пусна видео по бельо в инстаграм, в което обявява предизборните си намерения. 32-годишната брюнетка обещава да въведе смъртно наказание за секстормоз, защото била притискана много пъти от хора като продуцента Харви Уейнстийн.  Порнозвездата също така каза, че ще направи почти невъзможно мъжете да се развеждат. Тя иска да бъде въведено сексуално образование в училищата и полагане на сексуален изпит в края на годината. Въпреки че се облича провокативно, кандидатката се закани да забрани поли, по-къси от 40 см. Беркова има 2 деца и е бивша кандидатка за кмет на Сочи. ", "date": "2017.11.03", "title": "Руски красавици и чернокож се борят за стола на Путин"}
{"url": "https://www.24chasa.bg/novini/article/6531311", "text": "Българинът Радослав Тодоров, който бе бит от трима турски гранични служители на българска земя при ГКПП Лесово, ще заведе дело срещу всеки за по 30 хил. лв. “Изкарал съм си медицинско - лявото ми око е подуто и вече е затворено, трудно гледам, имам синини по устата и по тялото от кубинките, с които ме ритаха”, заяви бургазлията. Той е на 56 г., електрозаварчик от Бургас. Мъжът е висок 186 см и тежи 110 кг. “Много бързо можех да ги поваля, но жена ми започна да вика, че ще ме вкарат в затвора, ако им посегна”, каза той пред “24 часа”. Със съпругата си и нейна приятелка се прибирали от екскурзия в Турция. Мъжът вече минал четвъртото гише на турския пункт, служителката в него му подала паспорта и му махнала да продължава. Изминал 20 метра в ничия земя, минал надписа “Добре дошли в България” и се наредил за дезинфекция. В това време се отворила вратата на дачията му и турските граничари започнали да го удрят и ритат. “За секунди ми разкъсаха дрехите, станаха на парцали. Това са 6 ръце и 6 крака. Викаха и ме удряха по лицето, тялото, краката. Жена ми и приятелката ѝ повикаха нашите граничари, които дръпнаха турците от мен”, разказа битият. Българите му взели документите и проверили, че е редовен. Турците обаче се заинатили, че трябва да се върне обратно с колата да му бият някакъв печат. Взели му паспорта, но българите не го пуснали обратно на турска земя. Държали документите до 17 ч. “После разбрах, че се е намесил лично валията на Одрин да ми ги върнат”, обясни Тодоров. Щял да се върне обратно в пункта, ако бил повикан нормално. “Не съм трафикант или контрабандист, няма от какво да се притеснявам. Не съм бягал, до нашия пункт съм карал с 3-5 км в час”, каза той. Бургазлията и друг път е минавал турската граница, но подобно нещо не му се е случвало. От разкази на гранични служители и митничари на Лесово обаче разбрал, че смяната на Хамзабейли, която го е нападнала, от 2-3 месеца проявявала агресия и към други българи. България иска турските граничари да бъдат наказани заради побоя, който са нанесли над български гражданин, обяви вътрешният министър Валентин Радев в петък. Контактна група от двете страни ще вземе мерки и този служител ще бъде наказан, допълни той. Според него българинът трябвало да остане, но това не оправдавало поведението на граничаря. Според полицаи Радослав Тодоров е опитал да вкара нелегално алкохол и опитал да избяга, когато го насочили към скенера. Турските граничари решили, че в колата на нашия съгражданин има нещо съмнително, разказа министър Радев. Според министъра заради проблем със системата турците не успели да сложат печат на българина и той решил, че се отказва да влезе в Турция, и обърнал колата си. Тогава го подгонили. “Турските гранични полицаи веднага са се извинили за случая”, обясни министърката на външните работи Екатерина Захариева. Прокуратурата вече била образувала проверка, а по информация на вицепремиерката след инцидента нашата Гранична полиция е потърсила разговор и информация от турските си колеги. “Настояваме тези хора да не бъдат допускани повече на територията на България”, заяви депутатът от ВМРО Александър Сиди. От партията ще сезират институциите. ", "date": "2017.11.03", "title": "Българинът, бит у нас от турски граничари: Можех да ги поваля, жена ми ме спря (Обзор)"}
{"url": "https://www.24chasa.bg/novini/article/6531376", "text": "4000 подобрения и 4 г. работа - от подготовка на проекта до приключване на работата на консорциума между руската “Росенергоатом” и френската EdF - толкова е отнело удължаването на срока за експлоатация на V блок на АЕЦ “Козлодуй” с 30 г. В петък шефът на Агенцията за ядрено регулиране (АЯР) Лъчезар Костов връчи лиценз за 10 г., защото по закон това е най-дългият възможен срок. Прие го шефът на централата Иван Андреев в присъствието на министъра на енергетиката Теменужка Петкова. Представителят на “Росенергоатом” разказа за “24 часа” как сегашният шеф на борда на директорите на АЕЦ “Козлодуй” Жаклен Коен, тогава шеф на БЕХ, е настоявал консорциумът да си свърши работата не за 27 месеца, както е по договор, а за 25. “Железни бяха”, казва Коен и допълва, че ако обновяването е било 27 месеца, е щяло да се изпусне датата 5 ноември, когато изтича сегашният лиценз. Модернизацията на VI блок продължава, лицензът му изтича през 2021 г. Общата инвестиция е 674 млн. лв. Министърът на енергетиката Теменужка Петкова заяви, че резултатите от обследването показали, че “Козлодуй” работи по най-добрите световни стандарти за безопасност и е в отлично техническо и финансово състояние. Тя подчерта, че обновяването на двата блока става със собствени пари на централата. По-късно пред журналисти тя заяви, че в скоро време докладът на БАН за АЕЦ “Белене” ще е готов и веднага след това ще бъде създадена проектната компания.", "date": "2017.11.03", "title": "Още 30 г. ще работи V блок на “Козлодуй” (Обзор)"}
{"url": "https://www.24chasa.bg/novini/article/6531350", "text": "Мъж и жена, които били прехвърлили 80-те и любовта свързвала 70 години, т.е. от детството им, умряха в един и същ ден в градината си в Уелс, предаде Франс прес, цитирана от БТА. Според данни от извършеното разследване, двамата паднали един след друг на земята, като падането се оказало смъртоносно. 86-годишният Тони Уилямс се спънал и паднал, докато пръскал хербициди. Съпругата му, 87-годишната Фейт му се притекла на помощ и също паднала на земята в Сейнт Донътс в Южен Уелс. Дъщеря им Рут, която била обезпокоена, че не е получила вест от тях, се свързала със съсед. На 18 юни, когато температурата на въздуха била 30 градуса Целзий, той открил безжизнените им тела в градината. Под главата на Тони била пъхната възглавница, а до него лежала съпругата му. \"Това е много тъжно. Баща ми е искал да почисти плевелите\", каза Рут. Двойката сключила брак през 1960 г.", "date": "2017.11.03", "title": "Мъж и жена, които са двойка от 70 години, умряха заедно в градината си в Уелс"}
{"url": "https://www.24chasa.bg/novini/article/6531161", "text": "Да купуваме нови военни играчки при положение, че там има много сериозни проблеми в екипа на хората, които ще управляват тези нови самолети и въобще никаква гаранция няма, че някой ще се качи на тези самолети, по-добре да не правим тези излишни рискове, защото са прекалено скъпи. Това заявява вицепремиерът Валери Симеонов на заседанието на Министерски съвет на 30 октомври, става ясно от стенограмата на правителственото заседание. „Aпелирам да не се подкрепя бюджетът на Министерството на отбраната в тази му част, в която заделяме едни 230 милиона годишно за закупуване на нови самолети“, посочва той.  „Наясно съм с изискванията като членове на НАТО, че трябва да развиваме и авиация, но мисля, че можем да си позволим това да започне в един малко по-късен етап, още повече, че в момента, както виждаме, и да вземем нови самолети няма кой да ги кара“, коментира вицепремиерът. „Към настоящия момент специално аз лично, господин Борисов, се чувствам леко неразположен да гласувам точно това перо. Днес съм неразположен и няма да го гласувам това перо за бюджета на отбраната“, заявява Валери Симеонов.  „Нещо подобно е и въпросът с фрегатите, въпрос, който също би трябвало, според мен, да бъде по-сериозно обсъден – дали са нужни тези големи разходи, защото самолети и фрегати са още 400 милиона, а в това време хората, които са по места, тук гледам моите колеги, които ден след ден, съвещание след съвещание се оплакват, че като се започне от борсите и се мине през социалните работници и медицински сестри, и какви ли още не, всъщност се гърчат около нивото на минимална работна заплата, контролират и ще внасят приходи“, пояснява вицепремиерът.  „Нали така, господин Горанов? Даже аз се учудвам, че вие не поискахте повишение, например, на заплатите на митничарите, които са основният фактор за увеличаване на приходите, защото, подложени на сериозни изкушения, тези хора все пак трябва държавата да е зад тях, включително и финансово“, се обръща той към финансовия министър Владислав Горанов. „За днес съм неразположен, но като цяло ще подкрепя бюджета. Въпреки че съм неразположен, като цяло ще го подкрепя, защото е добър и защото дава много сериозни перспективи за развитието най-вече на икономиката“, казва още Валери Симеонов.", "date": "2017.11.03", "title": "Валери Симеонов: Да не правим излишни рискове с нови военни играчки"}
{"url": "https://www.24chasa.bg/novini/article/6531029", "text": "Кметът на Батак Петър Паунов не се появи на сесията на местния общински съвет, която се проведе от 16 ч. днес. По информация на администрацията на общината Паунов е в болнични от 9 октомври. След болничен престой във ВМА - София му е било назначено продължаване на лечението в домашни условия. На сесията като извънредна точка от дневния ред бе включено разглеждането на искане от групата общински съветници от ГЕРБ за оставката на кмета Петър Паунов заради уронване на престижа на общината. Като мотиви от ГЕРБ посочват още и повдигнатото от прокуратурата обвинение срещу кмета за превишаване на правата и продажба на държавен терен за 2400 лв., както и разследването на \" 24 часа\" за възлагане на обществени поръчки на фирмата, управлявана от кметския син. Общинският съвет прие искането на ГЕРБ за оставка на Петър Паунов, но отказа да го гласува. Председателят на съвета Катя Ангелова обясни това с липсата на правни основания. Тя уточни, че общинският съвет може да гласува оставката на кмета при определени случаи - влязла в сила осъдителна присъда, безпричинно отсъствие от работа повече от 6 месеца, смърт, или ако Паунов сам подаде своята оставка. Днес кметът на Батак не бе открит за коментар за поисканата му оставка, като телефонът му бе изключен през целия ден.", "date": "2017.11.03", "title": "Общинският съвет на Батак отказа да гласува исканата от ГЕРБ оставка на кмета Паунов"}
{"url": "https://www.24chasa.bg/novini/article/6531171", "text": "На българо-турската граница на ГКПП \"Капитан Андреево\" има 2 км колона от товарни автомобили, на ГКПП \"Лесово\" има 3 км колона от товарни автомобили. Това съобщиха от пресцентъра на ГД \"Гранична полиция\".  Трафикът на останалите български гранични контролно-пропускателни пунктове е нормален.                                                                                                                                                                                                                                                                                                                       ", "date": "2017.11.03", "title": "3 км тапа от тирове на ГКПП \"Лесово\", 2 км е опашката на ГКПП \"Капитан Андреево\""}
{"url": "https://www.24chasa.bg/novini/article/6531196", "text": "Германец и трима турски граждани са изчезнали в южната част на Либия, предава AFP, като се позовава на информация от източник на правителството, пожелал анонимност. Един от турците е инженер, а останалите двама са техници.  Заедно с гражданина на федералната република, който също е инженер, те са работели по строежа на електроцентрала. Четиримата са изчезнали някъде по пътя от близкото летище, който отива към работното им място, предаде \"Фокус\". ", "date": "2017.11.03", "title": "Германец и трима турски граждани са изчезнали в Либия"}
{"url": "https://www.24chasa.bg/novini/article/6531207", "text": "Шотландската полиция издирва лице, предрешено като Исус Христос, което по време на празника Хелоуин нападнало мъж, дегизиран като джедай, съобщава ДПА, цитирана от БТА.  Инцидентът бил регистриран в град Дънди. След грубата постъпка на мнимия Исус, наложило се джедаят да бъде откаран в болница. Нападението е станало в близост до Университетската студентска асоциация в Дънди. Нападателят бил около 20-годишен, висок около 1,78 метра, с дълга тъмна коса и брада, облечен в роба. Полицията се отнасяла много сериозно към инцидента, тъй като пострадалият се оказал със счупен глезен.", "date": "2017.11.03", "title": "Шотландската полиция издирва мъж, дегизиран като Исус Христос"}
{"url": "https://www.24chasa.bg/novini/article/6531253", "text": "Правителството на Канада наложи днес санкции на трийсетина официални представители на Русия, съпричастни към смъртта на Сергей Магнитски, руския антикорупционен адвокат, арестуван по обвинение в данъчни измами и починал в затвора през 2009 г., предаде агенция Ройтерс, цитирана от БТА. Санкциите, които включват замразяване на активи и забрана за влизане в Канада, са наложени въз основа на нов закон, който позволява на канадското правителство да наказва лица, уличени в нарушения на човешки права, съобщи външното министерство в Отава. Сред санкционираните е Александър Бастрикин, председател на Следствения комитет на Русия и приближен на президента Владимир Путин. През януари т.г. САЩ също вкараха името на Бастрикин в своя \"черен списък\" заради смъртта на Магнитски. Миналия месец Москва заплаши с ответни мерки, ако Канада наложи санкции по новия си закон. Днес руското посолство в Отава не отговори на молбата за коментар по темата. САЩ приеха през 2012 г. \"Закона Магнитски\", чрез който замразиха авоарите на руски следователи и прокурори, замесени в задържането на юриста. В отговор Москва забрани на американски граждани да осиновяват руски деца.", "date": "2017.11.03", "title": "Канада наложи санкции на руски \nчиновници за смъртта на Сергей Магнитски"}
{"url": "https://www.24chasa.bg/novini/article/6531320", "text": "Заместник министър-председателят по правосъдната реформа и министър на външните работи Екатерина Захариева запозна посланиците на държавите членки на Европейския съюз (ЕС) в България с приоритетите на предстоящото Българско председателство на Съвета на ЕС, но и със стратегически позиции на страната ни по глобални въпроси като бъдещето на Европа. Това стана на работна среща в Министерството на външните работи, съобщи пресцентърът на МВнР, цитиран от БТА. \"Както добре знаете, европейската перспектива за страните от Западните Балкани е наш основен приоритет, е посочила министър Захариева. Тя е добавила, че за това говори и залегналата в нашата програма среща на върха между държавните лидери от ЕС и на шестте страни от Западните Балкани, желаещи да станат пълноправни членове на съюза. Това е първият форум от подобно естество от срещата в Солун през 2003 г. В неформален тон министър Захариева и посланиците са обсъдили също вижданията на България за предстоящия дебат по многогодишната финансова рамка на ЕС, кохезионната политика, очакванията на София за Механизма за сътрудничество и проверка, както и предложения на европейски функционери кохезионните фондове занапред да зависят от реформи в съдебната система. В срещата са участвали също посланиците на Норвегия и Швейцария, както и представителят на Европейската комисия в България, информират от МВнР.", "date": "2017.11.03", "title": "Захариева запозна посланиците от ЕС с приоритетите на председателството ни"}
{"url": "https://www.24chasa.bg/novini/article/6531359", "text": ". 40-годишна жена е пострадала при катастрофа на път II-51 Попово – Дралфа. Това съобщиха за Агенция „Фокус“ от ОДМВР-Търговище. Сигналът за инцидента е получен на телефон 112 в 16.47 часа. Транспортното произшествие е възникнало между лек автомобил с търговишка регистрация и тежкотоварен автомобил със софийска регистрация.  Лекият автомобил е ударен в задната си част от товарния, като и двата са се движили в посока село Дралфа. Лекият автомобил е бил управляван от 40-годишна жена, която по първоначална информация е закарана в болница с контузни рани, но без опасност за живота. С нея е пътувало и 6-годишно дете, което не пострадало. Водачът на тежкотоварния автомобил също не е пострадал. И на двамата са взети проби за наличие на алкохол, които са били отрицателни. На мястото на инцидента се извършва оглед, за да се установят точните причини за възникването му. Движението не е преустановявано и се регулира от органите на реда.", "date": "2017.11.03", "title": "Жена е пострадала при катастрофа между лек и тир на пътя Попово – Дралфа"}
{"url": "https://www.24chasa.bg/novini/article/6531375", "text": "Ново сдружение ще пази природата и ще развива района на Кресненското дефиле. В “Бъдеще за човека и природата в Кресненското дефиле” се включват представители на над 20 неправителствени организации и водещи университети, стана ясно при учредяването на организацията. Тяхната експертиза ще бъде насочена към изготвянето на планове и дейности за стимулиране на икономическото, екологичното и културното развитие. За целта ще се изработи устройствен план на територията, в който ще бъдат включени конкретни стъпки. Преди това обаче ще бъдат подготвени лесоустройствени проекти за пълното възстановяване на растителните видове, засегнати от опустошителните пожари това лято. Ще се работи и за възстановяване на популациите на засегнатите животински видове. За да се засили интересът към региона от страна на инвеститори и туристи, ще се работи по развитието на хотелски, спортни и развлекателни зони. Към тях ще бъдат обособени спа зони, за да може повече хора да се възползват от богатството на минералните извори в региона. Ще се определят и местата за биоземеделие и животновъдство. “Ще търсим и привличаме средства по различни програми и ще подпомагаме общините и малките населени места в подготовката на проекти и тяхната реализация. Ще работим и за изграждането на мрежа от спонсори, дарителски кампании, специални проекти за набиране на средства и други подобни”, обясняват от сдружението.", "date": "2017.11.03", "title": "Ново сдружение ще пази природата в Кресненското дефиле"}
{"url": "https://www.24chasa.bg/novini/article/6531389", "text": "Напрежение зрее в БДЖ. Работници от предприятието за ремонт на локомотиви протестират срещу затварянето на халето. От холдинга отричат, а подозренията са за частни интереси, информира  Едно от най-модерните халета на БДЖ за ремонт на локомотиви в цяла България е „Кончар”. От един месец то е затворено, няма как да функционира и лишава от услугите си частните си клиенти. Работниците подозират, че частна фирма иска да го превземе и да се настани там без пари. Това са елитните работници на „БДЖ Кончар” – българо-хърватската фирма, специализирана в ремонт на 7 вида локомотиви, с български и международни клиенти. Локомотивите им пристигат дотам по държавния железен път. От скоро пътят е прекъснат. Официално предупреждение за затваряне на пътя няма. Охранителите на депото пристигат с палка в ръка: „Аз само така се разхождам бе, булка, по-опасен съм, когато съм без нея, не с нея”, казва един от тях. БДЖ е собственик на 49% от дружество. 51% са на хърватското дружество. Основен клиент на фирмата е БДЖ, но отказва да ремонтира локомотивите си там и води дела за 2 милиона лева наем.", "date": "2017.11.03", "title": "Работници от БДЖ на протест"}
{"url": "https://www.24chasa.bg/novini/article/6531438", "text": "Правителството на Канада въведе в петък санкции срещу 30 руски граждани, предава РИА Новости, като се позовава на информация от външното министерство в Отава. Санкциите се изразяват в забрана за влизане на територията на страната и замразяване на авоарите на попадналите в списъка.  В съобщението се посочва, че санкциите „засягат хора, които според мнението на канадското правителство са отговорни за мащабни нарушения на човешките права по света или са замесени в големи корупционни скандали“. Освен 30- те руски граждани са засегнати 19 души от Венецуела и трима от Южен Судан, предаде БТА. ", "date": "2017.11.03", "title": "Канада въведе санкции срещу 30 руски граждани"}
{"url": "https://www.24chasa.bg/novini/article/6531450", "text": "Лекари от болница в Калкута извадиха с помощта на магнит 639 пирона от стомаха на пациент, който страдал от психично заболяване, пише в. \"Дейли мейл\", цитиран от БТА.  Всеки един от пироните бил с дължина 5 сантиметра, а общото им тегло се оказало 1,3 килограма. 48-годишният пациент редовно ги поглъщал, а също така от време на време се хранел и с градинска пръст. Лекарите направили 10-сантиметров разрез в областта на корема на индиеца, преди да използват магнитите. Цяло чудо е, че пироните не са пробили храносмилателния му тракт. Пациентът бил приет в болница преди две седмици, след като непрекъснато повръщал и с оплаквания за болки в корема. Операцията била извършена от екипа на доктор Сидхарта Бисуас и продължила 2 часа и половина.", "date": "2017.11.03", "title": "Лекари извадиха от стомаха на пациент \n639 пирона"}
{"url": "https://www.24chasa.bg/novini/article/6531159", "text": "Учени от Северозападния университет в САЩ установиха, че дружбата и добрите отношения помагат на мозъка по-бавно да старее, пише сайтът Лайф, цитиран от БТА. При това положителната социална среда значително снижава риска от развитие на тежки невродегенеративни заболявания - болестта на Алцхаймер и Паркинсон. Специално изследване установи, че обикновено хората на възраст между 80 и 96 години, показващи добри когнитивни способности, имат по няколко приятели. Те са доброжелателно настроени по отношение на околните. Учените отбелязват, че яснотата на ума се определя от няколко фактора - природосъобразен начин на живот, здравословно хранене, сфера на дейност и ниво на общуване с другите хора.", "date": "2017.11.03", "title": "Приятелството помага да бъде спряно състаряването на мозъка"}
{"url": "https://www.24chasa.bg/novini/article/6531017", "text": "Районен съд - Асеновград остави без разглеждане искането на обвиняемите Исмет Л. и Костадин М., обвинени за побоя на яз. \"40-те извора\", за изменение на взетите им мерки за неотклонение от \"задържане под стража\" в по-леки, съобщиха от пресцентъра на Съдебната палата, цитирани от БТА. Решението е взето поради недопустимост на производството, предвид внесен на 02.11.2017 г. обвинителен акт срещу двамата обвиняеми, ведно с други лица, по досъдебно производство, по което е депозирана жалбата за изменение на мярката за неотклонение \"задържане под стража\" и придвижване на производството понастоящем в съдебна фаза на процеса, където единствено компетентен да разглежда всички въпроси, включително и тези на мерките за неотклонение, е съдията докладчик по делото. Спрямо обвиняемитe Исмет Л. и Костадин М. са повдигнати обвинения за това, че са извършили престъпления - непристойни действия, грубо нарушаващи обществения ред, изразяващи явно неуважение към обществото и се отличаващи се с изключителен цинизъм и дързост.", "date": "2017.11.03", "title": "Съдът отказа искане за по-лека мярка на двама от нападателите на деца в Асеновград"}
{"url": "https://www.24chasa.bg/novini/article/6531025", "text": "Земетресение със сила 4,1 по Рихтер разтърси днес Босна и Херцеговина, съобщи Танюг, позовавайки се на в. \"Дневни аваз\".  Според данни на Европейско-средиземноморския сеизмологичен център епицентърът на земетресението е бил на дълбочина два километра, на 9 км южно от Благай, в южната част на страната, предаде БТА. ", "date": "2017.11.03", "title": "4,1 по Рихтер разтърси Босна и Херцеговина"}
{"url": "https://www.24chasa.bg/novini/article/6531041", "text": "25-годишен мъж от Любимец пи бензин и се самозапали, съобщи  . За кончината на бившия затворник Кирчо Михайлов, потвърдиха от УМБАЛ „Свети Георги“ в Пловдив. Въпреки че медиците там положили всички усилия за спасяване на живота му в продължение на 7-8 дни в Клиниката по изгаряния, той издъхнал в ранните часове на 1 ноември. Бил е приет с 25% изгаряния - по лицето и рамото, но се появили и усложнения, тъй като имал и увреждания на дихателните пътища.", "date": "2017.11.03", "title": "Бивш затворник от Любимец пи бензин и се самозапали, не успяха да го спасят"}
{"url": "https://www.24chasa.bg/novini/article/6530878", "text": "Липсата на Единна система за туристическа информация (ЕСТИ) е много голям проблем за сигурността в държавата. Особено по време на европейското председателство през първите шест месеца на 2018 година. Това заяви народният представител от \"БСП за България\" Христо Проданов по време на днешния парламентарен контрол. Депутатът от Софийския 23-ти МИР получи отговор на зададения от него въпрос към министъра на туризма Николина Ангелкова. Питането беше за това на какъв етап е изграждането на ЕСТИ при положение, че България в момента е единствената държава в Европейския съюз, която все още не разполага с Единна система за туристическа информация. Това съобщиха от пресцентъра на БСП-София. \"Обяснението, че през следващата седмица ще бъде обявена нова обществена поръчка за изграждане на тази система, защото причините за забавянето досега са били обективни, не е сериозно. Все пак Николина Ангелкова е министър на туризма в последните 3 години, с прекъсване за съвсем кратко, коментира Христо Проданов. - А наредбата на Министерски съвет е от началото на 2015 година. Тоест, повече от две години и половина е забавянето. И всеки опит за обяснение на това забавяне е обикновено оправдание за несвършена работа. На мен ми е ясно, че пред министрите на ГЕРБ въпросът с политическата и личната отговорност за действия или бездействия, или за сгрешени действия, не стои. Само се надявам това забавяне да не се окаже фатално, предвид предстоящото европредседателство на България. Защото тогава, освен за политици, журналисти и туристи, страната ни ще бъде център на вниманието и на много хора с нечисти намерения. Затова настоявам госпожа Ангелкова лично да поеме отговорността за работата по изграждането на Единната система за туристическа информация и да направи така, че час по-скоро да започне изграждането й\". Освен за сигурността, Единната сисмета за туристическа информация е важна и за борбата със сивата икономика в бранша, отбеляза още Христо Проданов. \"Министърът е напълно наясно с данните, които регулярно изнасят представителите от хотелиерския бранш. Загубите от нерегистрираните нощувки възлизат на 250-300 000 лева, посочи още депутатът на БСП от София. - Чрез ЕСТИ ще бъде сложен край на тази практика. И това е още една от причините за изграждането на системата\".", "date": "2017.11.03", "title": "Христо Проданов: Липсата на Единна система за туристическа информация вреди на сигурността"}
{"url": "https://www.24chasa.bg/novini/article/6530869", "text": "Панихида по повод Архангелова (мъжка) задушница ще бъде отслужена утре, 4 ноември, от 11.00 ч. във Военния мавзолей-костница на Централните софийски гробища. На този ден отдаваме признателност и почитаме паметта на българските военнослужещи, загинали във войните, в операции по поддържане на мира и при изпълнение на воинския дълг в мирно време. Заупокойната молитва ще отслужи Негово Преосвещенство Тивериополският епископ Тихон. На ритуала в София ще присъстват министърът на отбраната Красимир Каракачанов, началникът на отбраната генерал-лейтенант Андрей Боцев, командирите на Сухопътните войски и Военновъздушните сили генерал-майор Михаил Попов и генерал-майор Цанко Стойков, представители на ръководството на Министерството на отбраната, висши офицери, членове на военнопатриотичните съюзи. По-късно същия ден министърът на отбраната Красимир Каракачанов ще участва във военния ритуал в памет на загиналите герои от Първи и Шести софийски пехотен полк на Първа Софийска желязна дивизия. Той ще се проведе от 14.00 ч. пред реставрираната скулптурна фигура на лъва от Мемориала на загиналите войници от Първи и Шести софийски пехотен полк в градината пред Националния дворец на културата в София. Панихида по повод Архангелова (мъжка) задушница ще бъде отслужена и в градовете Асеновград, Бургас, Варна, Пловдив, Плевен. В ритуалите ще участват представителни части от Въоръжените сили. Панихидата в Пловдив ще започне в 11.00 ч. в Централния гробищен парк пред паметника на опълченците. Заупокойната молитва в Плевен ще започне в 11.00 ч. пред паметника на загиналите от Четвърти пехотен полк в Сръбско-българската война 1885 г. Панихидата в Асеновград ще започне в 11.30 ч. пред паметника на загиналите във войните 1912-1913 г. в района на военно формирование 24 490. Във Варна ритуалът ще започне в 11.00 ч. в района на Старите гробища пред паметника на загиналите офицери, подофицери и войници във войните 1912-1918 г. Военнослужещи от Военноморските сили и Висшето военноморско училище „Н. Й. Вапцаров“ ще поднесат венци и цветя в памет на загиналите. В ритуала ще участват Представителният духов оркестър на ВМС и почетен караул от състава на висшето морско училище. Панихидата в Бургас ще започне в 11.30 ч. пред паметника на загиналите от 24-ти Черноморски пехотен полк пред военния клуб в града. Ще бъде отслужена заупокойна молитва и ще бъдат поднесени венци и цветя. В ритуала ще участва почетен караул от представителни части в бургаския регион. Българска делегация, водена от заместник-началника на отбраната генерал-лейтенант Пламен Атанасов, ще участва в панихида в памет на загиналите български воини в Първата световна война, която ще бъде отслужена на българското военно гробище в с. Цапари, Македония. На ритуала ще присъстват представители на Министерството на отбраната, ветерани от военно-патриотичните съюзи, военни аташета, акредитирани в Република Македония. Ще бъдат поднесени цветя пред офицерските паметници в църквата „Свети Георги“ в с. Цапари. Ритуалът в памет на загиналите български воини се провежда от 1924 г. Традицията е прекъсната през 1946 г. Възстановена е през 1992 г. от Министерството на отбраната и Съюза на военноинвалидите и военнопострадалите.", "date": "2017.11.03", "title": "На Архангелова задушница се прекланяме пред паметта на загиналите български военни"}
{"url": "https://www.24chasa.bg/novini/article/6530879", "text": "“Днес тук сте хора от различни политически партии, но сме заедно, защото Добруджа е национална кауза. Председател съм на БСП, но съм тук и като българка. Изказвам уважение и респект към силата и смелостта ви да защитите българската земя, българската природа и бъдещето на децата ни. Тук сме да подкрепим референдума, като най-висша форма на решение, защото това е решението на народа и ние политиците трябва да се съобразим с него. Излезте и гласувайте на референдума, за да защитим българската земя”. Това заяви Корнелия Нинова на среща с представители на Инициативния комитет за референдум за добива на природен газ и граждани, които са против добива му в Добруджа. Срещата се състоя по тяхна покана и с искане за съдействие от страна на БСП. Лидерът на левицата се ангажира да инициира в парламента обща декларация на всички парламентарно представени партии срещу добива на газ и в защита на житницата на България. В разговор с Нинова хората споделиха своите тревоги и, че не са уплашени, а гневни. “Земеделието е единственият поминък тук. След хората в Добруджа, най-ценна е земята”, казаха жители на Генерал Тошево.", "date": "2017.11.03", "title": "Нинова в Генерал Тошево: Гласувайте на референдума да защитим българската земя"}
{"url": "https://www.24chasa.bg/novini/article/6530902", "text": "Премиерът Бойко Борисов се срещна с министъра на външните работи и търговията на Унгария Петер Сиярто, съобщиха от пресцентъра на кабинета. Двамата са определили като отлични двустранните политически и икономически отношения. На среща в Министерския съвет днес те отбелязаха значението на подписаното миналата година споразумение за икономическо сътрудничество, което е стимулирало по-тесните контакти между бизнеса и институциите в двете страни, пише в съобщението. Петер Сиярто е в София за първото заседание на Българо-унгарската междуправителствена комисия за икономическо сътрудничество и на българо-унгарски бизнес форум. Изразено е било очакване, че те ще допринесат за конкретизиране на актуалните икономически теми и ще доведат до създаване на нови партньорства в деловите среди. Премиерът Борисов и министър Сиярто са посочили, че приоритетите на Българското председателство на Съвета на ЕС отразяват важни и за Унгария въпроси като Западните Балкани, бъдещето на Европа, гарантирането на сигурност за европейските граждани, многогодишната финансова рамка и кохезионната политика. Борисов изтъкнал, че Българското председателство ще работи за постигането на широк консенсус по основните теми от дневния ред на ЕС и ще разчита на конструктивност и солидарност от страна на държавите-членки. Министър-председателят е изразил благодарност за последователната подкрепа на Унгария за членството на България в Шенген, което остава приоритет за правителството.", "date": "2017.11.03", "title": "Борисов се срещна с външния министър на Унгария Петер Сиярто"}
{"url": "https://www.24chasa.bg/novini/article/6530919", "text": "Народният представител от БСП в бургаски многомандатен район Димитър Стоянов претърпя пътен инцидент на АМ „Тракия“ в 15:10 ч. Това съобщи за   негов колега от Парламента, с когото са пътували почти едновременно, но в две различни коли в посока Бургас. Според информация на \"Флагман\" инцидентът е станал малко след Пловдив. Стоянов се е прибирал за среща с избирателите в с. Граматиково, община Малко Търново, където тази вечер, заедно с водача на бургаската листа Петър Кънев, трябваше да проведат събрание за проблемите на пограничната община. „Митко не е пострадал, друг автомобил е сякъл внезапно пътя му, преобърнал се е в канавката, той самият ми се обади, за да ме информира и за да мога да помогна. Надявам се да не се създава излишна паника сред близки и съратници“, каза неговият колега от Парламента. Димитър Стоянов е шофирал сам личния си \"Опел Астра\".", "date": "2017.11.03", "title": "Депутатът Димитър Стоянов катастрофира на „Тракия“"}
{"url": "https://www.24chasa.bg/novini/article/6530905", "text": "Половин милион българи са болни от диабет, още 200 хиляди страдат от заболяването, без да го знаят, каза професор Цветелина Танкова пред  , началник на Клиниката по диабетология в Университетската болницата по ендокринология: През последната година беше проведено едно проучване, което да покаже информираността за диабета сред хората с диабет и сред тези, които нямат диабет, и това, което прави впечатление, е добрата тенденция в това, че все повече хора поддържат един по- добър контрол на заболяването, на захарния диабет, но по отношение на хората, които нямат диабет, не се познават признаците, не се познават рисковите фактори и може би трябва да работим повече в тази насока. Освен генетичното предразположение към диабета, медиците посочват, че рискови фактори са затлъстяването и обездвижването.", "date": "2017.11.03", "title": "200 хиляди страдат от диабет, без да го знаят"}
{"url": "https://www.24chasa.bg/novini/article/6530944", "text": "От 6 ноември до 9 декември т. г. ще бъдат въведени временни промени в движението на всички влакове, които пътуват в участъка между София и Перник. Това се налага поради ремонтни дейности по железния път, които ще се извършват в участъка между спирка Метал и гара Драгичево, съобщават от БДЖ. По тази причина всички влакове, които преминават в участъка на извършвания ремонт в интервала от 9.30 ч. до 16.40 ч., ще се движат София-Драгичево-София и Благоевград-Перник-Благоевград. За клиентите на националния железопътен превозвач, които пътуват с тези влакове, ще бъде осигурен превоз с автобуси в участъка между гарите Перник и Драгичево. Международният бърз влак от София за Солун, който заминава от Централна гара София в 15.00 ч., ще тръгва с 25 минути по-рано, т.е. в 14.35 ч. и ще пътува по-обиколен маршрут през гарите Разменна и Храбърско. Всички пътнически и бързи влакове, които се движат в сутрешните и вечерните часове, ще преминават в участъка на извършвания ремонт с намалена скорост. По тази причина ще бъдат въведени промени в графика им на движение. Подробна информация за промените в разписанието на влаковете клиентите на \"БДЖ-Пътнически превози\" ЕООД могат да получат от служителите на гишетата \"Информация\" и билетните каси в съответните железопътни гари, от електронния пътеводител на официалната интернет страница на \"Холдинг БДЖ\" ЕАД (www.bdz.bg) или на националния информационен телефон 0700 10 200.", "date": "2017.11.03", "title": "Временни промени в движението на влаковете между София и Перник"}
{"url": "https://www.24chasa.bg/novini/article/6530831", "text": "По искане на Районна прокуратура – Велико Търново, съдът взе мярка за неотклонение „задържане под стража“ по отношение на 32-годишен мъж за опит за измама, съобщиха от държавното обвинение. Прокуратурата е привлякла Румен С. в качество на обвиняем за това, че за периода от 24 октомври до 2 ноември т. г. в София и в В. Търново, повторно, в немаловажен случай,  мамил жена от гр. Велико Търново, че е доктор Рушен Мохамед - ливанец по народност, специалист по коремна хирургия, практикуващ в Германия. Мошеникът твърдял, че е уредил прегледи и изследвания на болната й от онкологично заболяване дъщеря в клиника в  Турция, за които следва да заплати в брой 3000 евро и 500 долара или 6709 лева в левовата равностойност на исканите суми. Търновката обаче се усъмнила и сигнализирала полицията, след което измамникът бил задържан. Той е привлечен като обвиняем за престъпление, за което е предвидено наказание лишаване от свобода от една до осем години. Има предишни осъждания и последното деяние е извършено повторно. Съществува реална опасност обвиняемият да извърши престъпление или да се укрие. С тези мотиви съдът го остави в ареста. Определението подлежи на обжалване пред Окръжен съд–В. Търново.", "date": "2017.11.03", "title": "Оставиха в ареста мнимия ливански лекар, опитал да измъкне над 6700 лв. от майка на онкоболна"}
{"url": "https://www.24chasa.bg/novini/article/6530965", "text": "Руското министерство на външните работи е повикало вчера управляващия посолството на Австрия в Москва във връзка с отказа да бъдат издадени австрийски визи на журналисти от Крим, за да участват в проява на Организацията на сигурност и сътрудничество в Европа (ОССЕ), предадоха ТАСС и ДПА. След среща в Москва с генералния секретар на ОССЕ Томас Гремингер руският външен министър Сергей Лавров заяви: \"Бях принуден да изложа нашето разочарование от позицията заета от австрийската страна, председателстващата тази година ОССЕ\". По думите му Виена е отказала визи на директора на радио-телевизионната компания \"Крим, директора на телеграфната агенция \"Криминформ\" и председателя на Съюза на журналистите в Севастопол. \"Вчера ние поканихме временно упълномощения за делата на Австрия и му направихме съответното изложение\", добави Лавров. От австрийското посолство в Москва потвърдиха, че шарже д'афер Щефан Вайдингер е бил повикан в руското външнополитическо ведомство. Преди три години Русия окупира и анексира южната украинска област Крим, което предизвика протести от страна на Запада, припомня ДПА. Москва обясни, че това е в отговор на свалянето на проруския украински президент Виктор Янукович. Скоро след това в Източна Украйна избухна въоръжен конфликт. Представителите на кримските медии е трябвало да присъстват в Австрия на конференция на тема \"Ролята на свободните медии във всеобхватния подход към сигурност\". Тази година, в знак на засилване на връзките на Украйна със Запада, украинските граждани получиха правото да пътуват до Европейския съюз без визи.", "date": "2017.11.03", "title": "Отказаха австрийски визи на журналисти от Крим, Русия протестира"}
{"url": "https://www.24chasa.bg/novini/article/6530964", "text": "Най-малко трима души са се удавили, а няколко са изчезнали, след като лодка с мигранти се преобърнала близо до гръцкия остров Калимнос в Егейско море, на 20 километра западно от Турция, предаде ДПА, цитиран от БТА.  Спасители от гръцката брегова охрана и европейската гранична агенция Фронтекс са спасили 15 души в морето и продължават да търсят, съобщи бреговата охрана. Оцелелите казали, че са били над 24 души в дървената лодка, обърнала се край островчето Калолимнос, на половината път между Турция и Калимнос. Четири катера на бреговата охрана, кораб на Фронтекс и един хеликоптер продължават да обикалят района, търсейки оцелели или тела на удавени. Гърция бе главната отправна точка към Европа за над 1 милион бежанци, пристигащи от Турция, преди балканските страни да затворят границите си преди година и половина. Въпреки затворените граници мигрантите още се опитват да достигнат Западна Европа през Балканите, впускайки се в рисковано плаване през Егейско море.", "date": "2017.11.03", "title": "Трима мигранти са се удавили, има и  изчезнали в Егейско море"}
{"url": "https://www.24chasa.bg/novini/article/6530992", "text": "Кметът на Батак Петър Паунов не се появи на сесията на местния общински съвет, която започна от 16ч. днес. По информация на администрацията на общината Паунов е в болнички от 9 октомври. След болничен престой във ВМА - София му е било назначено продължаване на лечението в домашни условия. На сесията като точка от дневния ред бе включено разглеждането на искане от групата общински съветници от ГЕРБ за оставката на кмета Петър Паунов, заради уронване на престижа на общината. Като мотиви от ГЕРБ посочват още и повдигнатото от прокуратурата обвинение срещу кмета за превишаване на правата и продажба на държавен терен за 2400 лв., както и разследването на \" 24часа\" за възлагане на обществени поръчки на фирмата, управлявана от кметския син. В същото време юристи коментираха, че искането на ГЕРБ за оставка на Петър Паунов няма правни последици, т.к. общинския съвет на Батак не може да го отстрани, ако той сам по собствено желание не подаде оставка. ", "date": "2017.11.03", "title": "Кметът на Батак не се появи на сесията на местния общински съвет"}
{"url": "https://www.24chasa.bg/novini/article/6530994", "text": "Мтел е първият телеком в България, който пусна в продажба таблетите на “Епъл” АйПад 9,7 и АйПад Про 2017. Моделите се предлагат с плановете за мобилен интернет “Мтел сърф”. Първоначално те ще са налични в 32 магазина на Мтел, но ще могат да се поръчват от всички останали търговски обекти на телекома както и онлайн. Компанията представи и определяния като бъдещето на смартфоните Айфон X, който също е в продажба от 3 ноември с мобилните планове “Мтел без граници”. Таблетите се предлагат във всички техни 4G версии. 9,7-инчовият АйПад е наличен с 32 и 128 GB памет в три цвята - сребърен, златен и астро сиво. Цената му е 34,99 лв. на месец с двугодишен план “Мтел сърф 2XL” или 699,99 лв. в брой. 10,5-инчовият и 12.9-инчовият модели на АйПад Про се предлагат с 64, 256 и 512 GB памет. Наличните цветове за 10,5-инчовия са сребърен, златен, розово злато и сив, а за 12,9-инчовия - сребърен, златен и астро сив. С двугодишен договор с “Мтел сърф 2XL” АйПад Про 10,5 може да се закупи на цена от 59,99 лв. на месец или 1269,99 лв. в брой, а АйПад Про 12,9 - за 73,99 лв. месечно или 1559,99 лв. в брой. В продажба са пуснати и 4G версиите на двата модела АйПад Про. Те са по-мощни от повечето мобилни компютри, с най-модерните дисплеи, използвани на таблети, и с технологията ProMotion. Тя позволява по-висока честота на обновяване - 120Hz. И трите таблета поддържат новата операционна система на “Епъл” - iOS 11. Айфон X пък се предлага в две версии с 64 и 256 GB памет, а цените му започват от 79,99 лв. на месец или от 1659,99 лв. в брой с другодишен план “Мтел без граници 3XL Екстра Нет+”. ", "date": "2017.11.03", "title": "Мтел пусна новите таблети на “Епъл”"}
{"url": "https://www.24chasa.bg/novini/article/6530990", "text": "При газовото находище \"Спасово\" в района на Генерал Тошево се предвижда да се използва конвенционален метод на добив. Това каза министърът на околната среда и водите Нено Димов в отговор на депутатски въпроси за инвестиционно намерение за проучване и добив на природен газ в района на община Генерал Тошево. Той посочи, че инвестиционното предложение предвижда 35-годишен период на разработване и на експлоатация на газовото находище \"Спасово\". То ще се разработва в четири добивни участъка - \"Рогозина\", \"Рогозина-Изток\", \"Чернооково\" и \"Калина\", на общо осем сондажни площадки. Това е класическо газово находище. Съгласно изготвената оценка за въздействие върху околната среда /ОВОС/ при извършването на добива ще се използват конвенционални средства, които няма да повлияят на количеството и качеството на подземни води във водоносния хоризонт. Не се предвижда да се използва технологията на хидроразрив, хидравличен удар, хидравлично разпукване, хидрофракинг и фракинг, които са характерни за добива на шистов газ. Отпадните води ще се извозват до пречиствателна станция, а утаителят ще се засипва. В доклада по ОВОС няма данни за използване на радиохимични вещества. В момента процедурата по ОВОС е на етап обобщаване на резултатите от деветте срещи за обсъждане на доклада. Министърът посочи, че за изясняване на всички обстоятелства от значение за вземането на решението по ОВОС РИОСВ-Варна ще изиска допълнителна информация от Министерството на енергетиката, от РЗИ-Добрич, от ВиК-Добрич, както и от независими експерти с компетентност в областта на хидрогеологията, относно избрания метод за проучване и добив, пълнотата на извършената оценка и степента на очакваното въздействие върху подземните води, обработваемите земи и здравето на населението. В зависимост от тази допълнителна информация РИОСВ ще предприеме следващи действия по процедурата за оценката за въздействие на околната среда, обясни министърът. Димов посочи, че процедурата по ОВОС има четири изхода - одобрение на инвестиционното намерение, връщане на доклада за доработване, за преработване или да се откаже. На този етап не мога да кажа какво решение ще бъде взето. Той допълни, че процедурата тече и на този етап и четирите възможности са \"отворени\".", "date": "2017.11.03", "title": "Нено Димов: В газовото находище \"Спасово\" ще се използва конвенционален добив"}
{"url": "https://www.24chasa.bg/novini/article/6530997", "text": "\"Добре съм, но зет ми е с 2 счупени ребра и е в болницата в Пловдив\". Това разказа депутатът от БСП Димитър Стоянов пред \"24 часа\".  Стоянов разказа, че е бил в колата заедно със сестра си и зет си, който се возел на задната седалка. И тримата били с колани. Карал депутатът.  Инцидентът станал около 144 км на магистралата по посока Бургас. На пътя нямало други автомобили. \"В един момент настигнах \"Хюндай\" в синьо-зелен цвят. Малко преди да се изравня с него, той рязко навлезе в моето платно. Имам чувството, че може би съм бил в тази зона, в която той няма видимост. Казвам той, но не знам дали е карал мъж или жена\", разказа депутатът. За да избегне катастрофата, той натиснал спирачка, от което колата му се завъртяла, разбила колчетата на магистралата и навлязла в една нива. \"Хюндаят\" не спрял и продължил напред. От удара в стълб колата била със сериозни поражения, а задната врата се врязала и ударила зет му. Мъжът е приет в УМБАЛ \"Св. Георги\" в Пловдив. \"Важното е, че е жив, защото много се притесних\", сподели Стоянов. След като приключи с \"Пътна полиция\", той ще отиде в болницата да види сестра си и зет си.", "date": "2017.11.03", "title": "Катастрофиралият депутат Димитър Стоянов: Засече ме кола, добре съм"}
{"url": "https://www.24chasa.bg/novini/article/6531011", "text": "НЗОК очаква до средата на месеца в бюджета й да постъпят 80 млн. лв. от отстъпки от цените на лекарства. Това е записано в текста на решенията от последното заседание на Надзорния съвет на НЗОК, предаде БТА.  По предложение на председателя на Надзорния съвет Кирил Ананиев всяка седмица до края на годината на членовете на Надзорния съвет и на управителя на НЗОК трябва да се предоставя информация за постъпилите отстъпки. Управителят на НЗОК проф. Камен Плочев е запознал членовете на Надзорния съвет с писма от Българския лекарски съюз. В едното писмо съсловната организация настоява НЗОК да плати надлимитната дейност на болницие, която към момента е общо 70 млн.лв., като в противен случай ще бъде заведено съдебно дело. Ананиев припомня, че предишно подобно дело е било спечелено от НЗОК. Във второто писмо от БЛС искат техни представители да участват в заседания на Надзорния съвет. Заместник-министърът на здравеопазването Мирослав Ненков казва в отговор на искането, че \"това не е предвидено в закона\".", "date": "2017.11.03", "title": "НЗОК очаква до средата на месеца 80 милиона лева от отстъпки за лекарства"}
{"url": "https://www.24chasa.bg/novini/article/6531056", "text": "Патриарх Неофит ще отслужи утре панихида за приснопаметния български патриарх Максим в съслужение с архиереи на Българската православна църква. Това съобщи отделът \"Връзки с обществеността\" при Светия синод на БПЦ. На 6 ноември се изпълват пет години от блажената кончина на първойерарха на Българската патриаршия Максим. По този повод в съборния храм на Троянската света обител \"Успение Богородично\", където е погребан блаженопочившият патриарх, от 9.00 часа ще бъде отслужена заупокойна Св. литургия. Там около 10.30 часа ще започне панихидата за упокоение на душата на приснопаметния патриарх Максим.", "date": "2017.11.03", "title": "Неофит ще отслужи панихида за пет години от кончината на патриарх Максим"}
{"url": "https://www.24chasa.bg/novini/article/6530346", "text": "Против съм оскверняването на всички паметници, те трябва да се пазят. Помним историята си, това, че българските евреи не са депортирани е един от най-големите успехи на българските депутати, църква, общественост и преди всичко народ. Това каза пред журналисти в Народното събрание вицепремиерът и министър на външните работи Екатерина Захариева  и думите на говорителя на външното руско министерство Мария Захарова, че това е циничен акт, който показва, че сме забравили историята   предаде „Фокус“. „Да припомним, че опитите за депортация на българските евреи започват през 1940-43 година“, обясни тя. „Тези опити за депортация се спират със силната подкрепа на българския народ и църква, тогава Червената армия не е била в България изобщо“, коментира Екатерина Захариева. „За съжаление, след 1944 година Народният съд осъжда депутатите, които са подкрепили декларацията, част от тях на смърт, а Димитър Пешев на 15 години затвор“, посочи вицепремиерът. На въпрос как си обяснява подобно изказване на говорителя на външното руско министерство Екатерина Захариева коментира: „Надявам се да е станало някакво недоразумение наистина. Не съм чела точно какво е казала, но това няма нищо общо с историята. Гордеем се с българския народ, защото той и обществеността, въпреки желанията на народните представители да приемат закона, спасиха българските евреи. Единствената държава сме, в която по времето на този черен период от световната история, евреите не само не са депортирани, но еврейското население нараства“.", "date": "2017.11.03", "title": "Захариева към Русия: Това, че българските евреи не са депортирани, е успех на народа ни"}
{"url": "https://www.24chasa.bg/novini/article/6530350", "text": "Стар познайник на полицията бе уличен в производство на наркотици в тетевенско село в първите часове на петък. Разплитането на историята започнало 10 минути след полунощ, когато в ловешкия ж.к. \"Младост\" била проведена съвместна акция на ГДБОП-София и ОД МВР-Ловеч, под ръководството на Окръжна прокуратура-Ловеч. За проверка бил спрели за спрян л.а. \"Рено Меган\", управляван от 38-годишен, криминално проявен мъж от с. Кирчево. С него пътувала жена на 23 г. от Ловеч - също известна на органите на реда. След обстоен тараш на возилото били намерени и иззети 100 британски паунда, 100 евро и около 1 200 лева. Освен това били открити 3 хартиени пликчета и пластмасова кутийка, съдържащи бяло кристалообразно вещество, които при полеви тест реагирали на метамфетамин. Имало още прозрачно полиетиленово пликче с кафяво вещество, което пък при тестване реагирало на канабис. При личен обиск в джоба на връхната дреха на младата жена било намерено пликче със сух канабис. Двамата са задържани за срок от 24 часа. В хода на последвалите процесуално следствени действия, в къща и в стопанска постройка към нея в село Кирчево, обитавана от 38-годишния мъж, полицаите се натъкнали на нарколаборатория. В помещението имало течности в различни по обем опаковки, прекурсори, предназначени за производство на наркотици, стъклени колби, везни и газови котлони. След изтичане на 24-часовото полицейско задържане на дуото, с прокурорско постановление то е задържано за 72 часа. Образувано е досъдебно производство за притежание на наркотични вещества с цел разпространение. Работата по случая продължава под наблюдението на Окръжна прокуратура-Ловеч.", "date": "2017.11.03", "title": "Спипаха 38-годишен в Тетевенско в крачка, произвеждал наркотици"}
{"url": "https://www.24chasa.bg/novini/article/6530331", "text": "Три месеца лишаване от свобода при общ режим даде Районният съд в Търново на пенсионерка за продажба и държане на цигари без бандерол. Присъдата е следствие на постигнато в съдебно заседание споразумение с прокуратура, уточниха от държавното обвинение. Наказанието е наложено след като жената вече е осъждана за същото престъпление. Юсние А. се призна за виновна за това, че през май т. г. в гр. Велико Търново, в немаловажен случай и повторно, при условията на продължавано престъпление, продавала и държала акцизни стоки без бандерол на обща пазарна стойност 1 155 лева. На 22.05.2017 г. продала на мъж от града 4 кутии цигари без бандерол марка „Mayfair King Size“ на обща стойност 30 лева и на следващия ден била спипана с 50 кутии цигари без бандерол марка „Viva slims” и 100 кутии цигари без бандерол марка „Mayfair King Size“ . Споразумението има последица на влязла в сила присъда.", "date": "2017.11.03", "title": "Пенсионерка ще лежи 3 месеца в затвора за цигари без бандерол"}
{"url": "https://www.24chasa.bg/novini/article/6530375", "text": "В годините на Втората световна война благодарение на Червената армия от смърт са били спасени 50 000 български евреи, и така около 50 000 души бяха спасени от неизбежна смърт. Това заяви говорителката на руското външно министерство Мария Захарова, цитирана от ТАСС. Поводът за изявлението е  . По думите й, този път \"вандалите надминаха себе си - те изписаха на паметника лозунги с открит антисемитски характер\". Захарова посочва също така, че \"хората, които оскверниха паметника, нямат представа от собствената си история\".", "date": "2017.11.03", "title": "Москва: Червената армия спаси българските евреи"}
{"url": "https://www.24chasa.bg/novini/article/6530370", "text": "Четирима президенти - Румен Радев, Росен Плевнелиев, Георги Първанов и Петър Стоянов, ще отдадат почит на първия демократично избран държавен глава на България Желю Желев. На 7 ноември от 12 ч в родното място на първия президент на България шуменското с. Веселиново 4-мата държавни мъже ще открият паметна плоча. Тя ще бъде поставена на къщата, в която е израснал и прочел първите си книги философът и държавникът д-р Желев. Той почина внезапно на 30 януари 2015 г. на 79-годишна възраст. Желев бе държавен глава в периода 1990-1997 г., избран от демократичните хора.", "date": "2017.11.03", "title": "Четирима президенти в родното село на д-р Желю Желев"}
{"url": "https://www.24chasa.bg/novini/article/6530382", "text": "Масово измиране на морски костенурки беше наблюдавано край бреговете на Салвадор, предаде ТАСС. Това съобщи министерството на околната среда и природните ресурси на южноамериканската република. На 13 километра от салвадорския бряг са открити около 300-400 мъртви влечуги, предава БТА. \"Причините за смъртта на костенурките остават неизвестни\", написа министерството на страницата си в Туитър. Служители на ведомството взели тъканни проби от животните за лабораторни анализи. Предишният случай на масово измиране на костенурки в Салвадор беше през есента на 2013 г. Причината тогава беше, че са яли отровни водорасли. /", "date": "2017.11.03", "title": "Край бреговете на Салвадор бяха намерени стотици мъртви морски костенурки"}
{"url": "https://www.24chasa.bg/novini/article/6530415", "text": "Ако не започнем да увеличаваме трудовото възнаграждение на военнослужещите, и в перспектива ще имаме проблем с хората, които постъпват, коментира пред журналисти министърът на отбраната Красимир Каракачанов, предава БТА. Не че в българските младежи липсва патриотизъм, но кой млад човек на 19-20 години ще започне работа в армията, където има много повече отговорност и трудна работа, за 608 лева заплата, тези хора не са много, коментира той. В отговор на въпрос Каракачанов посочи предвидените в бюджета допълнителни 100 млн. лева за увеличение на възнагражденията на военнослужещите. Не разбирам логиката на някои колеги от опозицията, аргумента - ще гласуваме против, защото искаме повече. Отговорът е прост - за да има повече, трябва да стане и това, а ако искахте повече, да бяхте го направили, когато вие бяхте на власт, коментира министърът. Разбира се, че тези 100 млн., ако питате мен, парите за заплати трябваше да бъдат двойно по-големи, но това са финансовите възможности, добави той. Като напомни, че заплатите в армията не са повишавани от 2013 г., министърът посочи, че сега стремежът му е да се направи справедливо разпределение и да бъдат стимулирани онези поделения, в които има недокомплект, в които службата е по-тежка и където повече има нужда от нови хора. В тези 100 млн. лева е предвидено и увеличение на щата с 1300 души, посочи Каракачанов. По думите му трябва да е ясно, че при около 500 напускащи военнослужещи годишно поради различни причини, ако успеят да привлекат 1300 човека с отделените за новия щат средства, това ще бъде с около 10-12 процента намаляване на недокомплекта. Не е лесно, защото вследствие на всичко случващо се в последните 27 години, не са много младите хора с необходимата квалификация, физически и образователни данни, които постъпват в армията, коментира министърът. Попитан дали обстановката в авиобазата \"Граф Игнатиево\" се е успокоила, Каракачанов отговори, че тя отдавна е спокойна. Изпълняват се и тренировъчните полети, носенето на бойното дежурство не е прекъсвало. Малко изкуствено създаден шум в системата, но за съжаление много хора предпочитат да създават негативни новини и да правят скандали, отколкото да говорим за положителните неща, коментира министърът. Според него, ако новината е трябвало да бъде \"обърната\", е трябвало да се каже как тези момчета, и на \"Граф Игнатиево\", и въобще българските военнослужещи, въпреки трудностите служат и защитават държавата и гражданите. Според министъра негативните коментари вредят на самочувствието и достойнството им. Той отново напомни, че летците са в правото си да откажат полет, което е практика в армиите по света. Нищо лошо не бяха направили тези хора и аз не позволих върху достойнството им да се хвърлят подобни кални петна, това е незаслужено, заяви министърът. Според мен няма външно влияние, коментира Каракачанов на въпрос за действията на пилотите, като добави че самото състояние на техниката и проблемите в авиацията всъщност са \"външното влияние\" и той напълно разбира летците. Стараем се да решим проблема около тези документални неуредици на двигателите, каза Каракачанов. Той отново добави, че военните пилоти заслужават уважение, а не критики, защото всеки един от тях, както и военните моряци например, може да намери многократно по-добре платена работа в чужбина, но те служат на България срещу много по-ниски възнаграждения. Министърът на отбраната Красимир Каракачанов и началникът на отбраната генерал-лейтенант Андрей Боцев участваха днес в тържествения ритуал за връчване на дипломите на слушателите от \"Випуск 2017\" на Военната академия \"Г. С. Раковски\". Получавате новите си назначения във време с много предизвикателства както за България, така и за съюзниците ни, каза на ритуала Каракачанов. Бъдете опора на своите началници и пример за вашите подчинени. Не забравяйте, че носите униформата и пагоните на офицери от една армия, която никога в своята история не е посрамвала Отечеството, добави министърът. Да бъдеш офицер е не само професия, това е призвание, за което се иска желание, но и солидна подготовка и опит, изтъкна генерал-лейтенант Андрей Боцев. Във важен етап от развитието на въоръжените сили сме. Необходимо е българските военнослужещи да бъдат сигурни, че разполагат с такава техника и въоръжение, че да изпълняват с чест и достойнство задълженията си и да издигат авторитета на Българската армия и на въоръжените сили не само в национален, но и в коалиционен мащаб, каза Боцев. Дипломите си получиха 181 офицери - слушатели в шест специализации от специалността \"Организация и управление на военните формирования на оперативно ниво\" от професионалното направление \"Военно дело\". Първенец на випуска е капитан-лейтенант Страхил Люцканов от специализацията \"Военноморски сили\".", "date": "2017.11.03", "title": "Каракачанов: Ако не увеличим парите за военните, ще имаме проблем с постъпващите хора"}
{"url": "https://www.24chasa.bg/novini/article/6530440", "text": "Албанската данъчна администрация проучи опита на колегите си от НАП. През тази седмица приходната администрация на България беше домакин на работно посещение на представители на албанската данъчна администрация по програма „Фискалис 2020“ на Европейската комисия. Това съобщиха от пресцентъра на НАП. Делегацията включваше високопоставени експерти от централата в Тирана, както и директори от териториални структури. Албанските данъчни се интересуваха от опита на НАП и добрите практики, техниките и софтуерът, който използват българските експерти в областта на данъчните ревизии и управлението на риска. Българските експерти запознаха албанските си колеги с контролната дейност на НАП. Представена беше и дистанционната връзка на касовите апарати с информационната система на Агенцията, както и ползите от нейното функциониране. На срещата беше направена практическа демонстрация на работата на информационна система „Контрол“ на НАП. Българските експерти представиха и новите методи, които използват в работата си за превенция и противодействие на данъчни измами. НАП сподели и опита си в управлението на риска и изработването и прилагане на програми за спазване на законодателството и намаляване на нивата на риск. Албанската делегация се запозна и с работата на Териториална дирекция „Големи данъкоплатци и осигурители“ на НАП.", "date": "2017.11.03", "title": "Aлбански данъчни почерпиха опит от НАП"}
{"url": "https://www.24chasa.bg/novini/article/6530443", "text": "Следващата сряда българското правителство ще заседава съвместно с Европейската комисия в Брюксел, съобщи говорител на комисията. Съвместното заседание ще бъде посветено на подготовката за предстоящото българско председателство на Съвета на ЕС. Предвижда се двустранна среща между председателя на ЕК Жан-Клод Юнкер и премиера Бойко Борисов, предава БТА. По предварителна програма Юнкер и Борисов ще дадат обща пресконференция сред края на срещата.", "date": "2017.11.03", "title": "ЕК и българското правителство заседават съвместно в Брюксел следващата седмица"}
{"url": "https://www.24chasa.bg/novini/article/6530445", "text": "България и Унгария ще преговарят за разкриването на съвместен фонд между Ексимбанк Унгария и Българската банка за развитие в подкрепа предимно на стартиращи компании, като към момента се обсъждат малки и средни предприятия. Бюджетът на фонда ще е около 200 млн. евро. Това каза пред журналисти министърът на икономиката Емил Караниколов след края на първото заседание на Междуправителствената комисия за икономическо сътрудничество между двете страни. Министър Караниколов и министърът на външните работи и търговията на Унгария Петер Сиярто са съпредседатели на комисията. Караниколов информира, че в началото на следващата седмица директорите на двете банки ще започнат разговори по темата за фонда. Министърът на външните работи и търговията на Унгария Петер Сиярто уточни, че Ексимбанк Унгария открива рамков кредит от 510 млн. евро за стартиращи компании в България и Унгария, като сред сферите на сътрудничество той посочи земеделието и туризма. Министър Караниколов поясни, че идеята е постепенно да бъде достигнат максималният размер на сумата по бъдещия фонд. Унгарският министър отбеляза, че миналата година стокообменът между двете страни е бил 1,3 млрд. евро, а за първите осем месеца на тази година той надхвърля 1 млрд. евро с тенденция в значителна степен да нарасне.", "date": "2017.11.03", "title": "Ексимбанк и Българската банка за развитие подготвят съвместен фонд за стартиращи компании"}
{"url": "https://www.24chasa.bg/novini/article/6530488", "text": "Не съветската армия, а българският народ спаси българските евреи. Това се посочва в заявление, изпратено от пресцентъра на Министерството на външните работи на Република България  . Публикуваме текста без редакторска намеса: \"Когато български граждани застават на релсите пред влаковите композиции, пътуващи към нацистките лагери на смъртта, когато представители на българския политически, икономически и интелектуален елит пишат протестни писма в защита на българските евреи, а висши йерарси на БПЦ се присъединяват към събраните за депортация евреи, заявявайки, че сънародниците могат да бъдат откарани в лагерите само заедно с тях, Червената армия е на хиляди километри от границите на България. Без да омаловажаваме значението и ролята на Червената армия за ликвидирането на нацизма в Европа в хода на Втората световна война, държим да подчертаем, че подобни опити за подмяна на историческите факти не допринасят за общочовешката кауза на борба с възраждането на антисемитизма, расизма и нетолерантността и за категорично осъждане на нацизма и неонацизма в съвременните му прояви. Министерството на външните работи е последователно в позицията си по въпроса за оскверняването на паметници и проявите на антисемитизъм в страната: категорично осъждаме подобни прояви, осъждаме актове на нетолерантност и расизъм във всичките им форми и работим с други институции и правоприлагащите органи в България за разкриване и търсене на отговорност от извършителите\".", "date": "2017.11.03", "title": "Външно: Не съветската армия, а българският народ спаси българските евреи"}
{"url": "https://www.24chasa.bg/novini/article/6530525", "text": "Изпълнителният директор инж. Николай Додеков и техническите ръководители Константин Георгиев и Христо Дживтерeв, отговорни за проекта за реконструкция на бул. „Шипченски проход” и бул. „Асен Йорданов”, са освободени от „Пътища и съоръжения“ ЕАД . Припомняме, че дружеството незабавно предприе адекватни мерки и за своя сметка отстрани положената настилка в зоните на неравност и асфалтира повторно участъците от пътните платна. Компанията завърши възложените й дейности по рехабилитацията на двете платна. „Пътища и съоръжения“ ЕАД е с дългогодишен опит в строителството, реконструкцията и рехабилитацията на пътища и прилежащата им инфраструктура. Дружеството има ресурси за качествено изпълнение на пътни инфраструктурни обекти и е доказало това през годините. „Пътища и съоръжения“ ЕАД никога не е толерирало и няма да толерира недобри строителни практики. „Пътища и съоръжения“ ЕАД", "date": "2017.11.03", "title": "„Пътища и съоръжения“ ЕАД - освобождаване на изпълнителния директор и технически ръководители"}
{"url": "https://www.24chasa.bg/novini/article/6530526", "text": "ДПС ще предприемат решителни действия за демонтаж на националистите от властта. Това стана ясно по време на Централния съвет на партия ДПС. \"Централния съвет на ДПС отчете, че резултатите от проведените извънредни парламентарни избори не налага участие на националистите във властта. Съставената управленска коалиция е вредна за страната\", заяви лидерът на ДПС Мустафа Карадайъ. На Централния съвет се е взело решение да се даде мандат на Централно оперативно бюро (ЦОБ), областни и общински съвети, парламентарна група и евродепутати за \"демонтиране на националистите от властта\". Това трябвало да се прави с всички \"позволени демократични, политически и парламентарни средства, както и вотове на недоверие към правителството\", обясни Карадайъ. \"Участието на националистите във властта е шамар върху демократичното лице на България\", категоричен бе той.  Второто решение, което се е взело на Централния съвет е от ДПС да поставят като въпрос в дневния ред срещата с АЛДЕ (Алианс на либералите и демократите за Европа) през следващата година. ", "date": "2017.11.03", "title": "ДПС ще предприемат решителни действия за демонтаж на националистите от властта (Видео)"}
{"url": "https://www.24chasa.bg/novini/article/6530508", "text": "Президентката и премиерът на Малта съобщиха днес, че присъствието им на погребението на убитата журналистка Дафне Галиция не е желано, предаде ДПА. 53-годишната блогърка и журналистка ще бъде погребана днес в градчето Моста, близо до родното й място, където тя бе убита с кола бомба на 16 октомври. Днес в Малта е обявен ден на национален траур. От офиса на президентката Мари-Луиз Колейро Прека, която е проявила желание да отиде на погребението, съобщиха, че семейството на журналистката чрез трета страна е дало да се разбере, че нейното присъствие е нежелателно. Същото казаха и от канцеларията на премиера Джоузеф Мускат. \"Семейството разгласи публично, че не желае представители на властите на погребението\", каза говорител на министър-председателя. Галиция беше яростен критик на Мускат и неговото лейбъристко правителство. Президентката Колейро Прека, също основна фигура в Лейбъристката партия, също бе честа мишена на критики от страна на блогърката. Сред чуждестранните високопоставени лица, които се очакват на погребението, насрочено за 13 ч. по Гринуич (15 ч. българско време), е председателят на Европейския парламент Антонио Таяни. По нареждане на председателя на Европейската комисия Жан-Клод Юнкер знамената на ЕС пред институцията днес са свалени наполовина в знак на траур за смъртта на Дафне Галиция и на съпричастност към загиналите за свободата на словото. Шефовете на осем водещи медии в Европа и САЩ призоваха Европейския съюз да окаже натиск върху Малта да разследва напълно убийството на журналистката. Призивът на ръководствата на вестниците \"Гардиън\", \"Зюддойче цайтунг\", \"Ню Йорк таймс\", \"Файненшъл таймс\", \"Република\", \"Паис\" и \"Монд\", както и на Би Би Си, е отправен до заместник-председателя на Европейската комисия Франс Тимерманс. \"Настояваме да използвате всичките си правомощия да се гарантира, че убийството на Дафне ще бъде разследвано докрай и да изпратите ясен сигнал на подкрепа към журналистите, които работят за интереса на обществото, в Малта и по целия свят\", подчертават осемте медии.", "date": "2017.11.03", "title": "Президентката и премиерът на Малта нежелани на погребението на убитата журналистка"}
{"url": "https://www.24chasa.bg/novini/article/6530561", "text": "Въпросът (с европейската заповед за задържането на бившия премиер на Каталуния Карлес Пучдемон) е изцяло в ръцете на съдебните власти и ние напълно уважаваме тяхната независимост. Това заяви говорител на Европейската комисия, цитиран от БТА. Изцяло уважаваме конституционния ред в Испания и нямаме какво да добавим, каза говорителят в отговор на всякакви въпроси по тази тема. Няма повод да се намесваме, добави говорителят. Снощи медии съобщиха, че испански съд е издал европейска заповед за задържането на Пучдемон, а по-късно отрекоха тази информация и уточниха, че документът ще бъде издаден днес или в понеделник. Когато бъде издадена, заповедта трябва да бъде преведена и изпратена на прокуратурата в Белгия. Впоследствие белгийската прокуратура трябва да разпореди на полицията да задържи издирвания и да го доведе за разпит от белгийския съд. След разпита издирваният може да бъде освободен или задържан до предаването му на властите, издали заповедта. Съдът в Белгия следва да се произнесе по заповедта в срок до 60 дни, а съдебното решение подлежи на обжалване. Ако издирваният се съгласи доброволно да бъде върнат, процедурата отнема до 10 дни. Пучдемон пристигна в Брюксел в началото на тази седмица, а наетият от него местен защитник Пол Бекерт уточни, че клиентът му засега ще остане в Белгия. Адвокатът не изключи възможността Пучдемон да поиска от Белгия политическо убежище - вероятност, която самият Пучдемон отхвърли по-рано открито. Ако тази процедура бъде задействана, тя може да повлияе на сроковете за изпълнение на европейската заповед за задържане. Официалните процедури по европейската заповед за арест предвиждат държавите от ЕС да изпълнят подобна заповед по принципа на взаимното признаване на съдебните решения. Европейска заповед за арест се издава за деяния, наказуеми съгласно правото на издаващата държава с лишаване от свобода за не по-малко от 12 месеца, или ако наложеното наказание лишаване от свобода е със срок над четири месеца. В решението на Съвета на ЕС от 2002 г., с което се въвежда европейската заповед за задържане, е отбелязано, че съдът може да постанови отказ за връщането на издирвания. Отказът може да бъде постановен, когато европейската заповед е издадена \"с цел преследване или наказване\" на някого \"заради неговия пол, раса, вяра, етническа принадлежност, националност, език, политически убеждения или сексуална ориентация\".", "date": "2017.11.03", "title": "ЕК: Въпросът с Пучдемон е изцяло в ръцете на независимото правосъдие"}
{"url": "https://www.24chasa.bg/novini/article/6530577", "text": "Генералният директор на ЮНЕСКО Ирина Бокова и изпълнителният директор на Световния еврейски конгрес Робърт Сингър обявиха, че двете организации ще работят заедно за разработването на нов интерактивен уебсайт за историята на Холокоста. Платформата ще спомогне за преодоляване на посланията, отричащи и изкривяващи Холокоста, разпространявани в интернет и социалните медии. Уебсайтът ще предоставя историческа информация за Холокоста и неговото наследство, по-специално за начина, по който продължава да оказва влияние върху съвременния свят. Ще включва свидетелства от оцелели, както и най-актуални новини за случаи на отричане на Холокоста и други въпроси, свързани с времето на Холокоста. В уебсайта ще бъде включена функцията „Образовай приятел“, която ще дава възможност на потребителите да „номинират“ свой приятел, който да получава автоматични имейли, съдържащи информация и факти. Уебсайтът ще служи и като подкрепящ инструмент за широка комуникационна кампания в социалните медии, която да достигне до младите хора и да им предостави точни, основни факти за това как се е случил Холокостът и как насилието срещу общности може да избухне в съвременните общества. Първоначално сайтът ще бъде на английски, френски и испански език, а по-късно и на други езици.", "date": "2017.11.03", "title": "ЮНЕСКО и Световният еврейски конгрес разработват нов уебсайт за Холокоста"}
{"url": "https://www.24chasa.bg/novini/article/6530074", "text": "Нов инцидент с дете в джакузи в хотел на Северното Черноморие - майка сигнализира, че кракът на 3-годишното й дете е бил разкъсан в спа комплекс в Шкорпиловци. Жената разказва, че докато били в джакузито, изведнъж момиченцето започнало да крещи, предава  Оказало се, че палецът на крака му е сериозно наранен. От хотела твърдят, че съоръжението не работи с помпа, за да засмуче крака, нито че в него има остри елементи, които да причинят такава травма. Държавният метрологичен и технически надзор и Комисията за защита на потребителите ще инспектират съоръжението. През февруари 4-годишно момиченце пострада, след като беше засмукано от помпа в хотелско джакузи в курорта „Златни пясъци”.", "date": "2017.11.03", "title": "Джакузи разкъса крака на 3-годишно момиченце в хотел в Шкорпиловци"}
{"url": "https://www.24chasa.bg/novini/article/6530094", "text": "Спасители са намерили досега телата на общо седем моряци от потъналия край Истанбул преди два дни турски товарен кораб \"Билял Бал\", предаде ТАСС, позовавайки се на турския телевизионен канал Хабертюрк. Днес от водата са били изкарани още три тела, след като в сряда бяха открити четирима удавили се моряци, предава БТА. Плавателният съд изчезна от радарите на 1 ноември. Връзката с кораба е била прекъсната около 4 часа през нощта в район край истанбулския квартал Шиле. На борда му е имало над 10-членен екипаж. Бреговата охрана и спасителните служби на Турция продължават операцията по издирването.", "date": "2017.11.03", "title": "Спасители са намерили телата на общо седем моряци от потънал край Истанбул кораб"}
{"url": "https://www.24chasa.bg/novini/article/6530095", "text": "В Румъния хората, които продължават да нарушават спокойствието на съседите си между 22.00 и 8.00 ч. и между 13.00 и 14.00 ч., въпреки че са били предупредени от полицията, рискуват да бъдат осъдени на затвор до две години, съобщава румънският информационен сайт Зиаре, като се позовава на законопроект, представен за обществено обсъждане от министерството на вътрешните работи. Присъда затвор между три месеца и две години предвижда законопроектът за хора, които слушат силно музика, пробиват с бормашина, крещят или предизвикват друг силен шум, и не преустановят това, след като бъдат предупредени от полицията, предава БТА. Ограничението за шума важи и при организиране на сватби и други тържества в частно жилище или в офиси на фирма, намиращи се в съседство с жилища. Към момента законът за реда и обществената сигурност предвижда само глоби за подобни нарушения.", "date": "2017.11.03", "title": "Законопроект в Румъния: До 2 г. затвор за силна музика или работа с бормашина"}
{"url": "https://www.24chasa.bg/novini/article/6530116", "text": "Най-малко 127 мигранти и бежанци са били спасени в сутрешните часове на деня в района на гръцкия остров Хиос, съобщава електронното издание на в. \"Нафтемборики\". Първо, плавателен съд на Фронтекс е открил и спасил 65 души, които са пътували с моторна лодка, но се изпаднали в бедствено положение в района на Агия Ермиони, а после друг кораб на Фронтекс пък е спасил 62 бежанци, превозвали се с лодка в друг морски район край същия остров, предава БТА. Бежанците и мигрантите са били транспортирани до пристанището на Хиос.", "date": "2017.11.03", "title": "Спасиха 127 бежанци и мигранти край гръцкия остров Хиос"}
{"url": "https://www.24chasa.bg/novini/article/6530119", "text": "Президентът на САЩ предупреди Китай, че Япония може да поеме нещата в свои ръце, ако проблемът със Северна Корея не бъде решен, предаде Франс прес, цитирана от Фокус. Изказването на Тръмп дойде преди началото на първата му визита в Азия като държавен глава на САЩ. Централно място в дневния ред се очаква да заеме засилващото се напрежение около ядрената и ракетна програма на Северна Корея. „Япония е войнствена нация и предупреждавам Китай, че доста скоро ще си има сериозен проблем с Япония, ако позволява нещата със Северна Корея да продължават по старому“, каза Тръмп пред Fox News. В същото време Тръмп заяви, че китайският президент оказва помощ за решаването на проблема на корейския полуостров.", "date": "2017.11.03", "title": "Тръмп: Япония може да предприеме действия срещу Северна Корея"}
{"url": "https://www.24chasa.bg/novini/article/6530113", "text": "Румънец, осъден за изнасилване, който е прекарал последните 9 години зад решетките, е нападнал и изнасилил жена в центъра на Букурещ само три дни след като бе освободен предсрочно от затвора по силата на нов закон, съобщава в. \"Адевърул\". Мариус Флорин Джорджеску, 32-годишен, отново попадна в затвора, само няколко дни след като бе освободен по силата на новия закон, който предвижда намаляване на присъдата с шест дни на всеки 30 дни излежани при нехуманни условия, предаде БТА. Законът влезе в сила на 19 октомври т.г. с цел облекчаване на системата на затворите в Румъния. През пролетта на тази година Европейският съд за правата на човека излезе с решение, според което условията в румънските затвори нарушават европейската конвенция за правата на човека и даде на румънските власти срок от шест месеца, в който да подготвят план с мерки за подобряване условията на живот на затворниците. Системата на затворите в Румъния има дефицит от 8500 места, като се имат предвид изискванията на законодателството всеки задържан да разполага с минимум 4 квадратни метра площ. По силата на новия закон вече бяха освободени 529 осъдени за кражби, грабежи, изнасилвания и убийства. В близко бъдеще се очаква да бъдат освободени още 3000 затворници. Мариус Флорин Джорджеску е лежал в затвора за изнасилване на 13-годишно момиче. След предсрочното си освобождаване той е насилил 33-годишна жена и е откраднал от нея пари и мобилен телефон. Криминологът Дан Антонеску заяви пред \"Адевърул\", че равнището на рецидиви е най-високо при изнасилвания и педофилия. \"Тези хора няма как да се излекуват и те трябва да бъдат наблюдавани постоянно\", посочи криминологът. Психологът Михай Копачану допълни, че освобождаването на насилници представлява реална опасност не само за потенциалните жертви, но и за бившите, тъй като извършителите \"често търсят отмъщение\".", "date": "2017.11.03", "title": "Освободен предсрочно румънски педофил пак изнасили - този път 33-годишна"}
{"url": "https://www.24chasa.bg/novini/article/6530132", "text": "Двама мъже от Трилистник и Пловдив са уличени в палеж на \"ситроен\" и \"мерцедес\", съобщиха от полицията. Автомобилите са пламнали на 26 октомври в Трилистник пред частна къща. След приключване на огледите разследващите са започнали работа по версия за умишлено запалване и са попаднали по следите на извършителите. Двамата са задържани за срок от 24 часа. По случая е образувано досъдебно производство. Изясняват се причините за престъплението.", "date": "2017.11.03", "title": "Заловиха двама подпалвачи на коли в Пловдивско"}
{"url": "https://www.24chasa.bg/novini/article/6530127", "text": "Българската държава е развила система от 57 неделни училища в Украйна, каза вицепремиерът и министър на външните работи Екатерина Захариева по време на парламентарния контрол в отговор на въпрос на депутата от \"БСП за България\" Иво Христов за правата на българското малцинство в Украйна, предава БТА. Тя посочи, че и преди приетият закон българският език се е изучавал в украинските държавни учебни заведения като чужд език, и то два пъти седмично, което по думите й е крайно недостатъчно. Настояваме да се включи и предмет по българска история, българска идентичност, българска култура, каквато възможност дава този закон, коментира Захариева. Министърът отбеляза също, че посланикът ни там е организирал среща с представителите на българското малцинство за обсъждане на законопроекта, а само преди няколко дни българският министър на образованието се е върнал от Украйна, където е получил уверение за увеличаване на часовете по български и да участие на български експерти в подготвянето на подзаконови нормативни актове. Продължаваме да следим въпроса, заяви още Екатерина Захариева.", "date": "2017.11.03", "title": "Захариева: Развихме система от 57 неделни училища за българчета в Украйна"}
{"url": "https://www.24chasa.bg/novini/article/6530169", "text": "Турските гранични полицаи веднага са се извинили за случая. Това заяви министърът на външните работи Екатерина Захариева пред журналисти в парламента по повод битият на ГКПП българин от страна на турски граничари. \"Образувана е проверка от прокуратурата. По моя информация след инцидента нашата \"Гранична полиция\" е потърсилиа разговор и информация от нашите турски колеги. Искали са извинения и уверения, че ще разследват инцидента и от тяхна страна и евентуално служителят, който си е позволил това, ще бъде наказан\", обясни Захариева. \"Много е важно да приключи проверката на прокуратурата и българските институции да свършат работата си. Нямам информация за други казуси, но това ще установи проверката. Това е първият случай, за който разбираме и е поискано обяснение от страна на българските институции там. Разбира се и самите турски колеги трябва да извършат проверка. Получили са извинения веднага и уверения, че ще извършат също собствено разследване и служителят ще бъде наказан\", допълни Захариева.", "date": "2017.11.03", "title": "Захариева: Турските гранични полицаи веднага са се извинили за случая"}
{"url": "https://www.24chasa.bg/novini/article/6530105", "text": "Великотърновският апелативен съд потвърди наказание от 6 години лишаване от свобода за водач, причинил смърт и средна телесна повреда при катастрофа, като шофирал пиян и без книжка. Със своя присъда от 30 юни т. г. Окръжен съд – Габрово е признал подсъдимия Мирослав А. А. за виновен в това, че на 31 юли 2015 г., около 23.40 ч. в село Батошево, до „Перилото“, в пияно състояние (с установена концентрация на алкохол 0,79 промила) и без да е правоспособен водач на МПС, при управление на  лек автомобил „Ауди А4“, собственост на З. Н. М. от гр. Севлиево, по непредпазливост причинил смъртта на Богомил Н. М. от с. Сенник, общ. Севлиево и средни телесни повреди на Александър З. Н. от с. Сенник. Експертизата показала, че колата се е движела със скорост не по-малка от 90 км/ч. Срещу присъдата е била подадена жалба от защитника на подсъдимия. С нея се оспова авторството на деянието, твърди се, че са допуснати съществени процесуални нарушения. Настоява за отмяна на присъдата и постановяване на нова, с която подсъдимият да бъде признат за невинен. Алтернативно е направено оплакване за явна несправедливост на наложеното наказание с искане за неговото намаляване. На основание жалбата в Апелативен съд – Велико Търново било образувано дело. Апелативният съд намира жалбата за изцяло неоснователна. Въззивната инстанция намира, че авторството на деянието е доказано по безспорен и категоричен начин, а правната квалификация е законосъобразна, за което излага подробни аргументи в мотивите към решението си. Въззивният съд не споделя твърдението на защитата, че наложеното на подсъдимия наказание от 6 години лишаване от свобода се явява явно несправедливо, тъй като налагането на подобни наказания имало репресивен характер. Напротив, съдът намира, че наказанието се явява несправедливо, но с обратен знак, тъй като съотношението между смекчаващите и отегчаващите вината обстоятелства в случая налагат извода, че следва да се определи наказание над средния предвиден размер. Поради липса на протест от прокурора или жалба на частния обвинител срещу присъдата на ОС-Габрово обаче въззивният съд няма процесуална възможност да утежни наказателната отговорност на подсъдимия, поради което потвърждава изцяло присъдата на първоинстанционния съд. Решението на ВТАС подлежи на обжалване пред ВКС.", "date": "2017.11.03", "title": "Потвърдиха 6 години затвор за пиян и без книжка, убил мъж и ранил тежко друг в катастрофа"}
{"url": "https://www.24chasa.bg/novini/article/6530188", "text": "След светкавични действия криминалисти от ОДМВР – В. Търново предотвратиха измама за над 3000 евро. Задържан е извършителя – 32-годишен мъж от гр. Нови Искър, съобщиха от полицията. В четвъртък в полицейското управление в областния град съдействие е потърсила 33-годишна жена от В. Търново. Тя обяснила, че чрез интернет с нея се е свързал непознат мъж, който се е представил за лекар с ливански произход. Той й обещал, че ще й съдейства за лечение на онкологично болната й дъщеря в болнично заведение в Турция. За услугата непознатият поискал 3000 евро и 500 долара. Жената обаче се усъмнила и сигнализирала полицейските служители. От проведените незабавни действия по разследването, от служители на сектор «Противодействие на криминалната престъпност» и разследващи полицаи при ОДМВР – В. Търново е установено, че извършител на деянието е Р. С., известен на полицията и осъждан. След доклад на материалите в прокуратурата, той е привлечен като обвиняем. Задържан е за срок до 72 часа. Работата по документиране на цялата му престъпна дейност продължава.", "date": "2017.11.03", "title": "Мним ливански лекар опита да измами търновка с над 3000 евро за лечение"}
{"url": "https://www.24chasa.bg/novini/article/6530215", "text": "Общинската структура на ГЕРБ в Батак и областната в Пазарджик настояваме незабавно за оставката на кмета на Батак Петър Паунов. Това заяви пред журналисти в парламента депутата от ГЕРБ Десислава Костадинова. Това, което се случва през последните години, да не кажа през всички тези години, в които той управлява, е недопустимо в нашата страна\", каза тя. Костадинова обясни, че независимо, че миналите три мандата не е бил в конфликт на интереси, поне в последния му, всички обществени поръчки минават през фирми, които са пряко свързани с него.", "date": "2017.11.03", "title": "От ГЕРБ ще настояват за оставката на кмета на Батак"}
{"url": "https://www.24chasa.bg/novini/article/6530213", "text": "Дванадесет пожарни служби у нас ще бъдат закрити, каза по време на парламентарния контрол вътрешният министър Валентин Радев, предава БТА. Сред тях са тези в Брацигово, Пампорово и Боровец. Това са службите, в които има най-малко произшествия. А работещите в тях няма да загубят работните си места, те ще бъдат пренасочени. Като цяло на над 50 хиляди сигнала за произшествия годишно реагират от пожарната за една година. В над 200 места има дежурни пожарникари. Системата за ранното оповестяване има нужда от осъвременяване. На места не са сменяни с години акумулатори, посочи Радев. Общината в Бургас обаче се справила частично с този проблем, уточни той.", "date": "2017.11.03", "title": "Министър Радев: 12 пожарни служби в страната ще бъдат закрити"}
{"url": "https://www.24chasa.bg/novini/article/6530220", "text": "ТИР пламна и затрудни движението по пътя от София за Ботевград, съобщиха от АПИ. Заради инцидента масово се отбиват камиони по магистрала \"Хемус\" около \"Витиня\", предаде  . „Ограничено е движението по път I-1 София - Ботевград, поради запалил се ТИР. Движението се осъществява по обходен маршрут: път II-16 Ребърково - Своге - София\", гласи предупреждението от пътната агенция.", "date": "2017.11.03", "title": "Пламна ТИР, отбиват движението по „Хемус“"}
{"url": "https://www.24chasa.bg/novini/article/6530209", "text": "За пряк избор във всички населени места настояли представители на Националното сдружение на кметовете на кметства по време на среща с народните представители от НФСБ. Те поискали това с мотива, че така ще се изпълнява реално волята на хората и че това е пряката демокрация, предаде БТА. Сега кметове на кметства се избират в населени места с население над 350 души, в населените места с по-малък на брой жители се назначава кметски наместник от кмета на общината, съобщиха от НФСБ. От сдружението на кметовете поставили въпроса за ясни делегирани бюджети, които да изпълняват. Кметовете на кметства били категорични, че трябва да има равен достъп на малките населени места до европрограмите. ", "date": "2017.11.03", "title": "Кметовете на кметства у нас искат пряк избор"}
{"url": "https://www.24chasa.bg/novini/article/6530232", "text": "При определени условия бих се върнал в политиката. Това каза проф. Божидар Димитров, след като на официална церемония министърът на културата Боил Банов му връчи награда за принос в развитието на българската култура, предава „Фокус“. „Обикновено хората, които са били в политиката и са излезли от нея, казват, че никога повече не биха се върнали. Аз обаче не се заричам. Бих се върнал при определени условия и при някои идеи, които имам, свързани с историята, с музейното дело, с културно- историческия туризъм и т.н. И ако се зарече този, който ще ме покани, че ще ги изпълни, бих се съгласил. Но иначе да отида просто ей така, да вися и да получавам министерска заплата, не си струва. Тя и без това не е особено голяма“, заяви проф. Димитров. По време на тържествената церемония стана ясно, че на името на проф. Божидар Димитров е наименуван залив в Антарктика. Заливът „Димитров“ е широк 6.8 км и е разположен на полуостров Велинград, на брега Греъм. В него се вливат и ледници, а на хода му е разположен остров Камакуа. Според участниците в Българската антарктическа експедиция, избрали името на проф. Божидар Димитров за име на този залив, то това е, защото той има изключителен принос за развитието на българската антарктическа програма.", "date": "2017.11.03", "title": "Проф. Божидар Димитров: При определени условия бих се върнал в политиката"}
{"url": "https://www.24chasa.bg/novini/article/6530245", "text": "Броят на регистрираните безработни в Каталуня се е покачил рязко на фона на политическата криза, съобщава Ройтерс, цитирана от Фокус. През изминалия месец близо 2000 компании, базирани в испанската област, са преместили седалищата си след непризнатия от централните испански власти референдум за независимост, който повлече след себе си отстраняването от длъжност на регионалното правителство и суспендиране на автономните права на региона. Броят на безработните в Испания през октомври е регистрирал трето поредно месечно увеличение с 1,67% до 56 844 души, сочат данни на министерството на труда на страната. За същия период безработицата в Каталуня се е увеличила с 3,67%, или 14 698 души.", "date": "2017.11.03", "title": "Безработицата в Каталуня рязко се е покачила"}
{"url": "https://www.24chasa.bg/novini/article/6530247", "text": "Към момента президентът Румен Радев не успява да изгражда мостове към другите политически партии. Играе в много тесен синхрон с БСП, което надявам се да се коригира във времето. Това каза Росен Плевнелиев, президент в периода 2012-2017 г., пред \"Фокус\". „Аз много искам президентът Радев да успее, защото това ще бъде успех и на българския народ. Винаги съм предлагал своята подкрепа и продължавам да я декларирам. Президентът Радев има и своите големи позитиви в рамките на тези около 10 месеца от неговия мандат, но и се допуснаха немалко грешки. Някои от тях стратегически, които ще имат своето отражение върху България и президентската институция“, коментира Плевнелиев. Като позитив той открои това, че президентът Радев стои много добре от гледна точка на патриотичното, на всичките тези поредици от национални чествания на национално значими дати, събития, герои. „Президентът Радев говори от душа и сърце, говори добре. И аз искрено се радвам, а мисля, че и хората. Президентът Радев стои добре от гледна точка на рейтинг и одобрение, което е нещо, от което нито един политик не бива да се запленява, тъй като е крайно непреходно и обикновено играе много лоша шега. Някои от ветата, които президентът Радев наложи бяха обосновани“, допълни той. Според него върнатото решение за избор на председател на Върховния административен съд с ясния аргумент, че той беше предложен от стария Висш съдебен съвет, е било съвсем редно и коректно новоизбраният ВСС да препотвърди своята позиция. Плевнелиев уточни, че това са едни коректни действия и ги определи като успехи на държавния глава. Като стратегическа грешка Плевнелиев определи това, че според него президентът Радев с не едно свое действие работи за разединение в ЕС. „Не може да атакувате по един, бих казал подмолен, начин споразумението за свободна търговия между ЕС и Канада. Президентът Радев даде на Конституционния съд Споразумението, което е знаково и е стратегически важно за ЕС и Канада. Канада е една от най-прогресивните държави на планетата, пример за всички нас – и за интеграция, и за демокрация, и за пазарна и справедлива обществено коректна икономика. Споразумението влезе в сила, България мълча, не каза нищо, след което държавният глава го даде на Конституционния съд. Това е едно безкрайно некоректно, непродуктивно и тежко задкулисно действие с много дълбоки последствия“, обясни Плевнелиев. По думите му, ако държавният глава е имал нещо против това споразумение, е могъл да излезе и да каже. Според него постъпката на Радев ще има много тежки последици специално от гледна точка на тежестта му в ЕС и възможността му да постигне нещо за европейската сцена.", "date": "2017.11.03", "title": "Плевнелиев: Радев не изгражда мостове към другите партии, а играе в тесен синхрон с БСП"}
{"url": "https://www.24chasa.bg/novini/article/6530204", "text": "Млад мъж, жена и непълнолетен са обвинени в изнудване, съобщиха от полицията във Велико Търново. В хода на проведеното разследване е установено, че в периода 28 ноември – 7 декември миналата година в Павликени, при условията на продължавано престъпление тримата със заплахи са принудили 50-годишен мъж от същия град да им даде 1 550 лв.  От проведените действия по разследването е установено, че съпричастни към деянието са 19-годишния Г. Г., 24-годишната Н. К. и 17-годишно момче, всички от Павликени. След доклад на материалите в прокуратура тримата са привлечени, като обвиняеми. На Г. Г. и Н. К. са наложени мерки за неотклонение «подписки», а на непълнолетния – «надзор на инспектор детска педагогическа стая».", "date": "2017.11.03", "title": "Трио от Павликени се сдоби с обвинение в изнудване"}
{"url": "https://www.24chasa.bg/novini/article/6530262", "text": "Министърът на младежта и спорта Красен Кралев откри международна конференция под надслов “Младите хора за по-добра Европа”, която се провежда в София. Събитието се организира от международната младежка организация „EYCA”. Основна тема на форума е ролята на младежките организации за по-доброто приобщаване на мигрантите към обществото, пазара на труда и образованието. Участие в конференцията взе също вицепрезидентът на Република България Илияна Йотова, съобщават от пресцентъра на Министерството на младежта и спорта. Министър Кралев заяви, че ролята на младите хора в изграждането на мирно, сигурно и единно общество е водещ приоритет за България в държавната политика за младежта. По думите му, това е и основна тема по време на Българското председателство на Съвета на ЕС през 2018 г. „Политиката за младежта в България следва принципите и ценностите, на които е основан и Европейският съюз, като цели да дава възможности на младите хора, платформа за развитие на техния талант и качества, както и да подпомага тяхната активна роля в гражданското ни общество”, обясни Красен Кралев. Министърът на младежта и спорта изтъкна, че основна цел за ММС е да има постоянен диалог и сътрудничество с партньорите ни в ЕС, така че да създадем политически документ, който да бъде от полза на младите хора, младежките организации, институциите, както и всички заинтересовани страни. „Един от инструментите, които ще използваме, са бъдещите Заключения на съвета на ЕС на тази тема, по време на Българското председателство”, обясни той. Красен Кралев заяви, че всички заинтересовани страни в младежките политики имат обща цел - засилване на чувството за солидарност сред младите хора, така че да се популяризират основните ценности на ЕС – опазване на правата на всеки един гражданин на Съюза, справедливост и свобода. „България приветства инициативата на Европейската комисия за създаване на нова програма, наречена Европейски корпус за солидарност, която да даде възможност за засилване на доброволческите практики и стажове сред младите хора”, каза спортният министър. По време на изказването си министър Кралев обърна внимание и на ролята на младежката работа в тези процеси. Когато говорим за социално включване, именно тя е един от ключовите инструменти, който осигурява цялостен подход, базиран на европейските ценности за равенство, свобода и справедливост. „Именно младежката работа е доказан инструмент за насърчаване на междукултурния диалог, изграждане на взаимно разбирателство, особено между млади хора с различни потребности, в това число и тези с мигрантски произход и бежанци”, посочи Кралев. Министърът на младежта и спорта бе категоричен, че младите хора са движещата сила за позитивната промяна. Като ключов инструмент той посочи Програмата на ООН за развитие до 2030 и Целите за устойчиво развитие. „Нашите политики са пряко обвързани с тези цели, а социалното включване, изграждането на талант и участие на всеки един младеж в обществените процеси са основни приоритети, с които сме ангажирани”, каза Кралев. Министърът обърна внимание, че миналия месец той инициира обновяване на състава на Обществения съвет по младежки въпроси към Министерството на младежта и спорта, който да послужи като платформа за участие на младите хора и младежки организации в България. „Същевременно общото мнение и тенденция е спрямо включването и на т. нар. „неорганизирани“ млади хора, такива които не членуват в организации, но искат да допринесат за общото благо. „България приветства тази политика и ще работи в посока, по-голямо включване на всички млади хора”, добави Красен Кралев. Министър Кралев отправи своето послание към присъстващите с думите: „Работете за по-добра Европа! Европа, в която езикът на омразата не се толерира, няма неравности – напротив, има едно сплотено общество, което със своите различни традиции и нагласи допринася светът да се превърне в едно многокултурно място, базирано на основните принципи за права на човека.”", "date": "2017.11.03", "title": "Кралев: Ролята на младите е водещ приоритет в политиката на страната за младежта"}
{"url": "https://www.24chasa.bg/novini/article/6530260", "text": "Прави се анализ, вероятно към средата на ноември ще имаме резултат от този анализ и ще ви го съобщим. Това заяви пред журналисти в парламента министърът на финансите Владислав Горанов на въпрос ще има ли коледни надбавки за пенсионерите. Министърът уточни, че ако има, едва ли ще е за всички пенсионери, предаде БТА. Вероятно бюджетът за тази година ще приключи балансирано или на малък излишък, заяви Горанов. Той обясни, че излишъкът от 2.4 млрд. лв. е \"резултативна величина към края на октомври\". \"Има голямо изоставане в разходите на министерствата и по европейските програми досега. Има и преизпълнение на приходите, но то далеч не е функция на целия излишък, т.е. не целият излишък е от преизпълнение на приходите\", обясни Горанов. Спекулациите, че има едни 2.4 млрд. лв. за харчене са по-скоро грешна интерпретация, посочи Горанов и допълни, че не може да бъде направен нито един лев разход, който не е заложен в закона за държавния бюджет. По отношение на неефективността в здравеопазването Горанов заяви, че като цяло има нужда да бъдат повишени стандартите за мениджмънт в управлението, особено в държавните болници. \"Министър Петров беше доста напреднал в това отношение. Новият министър, който и да е той, трябва да поработим в тази посока\", каза той. По думите му трябва да се отговори на въпроса дали това е оптималният размер на здравната ни система. Ние сме държавата с най-много болници на глава от населението и това не е тайна за никой, посочи той. Горанов ще настоява заседанията на Надзорния съвет на НЗОК да бъдат излъчвани в интернет публично, \"за да можете да уловите всеки един нюанс в отделните интереси, които се защитават там, тъй като това е един финансов фонд с милиарди в него\". \"Тайна ли е, че системата е неефективна, че се е разроила с огромен на брой договорни партньори на касата, че през някои аптеки, и за това има данни и в службите, се извършват кражби от касата\", коментира Горанов. Аз съм оптимист, че следващият екип на министерството ще покаже бързо резултати в тази посока, каза още той.", "date": "2017.11.03", "title": "Горанов: Този месец става ясно дали ще има коледни добавки за пенсионерите"}
{"url": "https://www.24chasa.bg/novini/article/6530254", "text": "Изложбата с детски рисунки бе открита в Клуба на народния представител в Българския парламент. За броени минути депутатите изкупиха детските творби и благотворителната касичка се напълни.  Експозицията е в подкрепа на онкоболните деца у нас. Инициативата е на Културно-просветния отдел на Св. Синод с подкрепата на депутати от 44-то Народно събрание. Изложбата е под патронажа на Светейшия Български патриарх Неофит, Св. Синод и председателя на 44 НС г-н Димитър Главчев. \"Това е втората част от инициативата да помогнем на онкоболните деца лекуващи се в клиниката по детска онкохематология към университетската болница \"Царица Йоанна - ИСУЛ. Искам да отбележа и приноса и подкрепата за инициативата на Светейшия Български патриарх Неофит. Нека им помогнем\", заяви Димитър Главчев на откриването на изложбата.   Това е вторият етап от благотворителната кампания \"Деца рисуват за деца\"-2017 на Българската православна църква, която предлага възможност за закупуване на творбите-лауреати на синодалния конкурс \"Възкресение Христово\" с цел събиране на средства и даряване на медицинска апаратура на Клиниката по детска клинична хематология и онкология при УМБАЛ „Царица Йоанна-ИСУЛ” - София. До този момент са закупени три инфузоматни апарата - волуметрични помпи за прецизно регулиране на медикаментозните вливания при лечението на онкоболни деца и целта на организаторите е събирането на още средства за закупуване на повече такива помпи, без които лекуването на децата е невъзможно.  Митрополит Гавриил, като ръководител на Културно-просветния отдел при Св. Синод се обърна с кратко слово, в което разказа за инициативата, както и за успеха на състоялия се тредиционен национален конкурс на Св. Синод. Накрая той сподели и история разказана му от проф. д-р Добрин Константинов, от която стана ясно, че баща на болно дете дарил голяма сума за болницата, като обещание, което дал пред умиращото си дете. Митрополит Гавриил благодари още и на депутатите за отзвичивостта и решението да се включат в благочестивата инициатива. В събитието се включи и проф. д-р Добрин Константинов, началник на Клиниката. Той благодари за благородната инициатива на Българската православна църква. Д-р Константинов подчертта, че би желал през следващата година в Синодалния конкурс да са включат със свои творби и децата-пациенти на Клиниката, което ще вдъхне творчески импулс и оптимизъм. ", "date": "2017.11.03", "title": "Депутати купуваха рисунки в помощ на онкоболни деца в съвместна инициатива със Св. Синод"}
{"url": "https://www.24chasa.bg/novini/article/6530283", "text": "При масирана полицейска операция, проведена миналата седмица на територията на ОД на МВР - Пловдив, са задържани 11 души, образувани са 6 досъдебни производства, издадени са 4 акта и още толкова глоби с фиш. Това съобщиха от пресцентъра на полицейската дирекция в града, цитирани от БТА. Акцията е осъществена по разпореждане на главния секретар на МВР за противодействие на престъпността, охрана на обществения ред и безопасност на движението. В нея са участвали служители от районните управления и всички отдели и сектори на дирекцията. Акцент на проверките са действия свързани с наркотични вещества, установяване на издирвани лица, продажба на алкохол и тютюневи изделия на малолетни и непълнолетни, както и присъствието им на обществени места след 22.00 часа без придружител, уточниха от полицейския пресцентър. Обект на проверките са били нощните заведения, входно-изходните артерии и централната градска част на Пловдив и в по-малките населени места. Проверки е имало общо в 270 обществени места, 736 автомобила и 1894 души. Заловени са шестима наркодилъри и 21 проституиращи лица. Установени са 17 нарушения на режима на присъствие на деца в заведения и други 4, при които им е извършена продажба на алкохол и цигари. Пътните полицаи са спрели общо 110 автомобила и са констатирали 85 нарушения, от които 77 са се движели с превишена скорост, а двама след употреба на алкохол.", "date": "2017.11.03", "title": "Задържаха 11 при масирана полицейска акция в Пловдив за наркотици и проституция"}
{"url": "https://www.24chasa.bg/novini/article/6530300", "text": "Дълбоките културни връзки и динамичните икономически отношения бяха централните теми в приветствието на заместник министър-председателя Валери Симеонов при откриването на Първото заседание на Междуправителствената комисия за икономическо сътрудничество между България и Унгария. Пленарното заседание и българо-унгарският бизнес форум бяха открити от вицепремиера Симеонов и от министъра на икономиката Емил Караниколов. Министърът на външните работи и търговията Петер Сиярто представи приоритетите и визията на Унгария за развитие на двустранните отношения. Това съобщиха от пресслужбата на Министерски съвет.  Заместник министър-председателят Валери Симеонов акцентира върху традиционно приятелските отношения между България и Унгария, както и върху областите и перспективите за тяхното още по-силно заздравяване. Симеонов благодари на унгарската държава за положителното отношение към българското малцинство в Унгария и държавната подкрепа за запазването на езика, националната идентичност и историческата памет на българската общност. Обявяването от парламентите на двете страни на 19 октомври, празника на българския светец Иван Рилски, за Ден на българско-унгарското приятелство е емблематичен израз на топлите чувства между двата народа. В изявлението си Валери Симеонов детайлно описа силното икономическо партньорство между България и Унгария, поставяйки фокус върху двустранната търговия, темпа на увеличение на туризма и значителните преки чуждестранни инвестиции, които унгарският бизнес е реализирал у нас. Българската и унгарската страна се обединиха, че междуправителствената комисия за икономическо сътрудничество ще допринесе за задълбочаване на търговско-икономическите и инвестиционни отношения.", "date": "2017.11.03", "title": "Валери Симеонов и Емил Караниколов откриха българо-унгарския бизнес форум"}
{"url": "https://www.24chasa.bg/novini/article/6530305", "text": "Турските граничари на \"Лесово\" решили, че в колата на нашия съгражданин има нещо съмнително. Това заяви министърът на вътрешните работи Валентин Радев пред журналисти в парламента. \"Нашият съгражданин е искал да отиде някъде в Турция, когато трябва да мине на проверка има някакъв проблем с турската система, не успяват да му сложат печат и той решава, че се отказва. Прави обратен завой през границата, турските граничари решават, че в колата има нещо съмнително и след 10-20 метра в наша територия те го спират\", обясни той. Радев бе категоричен, че българинът е трябвало да остане, но независимо от това няма оправданание за грубостта от страна на турския граничар. \"В момента има контактна група от двете страни, този служител ще бъде наказан, ще се вземат съответните мерки\", каза той. \"Граничарите са били двама, но един е бил агресивен\", допълни Радев, като обясни, че е трябвало нашият гражданин да бъде проверен, но още \"висял в системата\" и от турска страна искат съдействие от нашенеца.Той заяви, че не знае за друг подобен случай, но и от наша страна, и от турска страна имало правила, които трябвало да се спазват, а от тук нататък случаят бил поет от прокуратурата.", "date": "2017.11.03", "title": "Министър Радев: Турските граничари решили, че в колата на нашия съгражданин има нещо съмнително"}
{"url": "https://www.24chasa.bg/novini/article/6530264", "text": "Окръжната прокуратура във Велико Търново внесе в съда обвинителен акт срещу 21-годишен мъж за причиняване на смърт по непредпазливост, съобщиха от държавното обвинение. Обвинението срещу Любомир А. е за това, че на 25 януари т.г. в гр. Велико Търново по непредпазливост причинил смъртта на Христомир Владимиров, в следствие на умишлено нанесена 20 дни по-рано тежка телесна повреда.  На 05 януари около 21:30 ч. обвиняемият и група младежи, познаващи се като членове на фен-клуб и симпатизанти на футболен клуб, след провеждане на събрание на клуба отишли с три леки автомобила в кв. Зона Б, където решили да сплашат с пиратки и бомбички циганите, които обитават два общински жилищни блока. Слезли от автомобилите и  в междублоковото пространство с поставени на главите шапки и маски започнали да викат и пеят, както и да използват пиротехническите изделия. Действията им били възприети от множество живущи в тези и отсрещните блокове, които излезли на терасите и гледали през прозорците на апартаментите си. Когато младежите се оттегляли обратно към автомобилите, им се изпречил 47-годишният Христомир. Той бил излязъл,  за да разходи кучето си. Приближавайки младежите, им направил забележка, като подвикнал след тях, че това, което правели, не е хубаво. Тогава Любомир се върнал, ои му нанесъл удар с юмрук в областта на главата, с който го повалил по гръб на земята. От падането мъжът ударил главата си в заледения асфалт и не помръднал повече. Тъй като пострадалият останал да лежи на платното, обвиняемият и момче от групата го хванали и го преместили встрани до бордюра, след което побягнали към автомобилите, качили се в тях и потеглили с останалите. От блоковете слезли хора, които намерили пострадалия в безсъзнание. Мъжът бил откаран в болница, но въпреки последвалото лечение починал, без да излезе от комата в следствие на тежка черепно-мозъчна травма. По отношение на обвиняемият няма данни за противообществени прояви. Предстои насрочване на делото за разглеждане от съда.", "date": "2017.11.03", "title": "Футболен фен, убил с един удар търновец заради забележка, отива на съд"}
{"url": "https://www.24chasa.bg/novini/article/6530277", "text": "Австрийските авиолинии не са позволили на болно българче и семейството му да се качат на борда на самолет до Виена, където детето е трябвало да бъде прието за лечение. За случая съобщи българската лекарка Радина Денкова, която е била на същия полет. \"Потресена съм! Тази сутрин в полета за Виена трябваше да летят семейство с дете с ДЦП и по всяка вероятност онкологично заболяване, защото вследствие на химиотерапия беше с опадала коса. Хората си бяха взели три билета, бяха заявили заболяването на детето и отиваха на животоспасяваща операция във Виена. Австрийският екип не ги прие на борда на самолета и след 40 Мин скандали ги свали! Нямам думи! Разстроена съм, заради пълната липса на човечност!\" Това написа д-р Денкова във фейсбук. Случката се е разиграла в четвъртък като семейството е трябвало да се качи на полета за Виена в 7,10 ч. сутринта. Капитанът обаче отказал да ги качи, защото не били придружени от лекар, разказа д-р Денкова пред \"24 часа\". След като са върнати от самолета, семейството е взето от българска линейка и закарано до Виена по този начин. Детето вече е прието в болницата, коментираха от Фонда за лечение на деца в чужбина пред \"24 часа\". Според фонда семейството е имало всички медицински документи от лекари от ИСУЛ, които позволяват на детето да лети.", "date": "2017.11.03", "title": "Австрийските авиолинии свалиха от самолет болно българче, пътува до Виена с линейка"}
{"url": "https://www.24chasa.bg/novini/article/6530297", "text": "25 години затвор получи Стефан Станев за това, че през юни зверски уби приятелката си Виола. Присъдата прочете съдия Димитрина Ангелова от Софийския градски съд. Тя го призна за виновен за убийство по особено мъчителен начин и с особена жестокост жестокост. 29-годишният мъж удрял със стик за голф Виола и я наръгал с 3 различни ножа. Присъдата е подписана с особено мнение на 1 съдебен заседател, който е настоявал за 30 г. затвор. Наказанието на Станев е намалено с 1/3, тъй като той призна вината си и избегна по-сурова присъда. Родителите на Виола не останаха доволни от наказанието за палача на дъщеря си. Те поискаха той да лежи повече зад решетките. Въпреки че ги помоли за прошка, близките на младата жена са категорични, че той е неискрен и че днес е играл театър пред съда. Присъда може да се обжалва пред Софийския апелативен съд. \"Трябва ли да умре човек, за да се направи нещо в тази държава\", казаха родителите  и припомниха, че прокуратурата и полицията не са обръщали внимание на подадените жалби срещу Станев за тормоз. Заради това жертва падна районният прокурор на София Петър Белчев, който подаде оставка от поста си.", "date": "2017.11.03", "title": "25 години затвор за убиеца на Виола"}
{"url": "https://www.24chasa.bg/novini/article/6530564", "text": "Призивът е на служители от столичното Четвърто РУ, които днес проведоха среща с възрастни жители на три софийски квартала. По инициатива на служители от Четвърто РУ- СДВР и със съдействието на представители на читалище „Светлина 1940”, днес се проведе информационна кампания на тема „Как да разпознаем и да се предпазим от телефонни измами”. На нея присъстваха жители на кварталите „Стрелбище”, „Гоце Делчев” и „Иван Вазов”, съобщиха от пресцентъра на МВР. В непринуден разговор полицаите представиха пред възрастните хора възможните сценарии, с които си служат телефонните измамници. Обясниха им различните комбинации от поредици телефонни обаждания, за да поддържат заблуждение у жертвата си, както и признаците, по които хората биха могли да разпознаят подобен вид престъпление. Разказаха как полицията действа при изпълнение на служебните си задържания и при провеждане на полицейски операции. За пореден път ги увериха, че служителите на реда никога и по никакъв повод не търсят хората с настояване за даване на пари, че няма институция в страната, която по телефона да поставя подобни условия.", "date": "2017.11.03", "title": "Полицаи: Не давайте пари и ценности, поискани ви по телефона от непознати!"}
{"url": "https://www.24chasa.bg/novini/article/6530618", "text": "Сигнал за увреден банкомат в Самоков е получен в полицията тази нощ, към 3.50 часа. Според информацията, било взривено устройството в сграда в района на автогарата в града. Няма пострадали при взрива. Това съобщиха от пресцентъра на МВР. На мястото е извършен оглед, предприети са процесуално-следствени действия. Продължава работата за изясняване на обстоятелствата около случая.", "date": "2017.11.03", "title": "Взривиха банкомат край автогарата в Самоков"}
{"url": "https://www.24chasa.bg/novini/article/6530642", "text": "Настояваме тези хора да не бъдат допускани повече на територията на България. Искаме остро да възразим срещу това действие и се надяваме всички такива опити да бъдат прекратени за в бъдеще. Това заяви народният представител от \"Обединени патриоти\"/ ВМРО Александър Сиди пред журналисти в парламента по повод битият от турски граничари българин. \"Вземаме думата от страна на ВМРО по един изключително неприятен инцидент, на който станахме свидетели преди дни, а именно посегателството върху български гражданин от страна на турски гранични полицаи, и то именно на българска територия. Ние смятаме, че е недопустимо в рамките на европейска държава, член на Европейския съюз, да бъде извършвано такова посегателство. Да не забравяме , че българо-турската граница е и външна граница на ЕС и това поставя под съмнение този акт на насилие. Поставя под съмнение лоялността на Турция като държава, която е подписала споразумение по охрана и защита на границите и недопускане на инциденти на нея. Затова и остро протестираме. Не ми се ще да вярвам , че това е един опит на принципа на проба-грешка да се провери как ще реагира българското общество и българската държава в този случаи\", заяви депутатът Красимир Богданов. \"Настояваме за спешни действия по наказване на виновниците, нанесли побоя над нашия сънародник. Определено външно министерство трябва да реагира и ние ще настояваме за такава реакция. Следим това, което в момента се подготвят. Изключително остро трябва да реагира външно министерство по въпросния случай\", допълни Богданов. Той обясни, че още не са установили контакт с пострадалия, но в рамките на днешния ден ще се опитат да го направят. След като се запознаели със случая от ВМРО щели да сезират българските държавни органи още веднъж.", "date": "2017.11.03", "title": "Депутатът Сиди: Възразяваме срещу действията на турските граничари"}
{"url": "https://www.24chasa.bg/novini/article/6530678", "text": "Германската канцлерка Ангела Меркел изрази днес увереност, че преговорите за съставяне на коалиция с две по-малки партии може да доведат до успех, предадоха световните агенции, цитирани от БТА. Християндемократическият съюз (ХДС) на Меркел и баварските им съюзници от Християнсоциалния съюз (ХСС) започнаха тежки преговори с подкрепящата бизнеса Свободна демократическа партия (СВдП) и Зелените след парламентарните избори през септември. Потенциалните партньори имат разногласия по ключови въпроси, включително имиграцията и защитата на околната среда. Досега консерваторите от ХДС и ХСС управляваха в широка коалиция с левоцентристката Германска социалдемократическа партия (ГСДП), която премина в опозиция. Меркел заяви, че предстоят трудни преговори, но изрази увереност, че е възможно \"да постигнем успех, ако положим усилия, и то по начин, който позволява на всеки партньор да подчертае идентичността си, по начин, който да бъде от полза за Германия\". \"ХДС със сигурност е готова да направи това\", подчерта германската канцлерка, коментирайки напредъка в преговорите. Изборите през септември предизвикаха шок в германския политически живот. Крайнодяснята партия Алтернатива за Германия (АзГ) спечели близо 13 на сто от гласовете, а подкрепата за почти всички водещи формации намаля, отбелязва ДПА.", "date": "2017.11.03", "title": "Меркел: Можем да създадем коалиция, \nако положим усилия"}
{"url": "https://www.24chasa.bg/novini/article/6530823", "text": "Вижте трогателното писмо, което ни изпрати неговата половинка - Деница Драганова, с което пожела да изненада таткото на своето дете. Честито!  \"В безграничната ми любов към теб се роди мечтата ми за него - нашето бебе. Мечта, осмислила дните ни. Да обичаш някого с цялото си сърце и въпреки това да имаш чувството, че не е достатъчно. Защото то - малкото човече заслужава целия свят - моята, твоята, нашата любов, внимание, грижа. И аз съм щастлива, че точно ти си моят прекрасен съпруг и ме дари с най-голямото щастие на света - да стана Майка! За мен ти си най-идеалният баща за малкото ни драконче. Знаех, че ще бъде така, още докато го носех в коремчето си. А ти му говореше и милваше. А сега, когато вече е в ръцете ни и изпълва дома ни с още по-голяма любов, топлина и щастие, аз разбирам, че не съм грешала. Любовта, с която го гледаш сутрин, кара сърцето ми да се изпълва с нежност. Очичките , които ти отвръщат със същото обожание, карат душата ми да блика от радост и обич. Такава, каквато не бях изпитвала до този момент - чиста, искрена, безгранична. Ти и той се допълвате взаимно. Допълвате и мен като парченца от пъзел. С вас аз съм цяла. Гледайки ви заедно отстрани си давам сметка, че съм щастливка да имам вас , мои момчета, в живота си! Начинът, по който го приспиваш вечер, начинът, по който го сгушваш в големите си обятия сутрин, начинът, по който му говориш, а той се усмихва и очичките му грейват - ме карат да се убеждавам с всеки изминал ден, че моята мисия да бъда добра майка е изпълнена, защото съм избрала най-добрият баща на детето си. Благодаря ти, че ми подари света си, че пое по пътя с моите мечти и всеки ден ме обичаш все повече и повече. Мен и малкото ни драконче! Да бъдеш баща на детето ми е моята най-голяма благословия!\" Деница Драганова", "date": "2017.11.03", "title": "Иван Драганов е таткото на месец октомври, избран от читателите на mama24.bg"}
{"url": "https://www.24chasa.bg/novini/article/6530752", "text": "Паметникът на кирилицата, изработен преди година, ще бъде издигнат в Антарктида в чест на българското председателство на Съвета на ЕС, съобщи днес за БТА инициаторът на проекта и председател на Българо-монголското дружество Младен Станев. Той уточни, че високият над 2 метра монумент вече е отпътувал за Южния континент. Паметникът бе направен изцяло с дарения на българи и монголци и с помощта на Ордена на рицарите тамплиери. Освен месингови букви от кирилицата, в него са вградени икони на Светите братя Кирил и Методий и Св. Климент, а в основата му в херметически затворени стоманени капсули е поставена пръст от Варна, Плиска, Преслав, Велико Търново, София и от гроба на хан Кубрат. Станев уточни, че за пренасянето на монумента до Антарктида е съдействало Министерството на външните работи. Очаква се монтажът да бъде реализиран през януари, близо до българската полярна станция. Предстои и транспортирането на 1 500 квадратни метра бял мрамор за подовите настилки на най-големия български храмов комплекс извън пределите на страната, каза още Станев. Той припомни, че строежът е в украинския град Арциз. Изграждането на комплекса става само с дарения и труд на нашите сънародници, които живеят в този район.", "date": "2017.11.03", "title": "Издигат паметник на кирилицата в Антарктида в чест на председателство ни"}
{"url": "https://www.24chasa.bg/novini/article/6530770", "text": "Според британския физик Стивън Хокинг бързото развитие на изкуствения интелект представлява заплаха за човечеството, съобщи в. \"Дейли мейл\", цитиран от БТА.  Това ученият заяви в интервю за сп. \"Уайърд\", въпреки че не посочи конкретни срокове. \"Ако в настоящето хората разработват компютърни вируси, то в бъдеще някой може да създаде изкуствен интелект, който може да се самоусъвършенства и да се възпроизвежда. Това ще се превърне в нова форма на живот, която ще превъзхожда човека\", каза професорът. Той призова повече хора да проявят интерес към науката, твърдейки, че ще има \"сериозни последствия\", ако това не се случи. Стивън Хокинг добави, че е необходимо да се колонизират нови планети за живот. \"Стигнахме момента, когато няма връщане назад. Земята става твърде малка за нас, населението се увеличава с тревожни темпове и ни грози заплахата от самоунищожение\", бяха думите му. Това не е първият случай, когато физикът предупреждава за опасността от изкуствения интелект. Той засегна този въпрос през октомври миналата година и през април.", "date": "2017.11.03", "title": "Стивън Хокинг с ново предупреждение за заплаха от изкуствения интелект"}
{"url": "https://www.24chasa.bg/novini/article/6530821", "text": "Осемдесет процента от дневния ред на ротационното председателство е предопределен, защото България поема щафетата от Естония, заяви в Перник Моника Панайотова, заместник-министър на Българското председателство на Съвета на ЕС. По думите й страната ни има редкия шанс да председателства в интересно време, тъй като ще се решават сложни въпроси - на прага сме на излизането на Великобритания от ЕС, с комплексен характер са предизвикателствата пред сигурността и отбраната на ЕС. Единството на ЕС е важно за нашето бъдеще, затова девизът на българската държава \"Съединението прави силата\" ще бъде слоган на европейското председателство на България, подчерта Панайотова. Ротационното председателство се намира в т.нар. институционален корсет и се движи с определена динамика на приемане на законодателни инициативи и предложения, коментира още заместник-министърът. Според нея предизвикателство за българското председателство е фактът, че се намираме почти към края на мандата на настоящите европейски институции. \"През 2019г. предстоят европейски избори и това предполага голям натиск да може в голям обем да приключат преговорите по ключови законодателни инициативи и досиета. Всички признават, че на България се пада безпрецедентно голям обем работа в законодателството на ниво ЕС. Оценката, която до момента се дава е, че ще съумеем да се справим\", категорична е Панайотова. Моника Панайотова присъства днес в Перник на заседание на Областния съвет за развитие.", "date": "2017.11.03", "title": "Моника Панайотова: 80% от дневния ред на председателството е предопределен"}
{"url": "https://www.24chasa.bg/novini/article/6530835", "text": "Агенцията за ядрено регулиране (АЯР) връчи лиценза за експлоатация на пети блок на АЕЦ „Козлодуй“ за нов 10-годишен период, предаде „Фокус“. Лицензът бе връчен на официална церемония от председателя на АЯР д-р Лъчезар Костов на изпълнителния директор на АЕЦ „Козлодуй“ Иван Андреев. Документът удължава с нови 10 години експлоатацията на блока, което е максимално дългият възможен срок по закон, въпреки че изводите след приключване на програмата за удължаване на живота на пети блок сочат, че няма ограничения за безопасната му работа до 2047 г. След изтичането на 10-годишния период АЕЦ „Козлодуй“ трябва отново да кандидатства за лиценз. Председателят на АЯР отбеляза, че подновяването на лиценза на блока тази година съвпада с изтичането на 30-годишния му проектен срок. „Подобна процедура се прави за пръв път у нас, докато в международен план тя е утвърдена практика“, посочи той. По думите му в световен мащаб има 448 ядрени реактора, като 64% от тях са в процес на експлоатация повече от 30 години и все повече страни определят като приоритет удължаването на срока на експлоатацията им, след изтичане на първоначално планирания. Изпълнителният директор на АЕЦ „Козлодуй“ Иван Андреев определи получаването на лиценза като един дълго и внимателно подготвен успех, заd който стои огромна по обем многогодишна работа. „Всички предвидени дейности са успешно приключени. Да се поздравим с постигнатия успех“, каза той. Министърът на енергетиката Теменужка Петкова заяви от своя страна, че денят е специален, защото един от основните приоритет на правителството в тази сфера, свързан именно с развитието на ядрената енергетика и удължаването на живота на 5-и и 6-и блок на АЕЦ „Козлодуй“, става факт. На събитието стана ясно, че цялата стойност на удължаването живота на двата блока е 674 милиона лева. Припомня се, че в края на октомври миналата година официално бяха финализирани дейностите по договора между АЕЦ „Козлодуй“ и консорциума \"Русатом Сервис-Концерн Росенергоатом-EDF\" за обосновка на възможността да се удължи срока на експлоатация на 5-и блок на атомната централа. Според окончателните разчети работоспособността на реактора е още 30 години. Модернизацията на блока отне 25 месеца и инвестиции на стойност 120 млн. лв. Паралелно с удължаването на живота на 5-и блок централата работи и по модернизацията на 6-и, срокът за експлоатация на който изтича през 2019 г. В началото на годината бе подписан договор за продължаването му до 60 години в рамките на Българо-руската междуправителствена комисия.", "date": "2017.11.03", "title": "Връчиха лиценза за експлоатация на V блок на АЕЦ „Козлодуй“ за нови 10 години"}
{"url": "https://www.24chasa.bg/novini/article/6530857", "text": "„Ислямска държава“ ще плати тежка цена за всяка своя атака срещу САЩ. Това заяви американският президент Доналд Тръмп, цитиран от AFP. По думите му, в дните след атаката в нюйоркския квартал Манхатън, извършена от поддръжник на терористичната групировка, армията на САЩ е активизирала действията срещу джихадистите, предава \"Фокус\".  В материал, публикуван в седмичник на групировката, извършителят – 29-годишният узбек Сайфулло Саипов е наречен воин на „Ислямска държава“. Самият Саипов е признал пред следствието, че е действал от името на групировката и че е планирал нападението в продължение на година. Според губернатора на щата Ню Йорк Андрю Куомо, Саипов се е радикализирал в САЩ.", "date": "2017.11.03", "title": "Тръмп: „Ислямска държава“ ще плати тежка цена за всяка своя атака срещу САЩ"}
{"url": "https://www.24chasa.bg/novini/article/6530849", "text": "По данни на НСИ през 2016 г. предприятията в България са изнесли стоки на стойност 47.186 млрд. лв., като за периода януари-август 2017 г. експортът се е увеличил с 12.9 на сто на годишна база. Това е заявил заместник-министърът на икономиката Лъчезар Борисов по време на петите годишни награди \"Експортьор на годината\", които са под патронажа на министерството, съобщиха от ведомството, цитирани от БТА. По думите му данните показват положителните тенденции, в които се движи българската икономика, подчертавайки важната роля на експортния сектор, на чиято база през последните години стъпва икономическият растеж на България. Зам.-министър Борисов е допълнил, че министерството на икономиката ще продължи ускорената си политика в подкрепа на експорта. Той е пояснил, че това може да стане чрез Българската банка за развитие, плана \"Юнкер\", където 300 млн. лв. финансов ресурс ще бъде мобилизиран в банките, както и Българската агенция за експортно застраховане, която стартира нов застрахователен продукт за насърчаване на износа на новосъздадените фирми и малките и средните предприятия с експортна насоченост. По време на официалната церемония заместник-министър Борисов е връчил трите големи награди в категориите: за най-големи приходи от експорт през 2016 г., за най-динамично развиваща се компания и за завоюване на нови пазари.", "date": "2017.11.03", "title": "През 2016 г. износът на предприятията в България е за 47,186 млрд. лв."}
{"url": "https://www.24chasa.bg/novini/article/6530847", "text": "Опитите да се излъчват сигнали за политическа нестабилност през европредседателството на България вредят на бъдещето й като надежден партньор в ЕС. В този период повече отвсякога можем да отстояваме силни позиции в защита на членството на страната ни в Шенген. Ако всички партии са били искрени, че председателството ни е национална кауза, не би следвало да се обсъжда вот на недоверие. Това заяви министър Лиляна Павлова в Хисаря, където присъства на информационно събитие по проект за българското председателство. Според нея регионалните срещи са важни, за да разберат хората по места какви реални очаквания могат да имат, след като страната ни поеме за 6 месеца отговорността за общите решения на Съвета на ЕС. По време на председателството са предвидени над 260 срещи на високо ниво. Повечето ще са в София, но ще има и в Пловдив, Стара Загора, Бургас, Варна, Велико Търново. Градът на тепетата ще е домакин на 9 големи събития от официалния календар на председателството. Всички обиколки на делегациите ще започват от Пловдив. \"Общините имат възможност сега да подадат проекти за локални иниациативи, които да се популяризират при председателството\", посочи Лиляна Павлова. По думите й традиционните ни празници ще бъдат използвани за презентиране на българското. Чуждите делегации ще присъстват на рязане на лози, на бране на рози, на 24 май, на връзването на мартениците на 1 март. \"Можем да покажем традиция, артефакти, български ястия. Ще подаряваме шалчета, вратовръзки с елементи на наши шевици, розово масло, лавандула, част от менютата на кухнята ни. Това са 22 000 души. Какви по-добри посланици на страната ни от тях\", каза Павлова. Тя добави, че ще се презентират и родните плодове, зеленчуци, храни, бира, текстилни изделия.", "date": "2017.11.03", "title": "Павлова: Вотът срещу кабинета вреди на страната"}
{"url": "https://www.24chasa.bg/novini/article/6510321", "text": "Нов рекорден ръст по посещения регистрира сайтът на \"24 часа\" през септември - 8,43% и 9,57% на годишна база - това показват новите данните на Gemius . Това е най-високият резултат, постиган от създаването на 24chasa.bg, а прогнозата за октомври е още по-висока. С новия си резултат сайтът на \"24 часа\" се издига с още едно място в класацията на новинарските сайтове, изпреварвайки сайта на агенция \"Блиц\". Така 24chasa.bg вече е вторият най-голям новинарски сайта, като първо място се държи от \"Вести\", който почти няма свои новини и само препубликува информации от други източници, като разчита основно на трафик, прехвърлен от други сайтове в неговата група. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. Мобилният сайт на \"24 часа\" има ръст от 10,72% за септември, което го прави  . В статистика на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на годината  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме наскоро с Google, където вече четат над 20 000 уникални потребители всеки ден. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук и туитър канали, както и други мултимедийни платформи.   Още един от сайтовете на МГБ – на  , е номер 1 в своя сегмент, показват данните на Gemius за септември. Неговото съдържание се разпространява чрез 5 онлайн платформи. Всички останали сайтове от групата на МГБ имат ръст през тази година, като при повечето той е двуцифрен.", "date": "2017.11.03", "title": "Сайтът на \"24 часа\" с рекорден ръст 8,43% за септември, m.24chasa.bg - №1 новинарски"}
{"url": "https://www.24chasa.bg/novini/article/6531062", "text": "Турският президент Реджеп Тайип Ердоган подписа спорния закон, който позволява на мюфтии да извършват ритуали за сключване на граждански брак, предаде Франс прес. Тази мярка на правителството, която бе приета миналия месец от парламента, бе публикувана официално днес, след като Ердоган сложи подписа си в четвъртък. С това законът влиза в сила. Законът позволява на мюфтиите - служители, назначавани от държавната Дирекция по религиозните въпроси /Диянет/, да изпълняват церемонии по сключване на граждански брак, които преди това се изпълняваха само от общински служители. Турция е предимно мюсюлманска страна, но официално е светска държава според конституцията от 1923 г. и този закон е предизвикателство за секуларния характер на държавата.", "date": "2017.11.03", "title": "Ердоган подписа закон мюфтии да извършват сключване на граждански брак"}
{"url": "https://www.24chasa.bg/novini/article/6531070", "text": "Днешният ден е много важен за българската енергетиката заради удължаването на живота на 5-ти блок на \"АЕЦ Козлодуй\" за 10 години. Съществува възможността животът на електроцентралата да се увеличи 3 пъти по 10. По важното е, че оценката, която бе направена е, че нашата атомна електроцентрала е в отлично състояние и на ниво. Това гарантира и нашата енергийна сигурност. Това каза пред   министърът на енергетиката Теменужка Петкова по повод това, че агенцията за ядрено регулиране връчи лиценза за експлоатация на пети блок на АЕЦ „Козлодуй“ за нов 10-годишен период. Няколко години ни отне, за да стигнем до днес, но както виждаме резултатите са налице. За да стигнем до днешния ден, много важен беше диалогът с партньорите от руска страна - диалогът между Борисов и Путин. В случая с Козлодуй, \"Росатом\" е двигател на този процес. Те трябваше да дадат оценката, да изследват електроцентралата, каза още Петкова.  За нас е приоритет да използваме оборудването на \"АЕЦ Белене\" по най-добрия начин. Вече притежаваме два реактора, които трябва да преценим какво да ги правим, 50% от оборудването е на територията на Белене, а останалите 50% ще пристигне\", коментира случая с \"АЕЦ Белене\" енергийният министър. ", "date": "2017.11.03", "title": "Теменужка Петкова: Животът на \"АЕЦ Козлодуй\" може да се увеличи до 30 години"}
{"url": "https://www.24chasa.bg/novini/article/6531126", "text": "Турският премиер Бинали Йълдъръм планира да посети САЩ следващата седмица след дипломатически спор между двете страни, който доведе до взаимно прекратяване на издаването на неимиграционни визи за граждани на другата страна, предаде Асошиейтед прес. Кабинетът на Йълдъръм потвърди днес, че посещението ще продължи от 7 до 11 ноември. Според турските медии Йълдъръм ще се срещне с американския вицепрезидент Майк Пенс, предава БТА. Миналия месец турските власти задържаха турски служител в американското консулство в Истанбул, обтягайки още повече напрегнатите отношения между двете страни, съюзнички в НАТО. САЩ спряха издаването на визи за турски граждани в американските представителства в Турция. Турция отвърна с временно прекратяване на издаването на визи за американци в консулствата в САЩ.", "date": "2017.11.03", "title": "Турският премиер ще посети САЩ след спор за визите"}
{"url": "https://www.24chasa.bg/novini/article/6531064", "text": "Окръжният съдия от Варна Светлозар Георгиев е обявен за невинен и от Софийския апелативен съд по обвинение, че притиснал прокурорка да прекрати дело за забравен автомат срещу негов приятел. Това са решили на 1 ноември съдиите Снежана Душкова, Иван Стойчев и Карамфила Тодорова. Разследването срещу Георгиев стартирало през лятото на 2016 г. Той бил подслушван заради съмнения, че няма да реши по съвест делото за рекет срещу бизнесмена и политик Веселин Марешки, което Георгиев разглеждал във Варненския окръжен съд. Разследващите обаче хванали Георгиев да склонява прокурор Здравка Задгорска да смачка дело за изоставено на таван на кола оръжие, тъй като престъплението било незначително. На 12 април т.г. Софийският градски съд чете оправдателна присъда на Георгиев, тъй Георгиев не е извършил престъпление. Той бе предаден на съд от спецзвеното \"Антикорупция\". \"В самия обвинителния акт е посочено, че склоняването от страна на Георгиев на Задгорска се е изразило е думите: „Мисля, че от човешка гледна точка си е за помагане, член девет отвсякъде. Ти ще си прецениш вече...\". Репликата, която самото държавно обвинение е избрало да инкриминира, съдържа два отчетливи момента. Първият е колегиално мнение, за което самият подсъдим не крие, че е пристрастно и повлияно от разказа на обвиняемия, който е негов познат, а вторият - уважение и предварително приемане на преценката на Задгорска, която е служебно ангажирана с делото и запозната с доказателствата по него\", пишат апелативните съдии. Магистратите коментират разпитите на съдии и прокурори по делото, които били питани за вътрешното им убеждение: \"В заключение по този въпрос Софийският апелативен съд също приема, че се касае за практика, която компрометира принципа за независимост на съдебната власт и създава незаконосъбразен способ за отстраняване на неудобни магистрати от конкретни производства или повлияване на решенията им в определена посока\". Присъдата може да се обжалва пред Върховния касационен съд.", "date": "2017.11.03", "title": "За втори път оправдаха варненски съдия за натиск на прокурор"}
{"url": "https://www.24chasa.bg/novini/article/6531130", "text": "Белият дом бе блокиран за кратко след съобщения за \"подозрителни действия\" край северната ограда на президентския комплекс в центъра на Вашингтон, предаде агенция Асошиейтед прес, цитирана от БТА. След това Сикрет сървис съобщи в \"Туитър\", че е арестуван заподозрян, без да даде повече информация. Затворени за пешеходци бяха близките \"Пенсилвания авеню\" и \"Лафайет парк\", а на репортерите и персонала бе наредено да не излизат, докато продължава разследването. Инцидентът стана минути след като президентът Доналд Тръмп напусна Белия дом с президентския хеликоптер, започвайки пътуването си до Азия.", "date": "2017.11.03", "title": "Белият дом беше блокиран заради подозрителни действия край оградата му"}
{"url": "https://www.24chasa.bg/novini/article/6531154", "text": "От миналия петък Ивет Добромирова вече не е пресаташе на “Америка за България”. Това потвърди самата тя пред “24 часа”, след като по-рано днес се появиха съобщения, че е уволнена от неправителствената организация. “С фондацията решихме, че съм изпълнила, каквото имах да изпълнявам. А пък аз по принцип предпочитам да продължа да работя в моята пиар агенция. Ще консултирам фондацията винаги при нужда”, каза още Добромирова. Тя стана пиар на “Америка за България” през март тази година. Назначението й бе коментирана в публичното пространство, тъй като Добромирова се е изявявала като политически ангажирано лице, а за неправителствена благотворителна организация не е редно да се обвързва с определени политически кръгове. Ивет Добромирова е бивш журналист от БНТ, а след напускането на националната телевизия основана собствена компания за пиар. Бе и говорител на служебното правителство на Марин Райков, което бе назначено от тогавашния президент Росен Плевнелиев след първия кабинет на Бойко Борисов. Ивет Добромирова бе активен участник в протестите срещу правителството на Пламен Орешарски. Тя стана и един от основателите на организацията “Протестна мрежа”. В същото време клиент на нейната пиарска компания осигуряваше оградите, които бяха вдигнати пред Народното събрание, за да разделят депутатите от протестиращите. След като правителството на Орешарски падна от власт, Добромирова създаде и онлайн медията “Терминал 3”, от която временно излезе, докато работеше за “Америка за България”.", "date": "2017.11.03", "title": "“Америка за България” продължава без пиара си Ивет Добромирова"}
{"url": "https://www.24chasa.bg/novini/article/6531140", "text": "Президентът на САЩ Доналд Тръмп заяви, че е разочарован от министъра на правосъдието Джеф Сешънс и не изключва да го уволни, ако той не започне разследване срещу Демократическата партия. Тръмп заяви, че не се намесва в министерството на правосъдието и би искал да го остави да се управлява само. Той обаче добави, че \"честно казано, те би трябвало да разследват Демократическата партия\". Преди да напусне Белия дом за обиколка в Азия, Тръмп каза, че не е решил дали ще уволни Сешънс, ако министърът на правосъдието не започне разследване на Демократическата партия. \"Много хора са разочаровани от министерството на правосъдието, включително и аз\", добави президентът, предава БТА. По-рано Тръмп заяви, че американското общество заслужава Хилари Клинтън и Националният комитет на Демократическата партия да бъдат подложени на федерално разследване заради съвместното споразумение за набиране на средства, което са подписали през август 2015 г., предаде Асошиейтед прес. \"Всички питат защо министерството на правосъдието (и ФБР) не проучват цялата непочтеност около Мошеничката Хилари и Демократите\", написа Тръмп в Туитър след като сайтът на списание \"Политико\" публикува откъс от предстоящата книга на бившата и. д. председателка на Националния комитет на Демократическата партия Дона Бразил. Тя твърди, че е открила доказателства, че първичните избори на партията през 2016 г. са били нагласени в полза на Хилари. Според Бразил не са били нарушени никакви закони, но късно снощи Тръмп заяви в Туитър, че според него действията им са били незаконни. Самият президент и членове на предизборния му щаб са обект на разследване от специалния прокурор Робърт Мълър, припомня АП.", "date": "2017.11.03", "title": "Тръмп разочарован от министерството на правосъдието"}
