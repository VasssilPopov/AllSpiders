{"url": "https://www.24chasa.bg/novini/article/7186712", "text": "Кабинетът упълномощи в сряда министъра на околната среда и водите Нено Димов да предоговори концесионния договор с “Юлен” АД за ски зоната над Банско. По същото време 5-членният състав на Върховния административен съд (ВАС) публикува решение, с което отменя решението на по-долната инстанция на съда, което възпрепятстваше промяната на плана за управление на Национален парк “Пирин”. По силата на концесионния договор за ски зоната, сключен през 2001 г., министърът на околната среда и водите има право сам, без да бъде упълномощаван, да предприеме действия по отношение на концесионния договор единствено ако концесионерът не си плаща таксите. В случая обаче се налага промяна на самия договор, за което министър Нено Димов заяви преди десетина дни, че трябва да получи пълномощия. Става въпрос за предоговаряне на концесионното възнаграждение и за оправяне на хаоса със записаната в договора площ на ски зоната, която варира в твърде широки граници. Между двете обаче няма нищо общо - таксите се определят не от площта на концесията, а от брутните приходи на концесионера. Министър Димов вече заяви, че преговорите ще доведат до “значително увеличение” на концесионната такса. Тогава обаче той каза, че хаосът със записаната в договора площ е твърде голям и ще бъде оправен много трудно. Договорът е така написан, че площта на ски зоната веднъж излиза 95 хектара, на друго място е записана като 300 хектара, а на трето - около 1800 хектара и всичко това е споменато в един и същ член от договора. Междувременно 5-членката на ВАС върна в изходно положение казуса с това длъжна ли е държавата да извърши екооценка на промяната в плана за управление на Национален парк “Пирин”, която допуска изграждане на втори лифт. Решението на кабинета за промяната на плана, взето в края на 2017 г., бе обжалвано от българския клон на Световния фонд на дивата природа с мотива, че е нужна екооценка, за да влезе в сила промяната. 3-членен състав на ВАС реши преди няколко месеца, че еколозите имат право и е нужна екооценка. Решението бе обжалвано от екоминистерството. Мотивът му беше, че на екооценки подлежат само конкретни инвестиционни намерения, а промяната в плана за управление просто дава право да се кандидатства с конкретно инвестиционно намерение за изграждане на втори кабинков лифт, каквото все още няма. С огласеното сега решение 5-членката на съда отменя решението на 3-членния състав и връща делото за ново разглеждане, но от друг тричленен състав на съда. При новото разглеждане следва да се отговори на всички възражения и искания на страните по делото и да се отговори на въпроса в коя хипотеза на Закона за опазване на околната среда попада промяната на плана за управление, пишат магистратите. В същото време обаче те твърдят, че искането на еколозите за отправяне на преюдициално запитване за тълкуване на разпоредбите на европейската директива за задължителните екооценки е безпредметно. Съдебното решение е подписано с особено мнение от съдия Тодор Тодоров, който смята, че 3-членката на ВАС е взела вече предвид всички мнения и съображения на страните по делото.", "date": "2018.12.05", "title": "Почват преговори за концесията в Банско (Обзор)"}
{"url": "https://www.24chasa.bg/novini/article/7186705", "text": "Двама души бяха убити и поне 10 бяха ранени при експлозия на бензиностанция на североизток от Рим, съобщиха пожарникари и полицаи. Взривът е избухнал, когато товарен камион, превозващ запалима течност, е спрял за зареждане на бензиностанция на автомагистрала \"Салария\" на 30 километра от столицата, предава NOVA. \"Един пожарникар е загинал, както и цивилен\", съобщава АФП. Антонио Манони, началник на полицията в Риети - най-близкият град до бензиностанцията - каза, че 10 души са ранени, двама от които сериозно. Линейки и три хеликоптера бяха изпратени на мястото на инцидента, за да транспортират пострадалите до болниците в Рим. Телевизионни кадри показват, че огънят вече е под контрол. Магистралата „Салария“, която свързва Рим с Порто Д'Асколи на адриатическото крайбрежие, е затворена и в двете посоки. Очаквайте подробности.", "date": "2018.12.05", "title": "Двама загинали и много ранени при експлозия на бензиностанция в Рим (Видео)"}
{"url": "https://www.24chasa.bg/novini/article/7186713", "text": "Земетресение с магнитуд 5,2 беше регистрирано край централната част на Чили, предаде Ройтерс, като се позова на Геофизическия институт на САЩ. Трусът беше усетен в 14:12 ч. местно време (17:12 ч. по Гринуич) на около 9 км на юг-югозапад от пристанищния град Сан Антонио, съобщи институтът. Плиткото земетресение, на дълбочина 40,8 км под повърхността, разлюля сгради в столицата Сантяго. Засега няма данни за пострадали или материални щети.                                                                                                                                                                                                                                                                                                                       ", "date": "2018.12.05", "title": "Силно земетресение край столицата на Чили"}
{"url": "https://www.24chasa.bg/novini/article/7186721", "text": "Дирекцията на галерията \"Уфици\" във Флоренция отправи предупреждение срещу комерсиализацията на световноизвестния художник Леонардо да Винчи преди отбелязването на 500-годишнината от смъртта му следващата година, предаде ДПА. \"Леонардо ще бъде и вече е експлоатиран за търговски цели\", заяви директорът на галерията, германският изкуствовед Айке Шмид, предава БТА. Леонардо да Винчи е роден в областта Тоскана, чийто административен център е Флоренция, и умира на 2 май 1519 г. във Франция. В галерията \"Уфици\" в момента е подредена изложба за Лестърския кодекс - колекция от научни трудове на Да Винчи. Изложбата ще продължи до 20 януари следващата година. През 2019 г. Лувърът в Париж планира да представи голяма изложба, посветена на Леонардо да Винчи и включваща най-известната му картина - \"Мона Лиза\".", "date": "2018.12.05", "title": "Галерията \"Уфици\" отправи предупреждение срещу комерсиализацията на Леонардо да Винчи"}
{"url": "https://www.24chasa.bg/novini/article/7186680", "text": "Николай и Евгения Баневи ще пристигнат в България с полет от Германия в четвъртък. Това съобщи главният прокурор Сотир Цацаров, след като лично дойде в сградата на ГДБОП, за да види оръжейния арсенал на арестуваната банда за нелегална търговия с автомати и пистолети.  “24 часа” научи, че това ще стане в 12,55 ч на Никулден, когато Банев има имен ден. Семейството първо ще лети от Франция до Германия, след това ще го качат на втори самолет до София. Командировани са служители на Главна дирекция “Охрана” към Министерството на правосъдието, които ще поемат Баневи от колегите си във Франция и ще ги придружат до София. Двамата ще бъдат отведени в следствения арест на “Майор Векилски” или на бул. “Г. М. Димитров”. Евгения Банева няма да бъде настанена в килията на Десислава Иванчева и Биляна Петрова, от която те се оплакват, показа проверка на “24 часа”. Там няма място, защото подсъдимите за подкуп жени отскоро имат нова съквартирантка. Във Франция Баневи също се ожалиха от лоши хигиенни условия - искали баня всеки ден, а трябвало да се къпят по график. Както и тук, това става два пъти седмично. Преди да бъдат отведени в ареста, Николай и Евгения Баневи ще бъдат разпитани и прокурорите ще им връчат допълнените обвинения. Двамата са разследвани за престъпен сговор, данъчни престъпления и длъжностно присвоявяне на 1,5 млн. лв. от “Полимери Девня” - завода, който Банев приватизира преди 20 г., а след това го фалира и наряза на скрап. Срещу него и съпругата му ще бъдат повдигнати и нови обвинения, но това ще стане ясно в следващите дни. Олигарсите бяха арестувани на летището в Ница на 26 октомври. Прокуратурата ги разследва от лятото за източване на пари от “Полимери”. Първо двамата богаташи не искаха да бъдат екстрадирани, но не обжалваха решението на първоинстанционния френски съд. ", "date": "2018.12.05", "title": "На имения си ден Банев и жена му кацат с белезници (Обзор)"}
{"url": "https://www.24chasa.bg/novini/article/7186714", "text": "22 сензора за изследване на въздуха ще бъдат монтирани догодина в София. С тях общината ще изгради своя система за мониторинг, която ще допълни 4-те станции на Изпълнителната агенция по околна среда. На публична платформа всеки в реално време ще може да види данните. Това съобщиха общински съветници от ГЕРБ в отговор на исканията на протестиращите срещу мръсния въздух. Около 50 души се събраха вчера пред общината и настояха за по-гъвкав механизъм за прилагане на зелен билет, безплатен градски транспорт в дните със замърсяване и др. Вече са избрани местата, на които ще бъдат поставени сензорите, тече обществена поръчка за избор на доставчик, обясни шефката на екокомисията Лорита Радева. Промяна на механизма за пускане на зелен билет за градски транспорт от 1 лев, която да го направи по-гъвкав, обеща шефът на СОС Елен Герджиков. Усилията на общината давали резултат и според доклад на Европейската сметна палата от 161 дни с мръсен въздух през 2009 г. през 2016 вече са отчетени 71. 74 478 софиянци пътували във вторник с билета за левче, обяви ЦГМ. Преди дни беше одобрен първият проект, с който ще подменим отоплителните инсталации на над 5 000 домакинства, а по Оперативна програма “Околна среда” - на още над 15 000 семейства, каза столичният кмет Йорданка Фандъкова. Днес тя ще каже кой поема временно функциите на зам.-кмет по транспорта след оставката на Евгени Крусев. Вероятно това ще е зам.-кметът по финанси Дончо Барбалов, който отговаря и за здравеопазването. Той вече съвместяваше трите функции през 2016 г., когато предишният зам.-кмет по транспорта Любомир Христов също подаде оставка. Крусев е млад човек, работи изключително отговорно. Желанието му да бъде освободен, докато се изяснят всички обстоятелства, беше съвсем отговорна реакция, коментира Фандъкова. КРИБ и общината ще организират кръгла маса за политики за подобряване на качеството на въздуха, за които да се търси подкрепата на институции, бизнеса и гражданите - това се договори Фандъкова на среща с представители на големи работодателски организации, членове на бизнессъвета към кмета. Бизнесът подкрепя разширяването на пешеходните зони в центъра и предлага изграждане на буферни паркинги с публично-частно партньорство.", "date": "2018.12.05", "title": "22 нови сензора ще мерят въздуха в София, билетът левче по-начесто"}
{"url": "https://www.24chasa.bg/novini/article/7186609", "text": "Министърът на енергетиката Теменужка Петкова и заместник-министрите Красимир Първанов и Жечо Станков обсъдиха с представители на бизнеса цените на електроенергията на свободния пазар. Това съобщиха от пресцентъра на Министерството на енергетиката. В срещата са участвали и председателят на Комисията за енергийно и водно регулиране Иван Иванов, изпълнителният директор на Българската независима енергийна борса Константин Константинов, както и ръководители на държавните енергийни дружества. Повод за дискусията бе притеснението от страна на индустриалните консуматори, че през последните дни цената на търгуваната на борсата електроенергия се е повишила необосновано. По данни на БНЕБ средната цена на пазар \"ден напред\" от началото на годината досега е около 40 евро. За сравнение в Румъния е 45 евро, в Унгария - 50 евро, а в Гърция - 60 евро. Според анализа на борсата поскъпването през последните дни се дължи на повишени количества по оферти \"купува\" на търговски участници на пазара.", "date": "2018.12.05", "title": "Министерството на енергетиката обсъди с бизнеса цените на тока на свободния пазар"}
{"url": "https://www.24chasa.bg/novini/article/7186596", "text": "Френската кино дива Брижит Бардо също се включи в полемиката около движението на \"жълтите жилетки\", протестиращо срещу реформите на администрацията на Еманюел Макрон и срещу високите цени и бедността. В интервю за изданието \"Паризиен\" Бардо разкритикува Макрон, че е отдалечен от народа си, че се държи сякаш е кралска особа и сякаш е над останалите хора, пише \"Мадам Фигаро\", цитира БТА. Бардо обаче хвали външния вид на Макрон и на съпругата му, съименичката й Брижит. Според нея Макрон е изключително съблазнителен и е трябвало да бъде актьор. За съпругата му тя казва, че е изключително шармантна. Но аз бих предпочела начело на страната да са двама грозници, които обаче да правят нещата, така че да има резултати, допълва Бардо. После тя обвинява президента, че \"убива обикновените хорица\" и заплашва на шега, че ще стане комунистка. \"Не, всъщност няма да стана\", допълва тя накрая.", "date": "2018.12.05", "title": "Брижит Бардо разкритикува семейство Макрон, че са отдалечени от народа"}
{"url": "https://www.24chasa.bg/novini/article/7186173", "text": "Турски журналист от в. \"Заман\" е бил отведен за изслушване в прокуратурата към Апелативния съд в Букурещ тази сутрин във връзка с искане на турските власти за екстрадицията му, съобщава Аджерпрес, цитирана от БТА. Говорителят на прокуратурата Вивиана Чука уточни, че журналистът Камил Демиркая не е задържан от прокурорите и че прокуратурата е сезирала Апелативния съд, за да се произнесат съдиите по искането на турските власти. Асошиейтед прес напомня, че критичният към турския президент Реджеп Тайип Ердоган вестник \"Заман\" беше закрит в Турция, а множество сътрудници на изданието бяха обвинени във връзки с живеещия в САЩ ислямски проповедник Фетхуллах Гюлен, обвиняван за неуспешния опит за преврат през 2016 г. \"Турският журналист Камил Демиркая, служител на изданието \"Заман Румъния\", бивш генерален директор на вестник \"Заман България\", беше отведен от дома си тази сутрин на базата на мандат за екстрадиция, издаден по заповед на Ердоган. Камил Демиркая се намира от две години в Румъния, където има разрешение за временно пребиваване. През ноември 2018 г. е подал документи за удължаване на разрешителното, които са в процес на обработка\", се посочва в съобщение на \"Заман Румъния\". \"По заповед на Ердоган прокуратурата в Анталия е издала заповед за арест, като журналистът е обвинен, че е член на движението на Гюлен. Турското правителство е предало на румънските власти искането за екстрадиция на Демиркая, а тази сутрин журналистът е бил взет от вкъщи и отведен в седалището на Главния инспекторат на Румънската полиция\", пише още в съобщението. Изданието отбелязва, че турският журналист живее в Букурещ със съпругата си и 10-годишния си син, и \"пише за злоупотребите на властта в Анкара\". Демиркая отрече всички обвинения в тероризъм и заяви, че е бил учител в Турция и в чужбина в продължение на 11 години и че работи като журналист от осем години. \"Не си спомням някога да съм убил дори муха или мравка\", посочи журналистът, цитиран от телевизия Диджи24. Той добави, че румънските власти са спазили процедурите след искането на Турция за екстрадирането му. Апелативният съд в Букурещ ще разгледа искането за екстрадицията на журналиста утре. Кристиан Преда, независим румънски адвокат в Европейския парламент, призова правосъдния министър да спре процеса на екстрадиция, като заяви, че Румъния \"има международни ангажименти да не екстрадира граждани към страни, в които човешките права са застрашени\", посочва АП. \"Турция е една такава страна\", заяви Преда в прессъобщение, като добави, че ако правителството екстрадира Демиркая, \"то ще бъде дискредитирано в целия Европейски съюз\". АП отбелязва, че случаят е деликатен за Румъния, която поема ротационното председателство на ЕС от 1 януари.", "date": "2018.12.05", "title": "Румъния разглеждат искане за екстрадиция на турски журналист (Обновена)"}
{"url": "https://www.24chasa.bg/novini/article/7186627", "text": "Руската федерация е сред най-важните генериращи пазари за българския туризъм и оказва съществено влияние върху диверсификацията на услугите в сектора. През миналата година и до момента Русия заема пета позиция в класацията за входящ туризъм у нас като брой посещения. През 2017-а те са били близо 558 хил., а през първите десет месеца на 2018 г. – над 496 хил. Това заяви министърът на туризма Николина Ангелкова на работна среща с посланика на Руската федерация у нас Н.Пр. Анатолий Макаров, на която присъстваха и представители на руския и българския бизнес. Това съобщиха от пресцентъра на Министерството на туризма. Участниците в дискусията обсъдиха различни мерки и инициативи за увеличаване интереса на туристите от двете страни.", "date": "2018.12.05", "title": "Ангелкова: Русия е сред най-важните генериращи пазари за българския туризъм (Снимки)"}
{"url": "https://www.24chasa.bg/novini/article/7186638", "text": "Литва реши да изрази одобрение към Глобалния пакт на ООН за миграцията, но няма намерение да го подписва, заяви премиерът Саулюс Сквернелис, цитиран от ТАСС и БТА. \"Правителството реши министърът на вътрешните работи Еймутис Мисюнас да вземе участие в международната конференция в Мароко по въпросите на миграцията и да изрази одобрение към пакта на ООН\", заяви премиерът. Но министърът няма да има правомощия да подпише документа. \"Той няма да подписва нищо\", подчерта Сквернелис. Вчера литовският парламент прие резолюция, с която позволява на правителството да се присъедини към Пакта на ООН, макар че депутатите имаха разногласия. Някои от тях смятаха, че пактът е декларативен и няма да има последствия за подписалите го страни. Техните опоненти изразиха опасения, че с подписването му Литва ще ограничи възможността си да води самостоятелна политика за контрол на миграцията. През юли Глобалният пакт на ООН за миграцията беше съгласуван между всички страни членки на ООН, с изключение на САЩ. Той засяга проблеми като защитата и интеграцията на мигрантите и подобряване на достъпността на пътищата за редовна миграция. Документът е необвързващ. Очаква се той да бъде подписан след края на междуправителствена конференция на 10 и 11 декември в Маракеш, Мароко.", "date": "2018.12.05", "title": "Литва: Няма да подпишем пакта на ООН за миграцията"}
{"url": "https://www.24chasa.bg/novini/article/7186651", "text": "Личната охрана от Република Сръбска на председателстващия Председателството на Босна и Херцеговина Милорад Додик влезе днес с него в сградата на Председателството, съобщи босненската сръбска телевизия. По-рано днес Додик напусна срещата на членовете на Председателството с делегация на Съвета за прилагане на мира, защото на срещата не бе поставено знамето на Република Сръбска, а само това на Босна и Херцеговина. Съгласно Дейтънското споразумение Република Сръбска е съставна част на Босна и Херцеговина, предава БТА. Върховният представител на международната общност в Босна и Херцеговина Валентин Инцко заяви по този повод, че законът за знамето на Босна и Херцеговина е ясен и точен, съобщиха босненските медии. Заместникът му Денис Херне също заяви, че поставянето на знамето на Босна и Херцеговина в сградата на държавното Председателство е в съответствие със закона, допълва порталът кликс, според който реакциите на международните представители към поведението на Додик са меки. Додик е първият ротационен председател на босненското тричленно председателство, чиито председателите се сменят на ротационен принцип на осем месеца. Додик каза, че ще настоява за заминаване на върховния представител на международната общност в Босна и на международните съдии. Миналия месец Додик заяви, че ще продължи да пътува в чужбина с паспорта си на Сърбия, подчертавайки, че Босна и Херцеговина е само негово работно място. \"Няма какво да сменям, аз съм сърбин. Повече обичам Сърбия, отколкото Босна и Херцеговина. Босна и Херцеговина е само мое работно място и нищо повече\", каза той.", "date": "2018.12.05", "title": "Ново предизвикателство от страна\nна Додик, влезе с охрана в сградата на Председателството"}
{"url": "https://www.24chasa.bg/novini/article/7186662", "text": ". Няма следи от насилие. Случаят е поет от Окръжната прокуратура. 59-годишният гръцки гражданин е пребивавал в центъра за временно настаняване „Промяна“ към Евангелската църква в Горна Оряховица. Бил е агресивен и тежко болен, а преди три дни сам е напуснал центъра, предава  . „Гръцкото посолство издири семейството му, но то отказа да поеме грижите за своя роднина, не намерихме и здравно заведение, в което да го настаним“, обясни за „Хоризонт“ Петър Благинов от център „Промяна“. По думите му, днес е било планирано от приюта да го закарат до Гърция, но мъжът е починал. Гръцкият гражданин е нямал статут на постоянно пребиваващ у нас. За последния месец това е втори смъртен случай с бездомник в региона.", "date": "2018.12.05", "title": "Откритият мъртъв в Горна Оряховица бездомник трябвало да се връща в Гърция утре"}
{"url": "https://www.24chasa.bg/novini/article/7186661", "text": "Открадната линейка от частна болница в София беше открита изоставена. Болничната кола е била задигната в нощта срещу понеделник, предава Линейката на частната хематологична болница е била паркирана на улицата в столичния квартал „Обеля”. Сутринта в понеделник шофьорът не я открива на мястото и подава сигнал в полицията. Два дни по-късно униформени откриват колата, изоставена на паркинг до блок 33, в квартал „Свобода”. Това не е първи случай на кражба на кола на частна болница. През април, линейка на частно здравно заведение в Пловдив, също беше задигната, а часове по-късно открита в София.", "date": "2018.12.05", "title": "Откриха открадната линейка – изоставена в столичен квартал"}
{"url": "https://www.24chasa.bg/novini/article/7186667", "text": "Председателят на Камарата на депутатите в румънския парламент Ливиу Драгня заяви, че опитът на опозицията да го отстрани от поста му представлява \"отчаян и неуспешен опит за превземане със сила на една институция на държавата\" и обвини за това президента Клаус Йоханис, който по думите му \"координира\" всичко, предаде Аджерпрес, цитирана от БТА. \"Не за първи път опозицията иска отстраняването ми. Днес видяхме още един отчаян и неуспешен, разбира се, опит за превземане със сила на една държавна институция. Така искаха да превземат със сила и правителството (. . .), със сила, тоест отвъд закона, с нарушаване на закона (. . .) Това е стилът на Йоханис, така завзе и къщите в Сибиу, така иска да превземе и институциите, които го притесняват, защото има диктаторски подходи и иска абсолютната власт. Това е нашият президент: заптието Йоханис\", заяви Драгня. Той подчерта, че \"не се случва нищо без координацията на Клаус Йоханис\" По-рано днес опозицията заяви, че е отстранила лидера на управляващата Социалдемократическа партия Ливиу Драгня от поста председател на Камарата на депутатите. Социалдемократите обаче заявиха, че вотът не е валиден, тъй като не е спазен регламентът. Искането за отстраняване на Драгня идва, след като управляващата коалиция на Социалдемократическата партия (СДП) и Алианса на либералите и демократите (АЛДЕ) загубиха мнозинството си в долната камара на парламента след прехвърлянето на четирима депутати към партията на бившия премиер Виктор Понта. Драгня заяви също, че СДП не е загубила мнозинството в парламента и че няма никакъв шанс един вот на недоверие, внесен от опозицията, да бъде приет. \"Все ни заплашват с този вот на недоверие, кога ще го внесат, за Коледа ли?\", добави Драгня. Анализатори отбелязват, че в Сената управляващата коалиция на СДП и АЛДЕ запазва твърдото си мнозинство, а освен това разчита на подкрепата на парламентаристите от Демократичния съюз на унгарците в Румъния (ДСУР). Лидерът на най-голямата опозиционна партия Лудовик Орбан заяви, че Национално-либералната партия (НЛП) ще бойкотира работата на Камарата на депутатите на всички пленарни заседания, които са ръководени от Ливиу Драгня или заместник-председателя Флорин Йордаке. \"Същевременно депутатите от НЛП ще продължат с необходимите стъпки за отстраняването на Ливиу Драгня на всяко пленарно заседание на Камарата на депутатите. Също така призоваваме всички други парламентарни групи, които не са част от коалицията СДП-АЛДЕ, да се разграничат твърдо от подкрепата към Драгня, дори тя да е индиректна\", заяви Орбан. \"Дните на Ливиу Драгня в ръководството на парламента са преброени и може да си приготви хеликоптера. Ливиу Драгня стигна дотам да е толкова мразен от румънците, колкото Николае Чаушеску на 22 декември 1989 г. Ливиу Драгня докара Румъния до един от най-черните периоди в историята й, в който едно парламентарно мнозинство узаконява престъпленията и кражбите\", изтъкна лидерът на либералите. На свой ред президентът Клаус Йоханис коментира тази вечер, че опитът да бъде отстранен Драгня си заслужава да бъде подновен и че се надява опозицията да успее. \"Омръзна ми от толкова престъпници и подсъдими във върховете на румънската политика\", изтъкна още държавният глава. Той добави, че опозицията трябва да внесе вот на недоверие.", "date": "2018.12.05", "title": "Ливиу Драгня за отстраняването му: Йоханис координира всичко, това е неговият стил"}
{"url": "https://www.24chasa.bg/novini/article/7186684", "text": "Руският президент Владимир Путин изрази подкрепа за венецуелския си колега Николас Мадуро, пристигнал на посещение в Москва, за да поиска финансова помощ за разклатената икономика на страната си, предаде Франс прес. \"Подкрепяме усилията ви за постигане на взаимно разбирателство в обществото и всичките ви действия за успокояване на отношенията с опозицията\", заяви руският лидер в началото на срещата с Мадуро. \"Разбира се, осъждаме всички действия с явно терористичен характер, всички опити за промяна на ситуацията с помощта на сила\", отбеляза Путин, цитиран от ТАСС. Руският президент каза, че се радва на възможността \"да се сверят часовниците за обстановката в района и да се разговаря за развитието на двустранните отношения\". Путин отбеляза, че в предишните години руско-венецуелските отношения са преживели трудни времена, когато стокооборотът съществено е намалял, но негативната тенденция е преодоляна и тази година се наблюдава осезаемо увеличение. \"Убеден съм, че от тази среща ще произтекат добри новини за сътрудничеството между нашите две страни\", заяви Мадуро. \"Знам, че всичко, което предстои, е за добро. Стъпихме си на краката. Ще победим\", добави той, цитиран от ДПА. Дискусиите между двамата лидери ще са за помощта, от която се нуждаят венецуелските власти, заяви по-рано днес пред журналисти говорителят на Кремъл Дмитрий Песков. Русия, чиято икономика също изпитва затруднения заради срива в цените на петрола, подписа миналата година споразумение за преструктуриране на венецуелския дълг, който надхвърля 3,15 милиарда долара, така че Венецуела да избегне дефолта. Руският държавен петролен гигант \"Роснефт\" сътрудничи тясно с компания \"Петролеос де Венесуела\" в добива на петрол в Южна Америка.", "date": "2018.12.05", "title": "Путин изрази подкрепа за Мадуро, който иска финансова помощ в Москва"}
{"url": "https://www.24chasa.bg/novini/article/7186493", "text": "Косовският премиер Рамуш Харадинай заяви днес, че силите за сигурност на Косово ще бъдат трансформирани в армия, за да помагат членовете й за мира в Ирак и Афганистан, а не за \"завземане\" на северно Косово, както смята Белград, предаде Танюг. Харадинай смята за пропаганда изявленията на сръбските официални представители, че Прищина формира армия, за да окупира северно Косово. Той добави, че за Прищина \"няма разлика между северно и южно Косово\", предава БТА. Премиерът призова членовете на сръбската общност да се включат в силите за сигурност на Косово. Прищина съобщи, че планира на 14 декември да бъде прието решение за формиране на косовски въоръжени сили.", "date": "2018.12.05", "title": "Харадинай: Не формираме армия за северно Косово, а за мира в Ирак и Афганистан"}
{"url": "https://www.24chasa.bg/novini/article/7186501", "text": "Номерата на партиите в изборните бюлетини може да останат, но така че да не се дублират с тези на преференциите. Това ще е едно от предложенията, които депутатите ще разискват за промени в Изборния кодекс, стана ясно от изказване на председателя на правната комисия и депутат от ГЕРБ Данаил Кирилов на заседанието на комисията по-рано днес. Идеята номерата на партиите в изборните бюлетини да бъдат премахнати бе предложена със законопроект за промени в Изборния кодекс, изготвени от ГЕРБ и \"Обединени патриоти\" в началото на миналия месец. Идеята бе да се премахне ефектът \"15-15\", в който номерът на преференцията съвпада с номера на партията и така хората се бъркат. \"Може да се разгледа предложението номерата на бюлетините да останат. Например партиите може да са с номера от 1 до 100, а преференциите от 101 нагоре\", коментира Кирилов по време на обсъждането. Освен да се премахнат номерата на бюлетините, управляващите предлагат машинното гласуване да се провежда в секциите с над 300 избиратели, а машините да не се използват в секциите в чужбина и при подвижните урни. Електронното гласуване пък се отлага за неопределено период, тъй като предложението в текста за въвеждането му е срокът 2019 г. да отпадне. Отделно на това се предлага машините за гласуване да се изработват от \"Информационно обслужване АД\" на Министерство на транспорта. \"Мисията на Централната избирателна комисия (ЦИК) е да осигури точни и честни избори. В подвижните секции и тези в чужбина, ако има машинно гласуване, ние не можем да създадем тези условия\", заяви председателят на комисията Ивилина Алексиева. И поиска сроковете за доставка на машините да се удължат. Според шефката на ЦИК в Изборния кодекс задължително трябва да се разпише и текст, че \"Информационно обслужване АД\" ще обработва резултатите от вота. \"Няма смисъл да си харчим парите - или хартиен вот, или машинно гласуване\", отсече пък зам.-шефът на депутатите от ДПС Йордан Цонев. Неговата група оставала твърдо за машинното гласуване, но с уговорката, че машините може да се правят в България. \"Смятаме, че нито е толкова скъпо, нито е толкова сложно. Колко трудно е да се свърже един таблет, а софтуерът да бъде направен от някои наши ИТ специалисти?\", каза Цонев. Макар да са за машинното, от ДПС изразиха категоричната си позиция против електронното гласуване. \"Няма достатъчно защита. Кой и как ще познае кой гласува от другата страна. Само това е достатъчно да не го мислим този вариант\", категоричен бе той. И отсече, че партията му е против и преференциалното гласуване, защото това изкривява вота. \"Колеги, нека премахнем харченето на химикали и коректор. Вие в ЦИК знаете по колко тона коректор заминават. Машинното гласуване е решението на проблема\", обърна се към представителите на ЦИК депутатът от ДПС Хамид Хамид. \"За\" да се въведе онлайн видеонаблюдение в секциите, както предлагат в друг законопроект пък депутатите от \"Воля\" на Веселин Марешки, се обявиха от двете опозиционни партии ДПС и БСП. И двата законопроекта (на \"Воля\" и този на \"Обединени патриоти\" и ГЕРБ) бяха приети с по 14 гласа \"за\" на първо четене в правната комисия. Само от БСП се въздържаха да гласуват за законопроекта на \"Воля\", а този на управляващите отхвърлиха.", "date": "2018.12.05", "title": "Изборните бюлетини може да останат с номера на партиите, но да не се дублират с преференциите"}
{"url": "https://www.24chasa.bg/novini/article/7186508", "text": "Ковчегът с тленните останки на бившия американски президент Джордж Хърбърт Уокър Буш бе пренесен от Капитолия във Вашингтонската национална катедрала, съобщи Асошиейтед прес. На държавната погребална служба в катедралата присъстват пратеници от цял свят, четиримата живи бивши американски президенти, както и сегашният държавен глава Доналд Тръмп. Барак Обама и Тръмп се ръкуваха днес за пръв път от 20 януари 2017 г., когато Тръмп встъпи в длъжност, предава БТА. След траурните церемонии във Вашингтон ще има опело в черква в Хюстън утре, след което Буш баща ще бъде погребан в президентската библиотека на Буш баща в Колидж Стейшън, Тексас. В днешния ден на национален траур в САЩ Съветът за сигурност на ООН отдаде почит на покойния президент с минута мълчание. Буш-старши почина миналата седмица в Хюстън на 94 години. В катедралата очакват британския принц Чарлз, германския канцлер Ангела Меркел, краля на Йордания Абдула Втори и кралица Рания, полския президент Анджей Дуда, придружен от бившия полски държавен глава Лех Валенса и много други, посочва Франс прес. Не е планирано Тръмп да вземе думата на церемонията. По-рано днес обаче президентът написа в Туитър: \"Това не е погребение, а ден в прослава на един велик човек, който имаше дълъг и забележителен живот. Той ще ни липсва!\", отбелязва ДПА. След днешната служба тленните останки на Джордж Буш баща ще бъдат върнати в Хюстън и ще бъдат изложени за поклонение в епископалната църква \"Сейнт Мартин\" преди погребението в президентската библиотека в Тексас утре.", "date": "2018.12.05", "title": "Четирима президенти на траурната служба в памет на Джордж Буш-старши (Снимки)"}
{"url": "https://www.24chasa.bg/novini/article/7186528", "text": "Представителите на големи работодателски организации, членове на бизнессъвета към кмета на Столична община, подкрепиха искането на кмета на София Йорданка Фандъкова да бъдат въведени стандарти за въглищата и брикети с високо съдържание на сяра и да не бъдат продавани за битово отопление. Това съобщиха от пресцентъра на Столичната община. \"Въглищата с високо съдържание на сяра замърсяват най-много и имат ниска енергийна калоричност, тоест, топлят по-малко\", е пояснила кметът Фандъкова. Стандартът за въглищата беше разработен от МОСВ по предложение на Столична община и в момента се разглежда от депутатите в Народното събрание. Представителите на бизнеса са заявили подкрепа и за предложението на Столична община за въвеждане на екостикери, които да отразяват екологичния стандарт на всички автомобили. Представителите на големия бизнес в България подкрепят мерките за подобряване на качеството на въздуха, които реализират кмета Фандъкова и нейния екип. КРИБ и Столична община ще организират кръгла маса, на която да бъдат обсъдени политиките за подобряване на качеството на въздуха, за които трябва да се търси подкрепата както на други институции, така и на бизнеса и гражданите. Заместник-кметът Дончо Барбалов е направил презентация за бюджета на Столична община за 2019 г. Важно е да продължи устойчивото развитие на града, е казала Фандъкова. \"Последователно в последните години залагаме едни и същи приоритети, защото това е начинът да постигнем съществена промяна и развитие на града. На първо място това са екологията и чистотата\", е казала също кметът Фандъкова. Бизнесът е изразил подкрепата си за работата по водещи приоритети на Столична община.", "date": "2018.12.05", "title": "Фандъкова се срещна с представители на бизнеса за подобряване на качеството на въздуха"}
{"url": "https://www.24chasa.bg/novini/article/7186526", "text": "Ако образованието до 16 години е задължително, това не формира ангажимент задължително да се завърши основно образование. В екипа ми дори имаше конфликт дали не е добре да предложим средното образование да е задължително. Всички искаме да сме по-богати, а може да имаме икономика, базирана на знанието, само с грамотно население. Това каза вицепремиерът Томислав Дончев в предаването \"Още от деня\" по  . \"Няма да е достатъчно само промяна в чл. 53 от Конституцията. Ако променим 5 закона, това няма да реши изцяло проблема. Близо 100 000 деца не ходят на училища, част от тях са в чужбина. На всекидневна база полагаме усилия да задържим децата в училище. Големият проблем са семействата, които меко казано не ги подкрепят, а ги карат да работят\", допълни Дончев. \"Трябва да се прилагат и методите на \"моркова\" и на \"тоягата\". Щом законодателството има норма, логично е да има и санкция за неизпълнението й. Редно е да има ограничаване на права за хората, които нямат поне основно образование. Образованието трябва да е приоритет, от това зависи как ще изглежда България след 10-15 години\", допълни той. \"Заплатите на учителите скачат всяка година. Това формира натиск от други сфери. Учебното съдържание трябва да е максимално близо до нуждите в живота. Трябва да направим нужното образованието да дава умения, нужди за живота. Децата трябва да учат и елементи от висшата математика, но и да знаят коя институция за какво отговаря. Гражданите трябва да знаят къде отива всеки данък, който плащат. Как може да си критичен гражданин, ако нямаш една базисна гражданска грамотност\", каза още вицепремиерът. \"Стартирахме пилотна фаза на дуално обучение. По темата за задължителното образование трябва да има дискусия. Не твърдя, че промяната на конституцията трябва да е първата стъпка, може и да е последната. Ако не поставим образованието като приоритет, не може да очакваме съществени и качествени проблеми в страната. Аз отричам да съм използвал неграмотни групи от хора за електорат. Такава практика има, но аз лично отричам да съм използвал такава практика\", допълни Дончев. \"Ние не сме имали премиер, който да няма лично образование. Други държави говорят за дигитални умения, а ние водим разговори за ниво грамотност. Държавата никога не е толкова ефективна, колкото искаме. Преди години учителите бяха оставени да се справят сами с този въпрос\", коментира той. \"Изпратих днес писмо до колегите министри, очаквам до 20 декември отговор от тях с предложения за съкращения в отделите, за които отговарят. Голяма част от ресорите са преоразмерени. Ще дам възможност на колегите да ми дадат предложения, защото те по-добре познават отделите, за които отговарят. В една институция съкращенията може да са 4%, в друга да са 10%. Самият факт, че има 10 000 незаети бройки, това значи, че администрациите работят без тях. Пазарът на труда е в такова състояние, че съкратените служители ще бъдат поети веднага\", каза още Томислав Дончев. \"Не съм франкофон. Направихме всичко възможно до момента по въпроса с пакета \"Мобилност\". За съжаление, по-малко от очакваното е коалицията от държави, която беше на нашата позиция. Последната редакция на предложенията е по-добра. За мен това е отстъпление от общия пазар, който е един от основополагащите принципи за Европа. Това не е едно добро европейско решение, категоричен съм\", каза Дончев. \"В момента сме в предизборна ситуация, ще има взаимни обвинения и скандали. Нормално е градусът на политическите напрежения да е по-висок\", завърши вицепремиерът.", "date": "2018.12.05", "title": "Дончев: Редно е да има ограничаване на права за хората, които нямат поне основно образование"}
{"url": "https://www.24chasa.bg/novini/article/7186532", "text": "Бивш босненски сръбски командир, който беше осъден на 28 години затвор от Трибунала на ООН за военните престъпления по обвинения в изнасилване и поробване по време на босненската война през 1990-те години, сега е обвинен във връзка с убийството на цивилни мюсюлмани, съобщи босненската прокуратура, цитирана от Ройтерс. 58-годишният Драголюб Кунарац, който е бил командир на специална част на босненската сръбска армия, е обвинен, че е участвал в убийството на най-малко шестима души и измъчване и преследване на цивилни мюсюлмани в село край източния босненски град Фоча през юли 1992 г., заяви прокурорът в съобщение, предава БТА. Фоча беше известен с масовото преследване и убийства на мюсюлмани от босненските сръбски сили в рамките на кампания за създаване на изключително сръбски район, както и с лагерите за задържане, в които жени и млади момичета бяха изнасилвани и превръщани в робини. Международният трибунал за военните престъпления в бивша Югославия осъди Кунарац през 2001 г. на 28 години затвор за мъчения, изнасилване и поробване в първото дело, в което трибуналът обяви изнасилването и поробването за престъпления срещу човечеството. Той излежава присъдата си в Германия. Председателят на трибунала Теодор Мерон през 2016 г. отхвърли искането му да бъде освободен след изтърпяване на две трети от присъдата. Кунарац се очаква да обжалва отново, след като Мерон напусне поста през януари 2019 г. Около 100 000 души бяха убити, а два милиона бяха изселени от домовете си по време на босненската война през 1992-95 г.", "date": "2018.12.05", "title": "Излежаващ присъда бивш босненски сръбски командир е обвинен в нови престъпления"}
{"url": "https://www.24chasa.bg/novini/article/7186562", "text": "Британски депутати публикуваха документи за вътрешно ползване на \"Фейсбук\", според които социалната мрежа продължава да дава специален достъп на някои компании до данни на потребители, съобщи Ройтерс. С документите се е сдобила фирма, разработваща приложения, която е страна по съдебно дело срещу \"Фейсбук\", предава БТА. Говорител на социалната мрежа каза, че тази информация е \"много подвеждаща и без допълнителен контекст\". Той добави, че \"Фейсбук\" се придържа към промените в политиката си за поверителност, приети през 2015 г.", "date": "2018.12.05", "title": "\"Фейсбук\" продължава да дава информация\nза свои потребители на трети страни"}
{"url": "https://www.24chasa.bg/novini/article/7186589", "text": "Родители на деца с хронични дихателни заболявания ще могат да ги освобождават от училище, когато се очакват дни с високи стойности на фини прахови частици във въздуха. Това каза пред  зам.-министърът на образованието Таня Михайлова. Мерките ще се прилагат в цялата страна. От министерството ще информират училищата за предстоящи дни с мръсен въздух. Тогава учебните занятия ще трябва да се провеждат възможно най-кратко на открито. Освен това сградите на училищата ще трябва да се чистят по-често. От своя страна образователният министър Красимир Вълчев уточни, че един или два дни с по-мръсен въздух няма да провокират заболявания сред учениците, съобщава \"Фокус\". По думите му проблемът с фините прахови частици става все по-голям, но подчерта, че обявяването на тези дни за неучебни е крайна мярка. \"Има рискови групи деца – например с бронхиална астма, към които трябва да се подходи с максимална степен на предпазливост. Затова имаме система за София, която не просто регистрира нивата на фините прахови частици, но може и да прогнозира за три дни напред. От нея може да се види, че проблемът е предимно в София\", добави Вълчев и уточни, че за утре и вдругиден системата показва, че няма да има превишение на нормите, но за петък такова се очаква. Инструкциите, които се дават на училищата, са децата да не се извеждат навън и да не се извършват дейности на открито, а децата с хронични проблеми ще могат да бъдат освобождавани от училище по решение на родителите, каза още министърът.", "date": "2018.12.05", "title": "Родители на деца с хронични заболявания ще могат да ги спират от училище при замърсен въздух"}
{"url": "https://www.24chasa.bg/novini/article/7186597", "text": "4,47 милиарда лева европейски средства ще получи България през 2019 г. Добрата новина научи първо \"24 часа\" от евродепутата от ГЕРБ/ЕНП Андрей Новаков, единственият представител на България в преговорния екип на Европейския парламент със Съвета на ЕС. Това прави 611 лева на глава от населението. Милиард и половина лева ще получи България само за инфраструктура. Милиард и половина лева са директните плащания към фермерите. Допълнително 1 милиард са за най-бедните селски райони. Около 342 милиона лева ще има за младежка заетост и социални проекти. Преговорите по бюджет 2019 на общността бяха повече от драматични. Съветът и 27-те евродепутати изкараха няколко безсънни нощи, като спориха за всеки милион. Преговорите по бюджет 2019 на ЕС бяха в застой до днес, след като и помирителните срещи приключиха без резултат. Процедурата доведе до втори проект за бюджет от страна на Европейската комисия. Ако не се бе стигнало до споразумение вчера, директните плащания на фермерите щяха да се забавят с месеци. Нямаше да се осигурят и 400 хил. гранта по \"Еразъм+\". \"За поредна година България е сред държавите, получаващи най-много спрямо вноската си. Само за периода 2014-2018 г. страната ни е получила над 6,8 млрд. лв. директни плащания към фермерите, а за 2019-2020 г. очакваме още над 3 млрд. лв.\", заяви Новаков. Пробивът наистина се случи след последният кръг от извънредни преговори в Брюксел, продължили безпрецедентно дълго. \"Броени часове преди да изтече времето за преговори двете институции си стиснаха ръцете върху бюджет в размер на почти 166 млрд. евро. За поредна година България е сред държавите, получаващи най-много спрямо вноската си. За 2019 г. очакваме междинни плащания в размер на 4.47 млрд. лв. европейски средства за кохезионна политика и за земеделие\", заяви Новаков след края на преговорите.", "date": "2018.12.05", "title": "Първо в \"24 часа\": ЕС дава 4,47 милиарда лева за България през 2019-а!"}
{"url": "https://www.24chasa.bg/novini/article/7186593", "text": "Кубинците вече имат достъп до интернет през мобилните си телефони. Новината беше съобщена от държавната кубинска телекомуникационна компания \"Етекса\". Услугата обаче остава на практика недостъпна за много кубинци заради високата цена на мобилния интернет, предава  . Стандартният пакет струва 30 долара, колкото е средната месечна заплата в Куба.", "date": "2018.12.05", "title": "Кубинците вече имат достъп до интернет и през телефоните си"}
{"url": "https://www.24chasa.bg/novini/article/7186601", "text": "Правителството на Франция ще отмени данъците за автомобилните горива, ако за половин година не бъде намерено решение, което да удовлетворява движението \"жълти жилетки\". Това заяви днес премиерът Едуар Филип в изявление пред депутатите от Националното събрание, предава БТА. \"Ако не намерим добри решения за шест месеца, тези налози няма да се въведат\", каза премиерът. Той отбеляза, че през следващите шест месеца във Франция ще бъдат проведени национални дебати по този въпрос, който предизвика масови протести в страната. \"Французите излязоха на улицата, за да изразят гнева си. Те все още са много. Това е гневът на работещите французи\", каза Филип, цитиран от френски медии. В разгара на кризата и заплахите на \"жълтите жилетки\" да излеят гнева си отново в събота, на 8 декември, премиерът защити мерките, взети от началото на мандата на сегашната власт, заявявайки, че курсът е \"правилен\". Той потвърди обявената вече отмяна на увеличението на данъците и повтори, че \"заради нито един данък не си заслужава под заплаха да се поставя единството на нацията\". При все това премиерът подчерта, че е необходимо \"да се поддържа курса\". \"Екологичният преход продължава да бъде повеля. (...) Не можем да се вълнуваме на следващия ден след катастрофите, а след това да отлагаме решенията за по-късно\", подчерта френският премиер. Той отдели значителна част от изказването си на мерките в полза на французите от победата на президентските избори на Еманюел Макрон. \"Фактите са очевидни: през януари, а след това и през октомври милиони работещи бяха облагодетелствани от повишението на техните нетни заплати. Това е нещо, което, ако не греша, не се е случвало всеки ден през последните години\". В края на речта си Филип изрази благодарност към силите на реда и под бурните ръкопляскания на депутатите отправи следното предупреждение: \"На участниците в размириците, на погромаджиите искам да кажа: ние ще се справим с тях и ще бъдем неотстъпчиви. Мога да разбера гнева, но не мога да приема насилието и винаги ще се боря с ненавистта\".", "date": "2018.12.05", "title": "Франция: Ако до 6 месеца не намерим добри решения, отменяме данъците за горивата"}
{"url": "https://www.24chasa.bg/novini/article/7186698", "text": "Днес започна отстраняването на импровизирания палатков лагер на мигранти в босненския град Велика Кладуша, близо до границата с Хърватия, с което той ще бъде затворен и премахнат, съобщи Международната организация за миграцията /МОМ/, цитирана от информационния сайт Кликс и БТА. Условията в лагера са наистина лоши, а идват и още по-студени дни, заяви ръководителят на операцията на МОМ за Босна за Кликс. Той добави, че на мигрантите е предложено да се преместят в бежански център и някои са отказали, но други са приели. Импровизираният лагер бе създаден от общинските власти в средата на май и в него бяха преместени мигрантите, които преди това се бяха разположили в Градския парк в центъра на Велика Кладуша. Лагерът във Велика Кладуша, Северозападна Босна, е едва на километър от строго охраняваната граница с членката на ЕС Хърватия. Десетки мигранти прекараха дни и нощи там с надеждата да успеят да преминат границата, да влязат в Хърватия и оттам да заминат за по-богати европейски страни.", "date": "2018.12.05", "title": "Затварят палатков лагер на мигранти в Босна заради лошите условия и студа"}
{"url": "https://www.24chasa.bg/novini/article/7186409", "text": "Парижката прокуратура повдигна днес обвинения на 13 души за нанасяне на щети на Триумфалната арка в събота, когато в Париж имаше демонстрации на \"жълтите жилетки\", съобщи Франс прес, цитирана от БТА. За трима от заподозрените бе обявена мярка за неотклонение временно задържане под стража, а останалите бяха освободени с мярка съдебен контрол. Ден след вандалските прояви председателят на Центъра за националните паметници Филип Пелавал каза, че щетите, нанесени на Триумфалната арка, възлизат на стотици хиляди евро. Общо 412 души бяха задържани в събота в Париж.", "date": "2018.12.05", "title": "Повдигнаха обвинения на 13 души заради нанесени щети на Триумфалната арка (Снимки)"}
{"url": "https://www.24chasa.bg/novini/article/7186313", "text": "Председателят на Европейската комисия Жан-Клод Юнкер изрази днес надеждата до следващата есен Румъния да бъде приета в Шенген. Той направи това изявление на съвместна пресконференция с румънския премиер Виорика Дънчила след общо заседание на ЕК и румънското правителство по повод предстоящото от 1 януари румънско председателство на Съвета на ЕС. До края на мандата на ЕК Румъния трябва да бъде приета в Шенген, остава да бъдат положени още усилия и мисля, че ще бъдат положени, каза Юнкер. В отговор на въпрос, свързан с последния доклад за страната по механизма за сътрудничество и проверка председателят на комисията поясни, че ЕК е привлякла вниманието на румънските власти към някои слабости. Има нужда от усилия, искам до края на мандата ми страната да бъде приета в Шенген, добави той. Имаме някои различия по въпроса за върховенството на закона и ги обсъдихме, допълни Юнкер. В Румъния има върховенство на закона, стараем се да осигурим независимост на съдебната система, коментира Дънчила. Не бих искала да поставяме Унгария, Полша и Румъния на равна основа - обстановката навсякъде е различна. Не виждам връзка между председателството и върховенството на закона, добави тя. В отговор на въпрос, свързан с използването на правилата на ЕС за защита на личните данни срещу журналисти в нейната страна премиерът обясни, че румънската конституция защитава свободата на изразяване, но когато са засегнати лични данни, европейските правила са задължителни, а не пожелателни.", "date": "2018.12.05", "title": "Юнкер: Вярвам, че в следващите месеци \nРумъния може да бъде приета в Шенген"}
{"url": "https://www.24chasa.bg/novini/article/7186270", "text": "Замърсяването на въздуха е много сериозен проблем, много мерки се взимат, за да вървим в правилна посока. Това каза за bTV министърът на околната среда и водите Нено Димов. \"Най-голямото превишение, регистрирано в София, е 5 пъти, не е имало 12. Имаше между два и пет пункта в тези 5 дни. Само станциите на Павлово и Младост има близки стойности като миналата година. Навсякъде другаде замърсяването в този период е по-малко\", каза министър Димов и показа схема със сравнителните данни. \"Замърсяването на въздуха постепенно намалява. Достатъчно бавно, за да е притеснително, но намалява. Основни замърсители са автомобилите и битовото отопление. Миналата година имаше много проверки на сервизи, тази година те започнаха по-рано и по-превантивно. Не се допуска нерегламентирано изгаряне. Битовото отопление е най-големият замърсител. Регламентирани са дървата, въглищата и брикетите. Трябва дървата да се секат по-рано и да съхнат. Трябва да се предупреждават хората\", каза Нено Димов. \"Всяка пролет изпращам заповед до всички кметове да се мият улиците редовно. Ако няма резултат, трябва да има начин да бъдат принудени да вземат мерки. Основната тежест е върху местната власт. Почти всички общини имат програми, но не всички постигат резултати. Трябва да има санкционен механизъм. Не можем да говорим, че има панацея\", коментира министърът. \"Последното нещо, което ще се прави с европейски пари, е да се сменят печките. Филтърът решава следствие, а не решава причина и затова няма те да се купуват\", каза още Нено Димов. „Днес МС ме упълномощи да започна преговорите с „Юлен“. Концесионното възнаграждение не е привързано към площ. Няма връзка между възнаграждението и площта, но е добре тази неяснота да бъде изчистена. Със сигурност ще се преговаря много сериозно. Трябва да се стигне до добро решение и за двете страни“, каза министър Димов. Припомняме, че на днешното си заседание правителството реши, че Димов е официално оторизиран от правителството да води преговори с „Юлен“ за промяна на концесионния договор за ски зоната над Банско. До решението се стигна, след като главният прокурор Сотир Цацаров препоръча концесионният договор да бъде приведен в съответствие с актуалното законодателство, както и концесионната площ да влезе в границите, записани в договора.", "date": "2018.12.05", "title": "Нено Димов: Замърсяването на въздуха е по-малко от миналата година"}
{"url": "https://www.24chasa.bg/novini/article/7186357", "text": "Руският президент Владимир Путин заяви, че оставя без отговор опитите на украинския си колега Петро Порошенко да разговаря с него по телефона, тъй като не желае да участва в избирателната му кампания, предаде ТАСС. \"Защото не става дума, че просто избягвам това и не искам да разговарям с Петро Алексеевич, не е там въпросът\", каза Путин, помолен от журналисти да коментира неизпълненото искане на украинската страна за телефонен разговор между двамата президенти. \"Въпросът е, че не искам да участвам в неговата избирателна кампания\" за президентския вот в Украйна през март, обясни руският лидер, цитиран от БТА. По думите на Путин Порошенко изкусно създава кризисни и провокационни ситуации и тутакси прехвърля отговорността за стореното върху Русия, след което \"иска веднага да демонстрира, че успешно решава появилите се проблеми\". \"Ето я простичката комбинация и аз не искам да участвам в тези комбинации и няма да го направя\", обобщи президентът на Русия. Според ТАСС \"простичката комбинация\" на Порошенко, за която Путин говори, е свързана с \"украинската провокация в Керченския проток\" - така агенцията нарича случая от 25 ноември, когато руската брегова охрана задържа три украински военни кораба и екипажите им край полуостров Крим.", "date": "2018.12.05", "title": "Путин: Опитът на Порошенко да говори с мен по телефона е предизборна кампания"}
{"url": "https://www.24chasa.bg/novini/article/7186127", "text": "Намерението на Косово да създаде собствени въоръжени сили бе обявено в много неподходящ момент и подкопава стабилността и перспективите на Косово да стане член на НАТО, заяви генералният секретар на алианса Йенс Столтенберг на пресконференция след срещата на външните министри на страните от организацията, предава БТА. \"Министрите обсъдиха ситуацията в Косово. Обявяването на намерението за създаване на собствени въоръжени сили бе направено в много неподходящ момент и подкопава стабилността и перспективите на Косово да стане член на НАТО. Същевременно решението на Прищина да въведе нови митнически тарифи заплашва да очертае нови разделителни линии на Балканите. Тези стъпки усложняват още повече диалога между Белград и Прищина\", каза Столтенберг, цитиран от сръбските медии и от ТАСС. \"Призоваваме както Белград, така и Прищина към сдържаност. Необходимо е да се въздържат от каквито и да са провокационни действия и изявления и да направят нужните компромиси, за да могат заедно да се движат към по-добро бъдеще\", каза Столтенберг.", "date": "2018.12.05", "title": "Столтенберг: Идеята на Косово за създаване на собствена армия идва в неподходящ момент"}
{"url": "https://www.24chasa.bg/novini/article/7186143", "text": "Партията на европейските социалисти /ПЕС/ ще проведе конгрес на 7 и 8 декември в Лисабон, Португалия, на който ще бъдат обсъдени и приети насоките за стартиращата през 2019 г. кампания за европейските избори. Това съобщиха от офиса на българския евродепутат и президент на ПЕС Сергей Станишев. Конгресът ще избере нов президент и ръководство на ПЕС. Към момента сегашният лидер на европейските социалисти Сергей Станишев е единствен кандидат за поста. Форумът ще излъчи и общия кандидат на ПЕС за председател на Европейската комисия Франс Тимерманс. Левицата първа от европейските политически семейства посочи своя фаворит за изборната битка догодина. Конгресът ще приеме и резолюции, които ще са в основата на платформата на ПЕС за европейските избори през 2019 г. Основен акцент е поставен върху социалното и икономическо развитие на ЕС, подобряването на благосъстоянието на младите хора, ограничаването на неравенствата, засилването на равнопоставеността на половете, стимулирането на демокрацията и върховенството на закона, намаляването на негативните последици от миграцията, както и стимулирането на вътрешната кохезия на Съюза и активното му участие в световните процеси. В заседанията ще вземат участие делегати от партиите-членки, както и членове на Европейската комисия и Европейския парламент, министър-председатели, партийни лидери и активисти, представители на гражданския сектор и журналисти. Сред присъстващите ще е Федерика Могерини, върховен представител на ЕС за общата външна политика и сигурността; Джоузеф Мускат, премиер на Малта; Педро Санчес, премиер на Испания; Антониу Коща, премиер на Португалия, Зоран Заев, премиер на Македония и др. В конгреса ще се включи и Джефри Сакс - водещ американски икономист и политически анализатор. БСП ще бъде представена от делегация, водена от лидера на партията Корнелия Нинова.", "date": "2018.12.05", "title": "Партията на европейските социалисти ще проведе изборен конгрес на 7-8 декември в Лисабон"}
{"url": "https://www.24chasa.bg/novini/article/7186141", "text": "Френският президент Еманюел Макрон приканва всички политически сили, профсъюзи и бизнес лидери във Франция да призоват за спокойствие и за спазване на реда, каза правителственият говорител Бенжамен Гриво, цитиран от ДПА. Макрон е казал на министрите си, че \"моментът, който изживяваме, не е за политическа опозиция, а за (подкрепяне) на републиката\", заяви Гриво след седмичното заседание на кабинета, цитиран от БТА. По думите на Гриво Макрон е казал, че на фона на \"огромното насилие и на думи, и на дела\", някои хора \"имат само една цел: да нападат републиката\".", "date": "2018.12.05", "title": "Макрон призова за спазване на обществения ред"}
{"url": "https://www.24chasa.bg/novini/article/7186088", "text": "7-годишно момче, което изпрати писмо до мъртвия си баща в Рая, получи отговор от Британските кралски пощи, съобщава Би Би Си. Те го уверяват, че писмото му е пристигнало до получателя си невредимо, въпреки трудното пътуване. Малкият Джейс от Шотландия е изпратил на баща си картичка за рождения му ден. \"Не мога да опиша емоцията му, когато разбра, че баща му е получил писмото\", споделя майката на момчето Тери Копланд. Тя споделя, че британските пощи са й върнали вярата в човечността. Всичко започнало, когато в пощата било получено писмо, на чийто гръб пишело: \"Господин пощальон, може ли да занесете това писмо на баща ми в Рая. Благодаря\". В отговор, няколко дни по-късно, Джейс получава писмо от Британските кралски пощи. \"Исках да се възползвам от възможността да се свържа с теб, за да ти разкажа за успешното доставяне на писмото до твоя баща в Рая. Беше едно голямо предизвикателство да преминем през звездите и други галактически обекти по пътя ни. Ще продължа да правя всичко, което мога, за да гарантирам безопасната доставка до небето\", се казва в отговора. Бащата на Джейс умира през 2014 г. От тогава той и сестра му всяка година честват рождения ден на баща си по различен начин.", "date": "2018.12.05", "title": "Момче изпрати писмо до мъртвия си баща в Рая, от Кралските пощи му отговориха (Снимки)"}
{"url": "https://www.24chasa.bg/novini/article/7186159", "text": "Великобритания е заплашена да попадне в проточени и повтарящи се кръгове на преговори за излизане от Европейския съюз, ако приеме т.нар. подсигуряващо споразумение за избягване на \"твърда\" граница между Северна Ирландия и Ирландия. Това се казва в правно мнение на правителството, цитирано от Ройтерс и БТА.  Правителството беше принудено да публикува правния анализ за сделката си за Брекзит, след като беше порицано за проява на неуважение към парламента заради отказа да направи това. Мнозина депутати казват, че искат да видят правното мнение, за да се информират по-добре преди гласуването на 11 декември по договорената от министър-председателката Тереза Мей сделка с ЕС. Северноирландската Демократична юнионистка партия (ДЮП), която подкрепя правителството на Мей, определи правното мнение като \"унищожително\". ДЮП се противопоставя на т.нар. предпазен механизъм, който ще обвърже Северна Ирландия по-тясно с ЕС, отколкото останалата част на Великобритания, ако не бъде намерен друг начин да се избегне твърда граница с Ирландия. \"Унищожително\", заяви в Туитър заместник-лидерът на ДЮП Найджъл Додс след публикуването на правния анализ. По думите му той \"доказва, че Северна Ирландия ще бъде изцяло в митническия съюз на ЕС, а Великобритания - не\". Мей каза, че не е скрила факти от парламента във връзка с правния анализ за Брекзит. Министър-председателката беше призована от лидера на парламентарната група на Шотландската национална партия (ШНП) Иън Блекфорд да обясни защо Северна Ирландия би получила сделка за оставане в единния пазар на ЕС съгласно предпазния механизъм, а Шотландия - не. \"Ние не сме скривали факти за сделката за Брекзит от членовете на тази камара\", заяви Мей пред Камарата на общините (долната камара на парламента). Тя каза, че се вслушва в тревогите на депутатите по повод предпазния механизъм за Северна Ирландия в сделката за Брекзит, за да се опита да намери път напред. \"Смятам, че договорената от нас сделка е добра. Признавам, че се изразяват тревоги, особено във връзка с подсигуряването. Аз продължавам да се вслушвам в колегите за това и обмислям пътя напред\", заяви Мей. Заместник-председателят на Европейската комисия Валдис Домбровскис каза, че ЕС продължава да се готви за всякакви варианти, ако следващата седмица британският парламент отхвърли сделката за Брекзит. \"Трябва да видим какъв ще е изходът от обсъжданията в британския парламент\", заяви той. \"Подготвяме се за сделката. Договорили сме се с правителството за сделката. Правим така, че да гарантираме изпълнението й, а успоредно с това подготвяме и някои планове за всеки случай\", каза Домбровскис.", "date": "2018.12.05", "title": "Великобритания може да затъне в проточени преговори за Брекзит"}
{"url": "https://www.24chasa.bg/novini/article/7186163", "text": "Британските депутати приеха поправка, даваща им повече прерогативи, в случай че договореното от премиера Тереза Мей споразумение за Брекзит бъде отхвърлено на решаващия вот на 11 декември, съобщи Франс прес, цитирана от БТА. Поправката бе предложена от консервативния проевропейски депутат Доминик Грийв вчера, на първото от общо пет заседания на парламента, посветени на споразумението за излизане от ЕС. Въпреки съпротивата на правителството на Мей, мярката бе приета с 321 срещу 299 гласа, благодарение на вота на опозицията и на 25 депутати от управляващата Консервативна партия. В случай че бъде отхвърлено споразумението на 11 декември, законът предвижда правителството в срок от 21 дни, т.е. до 1 януари, да представи пред парламента план как смята да действа по-нататък с процедурата по напускане на ЕС. Тази поправка дава на депутатите възможност да внесат промени в текста, който ще бъде предложен на парламента от правителството.", "date": "2018.12.05", "title": "Британските депутати си гласуваха повече права, ако парламентът не приеме сделката за Брекзит"}
{"url": "https://www.24chasa.bg/novini/article/7186161", "text": "В Националния институт по метеорология и хидрология има система за София, която не просто регистрира нивата на фини прахови частици, но може да ги прогнозира за три дни напред. Този въпрос ни тревожи нарастващо, защото е свързан със здравето на учениците, заяви министърът на образованието и науката Красимир Вълчев на заседанието на парламентарната образователна комисия в отговор на актуален въпрос какви мерки предприема МОН във връзка с регистрираните през последните дни на много места в страната завишени нива на фините прахови частици във въздуха. Министър Вълчев каза, че е получил \"предложение, включително, за обявяване на дни за неучебни - чрез писма или Фейсбук, но това е крайна мярка\". МОН обсъди с МЗ, Столичната здравна инспекция, НИМХ, Изпълнителната агенция по околна среда, Столичната община и с лекари пулмолози възможните мерки, които да се вземат спрямо учениците при превишени норми на фините прахови частици, обясни министърът. Той каза, че тридневната прогноза на НИМХ показва, че днес и утре няма да има завишени нива на фините прахови частици в София заради вятъра, но в петък ще има проблеми със завишените им нива. При всяка такава прогноза ще инструктираме училищата с нарочна заповед, за да ограничат извежданията на учениците и заниманията им навън, други мерки са свързани с влажно почистване и проветряване. Ще подготвим инструкции за училищата какво да правят в дните със завишени нива на праховите частици, когато имаме такава прогноза, каза министър Вълчев. За учениците с хронични проблеми, когато това е отразено в здравния им картон, ще предложим нормативни промени, за да бъдат освобождавани без медицински документ в дните със замърсяване на въздуха, по преценка на родителите, съобщи министър Красимир Вълчев. Той каза, че лекарите специалисти са препоръчали и по-често да се проветрява, но за по-кратко време. Нивата на фините прахови частици се повишават заради мъглите и температурните инверсии, и когато няма вятър, но всичко това се прогнозира от НИМХ, отбеляза образователният министър.", "date": "2018.12.05", "title": "Вълчев: В НИМХ има система за София, която прогнозира нива на фините прахови частици"}
{"url": "https://www.24chasa.bg/novini/article/7186180", "text": "- Към момента имаме официално разрешително, подписано от РИОС-Перник и от ИАОС-София за пробно изгаряне на определено количество RDF гориво. Подали сме всички необходими документи в институциите за издаване на ново комплексно разрешително на ТЕЦ “Бобов дол”, в което да бъде опоменато това, че ни се позволява да изгаряме този нов вид гориво. Към момента имаме уверение от страна на ИАОС - София, че то ще бъде издадено до средата на месеца. Държим да опровергаем всички спекулации от страна на “Грийнпийс които се опитват да покажат, че използваме този вид гориво незаконно. Дори от началото на седмицата на територията на дружеството тече съвместна проверка на РИОС и ИАОС, които са на място в ТЕЦ “Бобов дол”, и със своите подвижни лаборатории правят замери на всички съоръжения. Окончателните резултати от текущото измерване ще са готови в средата на месеца. По предварителни данни не са констатирани никакви нарушения съгласно действащото в момента комплексно разрешително и разрешението за пробни изпитвания в експлоатационни условия за съвместно изгаряне на въглища и RDF. В началото на ноември от страна на ИАОС в присъствието на представители на РИОС-Перник, отново бяха завършени замери на изпусканите емисии с тяхната акредитирана лаборатория. Непрекъснато сме подложени на строг контрол от страна на всички институции, непрекъснато текат планови и непланови проверки и към момента не са констатирани абсолютно никакви нарушения от наша страна. - В процентно отношение планираме да заменим 0,5% от използваните въглища с въпросното алтернативно гориво. За да бъде по-ясно – по принцип изгаряме средно по 19 000 тона въглища на денонощие, като 0,5% от тях представляват около 95 тона отпадъци. На годишна база това означава, че можем да оползотворяваме около 35 000 тона отпадък. Тези цифри се приемат при ритмични доставки и максимален брой работни часове на трите блока на дружеството. - - В технологично отношение не предвиждаме изменения в работата на основните ни съоръжения. Технологията на производство и след внедряване на измененията ще включва същите технологични процеси, които се прилагат към момента. Дейността по изгаряне на отпадъци ще се осъществява в съществуващата горивна инсталация за производство на електрическа енергия, която е с общ капацитет от 630 мегавата, който капацитет няма да бъде променян поради факта, че както вече споменах просто 0,5% от използваните въглища ще бъдат заменени с RDF. - Основната причина са нарастващите цени на въглеродните емисии, които се налага да закупуваме ежегодно, за да можем да продължаваме нашата производствена дейност. От началото на годината цената им се е вдигнала почти 3 пъти, а прогнозите на световните експерти са за покачване с още 400% до 2050 година, което би довело до фалит на всички дружества от нашия сектор. Освен това тенденциите в Европейския съюз при въглищните централи са именно за съвместно изгаряне на въглища с други нискоемисионни горива. С цел да се докаже твърдението ни може да се направи справка, че в центъра на една от най-добре развитите европейски столици - Виена, както и в центъра на Копенхаген са изградени такива инсталации. Това показва не само тяхната ефективност, но и несъмнено доказва, че по никакъв начин горенето на този вид отпадък не нанася вреди на околната среда. - По смисъла на българския закон ТЕЦ “Бобов дол” отговаря и се класифицира като “инсталация за съвместно изгаряне” и съответства на изискванията за най-добри налични техники съгласно БРЕФ документите, които по същество са изискванията на Европейския съюз. Нашата инсталация е оборудвана със средства за извършване на непрекъснати измервания на емисиите прах, серни окиси, азотни окиси и въглеродни окиси и работим изцяло в съответствие с нормите. Поели сме и безусловно спазваме редица ангажименти към Министерството на околната среда и водите с оглед спазване на поетите задължения на страната ни към Европейския съюз за намаляване на емисиите на вредни вещества в атмосферния въздух. В състава на емисиите, излъчвани в атмосферата от изгарянето на кафяви въглища, влизат вредни вещества, които са съпоставими с тези при изгарянето на неопасни отпадъци. В зависимост от състава доста често заявените кодове отпадъци за изгаряне са с по-добри показатели от тези на въглищата. В тази връзка внедряването на това гориво в нашата производствена дейност значително ще ограничи емисиите от парникови газове в резултат от редуциране на използваните количества изкопаеми горива.", "date": "2018.12.05", "title": "0,5% от енергийния микс в ТЕЦ “Бобов дол” ще бъде от RDF"}
{"url": "https://www.24chasa.bg/novini/article/7186175", "text": "Лифтовете в Пампорово ще возят безплатно на 8 декември, съобщиха от \"Пампорово\" АД. В събота курортът открива ски сезона с 5-6 обработени писти и добри условия за ски. Над 2000 студенти от цялата страна се очаква да празнуват на 8 декември в Пампорово. За втора поредна година курортът организира в парти шатра събитието \"8 декември Пампорово - Фестивалът\". В дните от 9 до 21 декември лифтовете в курорта ще работят с промоционална цена от 37 лв. за дневна лифт карта. След 22 декември лифт картата ще струва 58 лв.", "date": "2018.12.05", "title": "Лифтовете в Пампорово ще возят безплатно на 8 декември"}
{"url": "https://www.24chasa.bg/novini/article/7186176", "text": "Успехът не означава да си направил нещо за себе си, успехът се измерва с това, което си сторил за другите, заяви президентът Румен Радев, който поздрави участниците и организаторите на церемонията по връчването на годишните награди в конкурса \"Доброволческа инициатива\" за 2018 г. Голямото постижение е подадената ръка и преодоляването с общи усилия на обществен проблем, посочи Радев. С вашия пример увличате другите около обществено значими каузи, именно затова тази инициатива е безценна, допълни той и изрази удовлетворение от това, че има толкова млади хора, реализиращи доброволчески инициативи. С вашия пример ни давате вяра в един по-добър и по-справедлив утрешен ден, отбеляза президентът. Вярвам, че тази важна и полезна традиция ще продължава и занапред, ще продължаваме да виждаме все повече вдъхновени хора, променящи живота на другите около тях и на обществото като цяло, каза Румен Радев. По време на церемонията Сдружението \"Планини и хора - асоциация на планинските водачи в България\" получи награда за проекта \"Обновяване на заслон \"Кончето\" в Пирин. Доброволците са събрали средства, планирали са проекта за обновения заслон, транспортирали са материали до високопланинското място. Изпълнението на проекта е отнело две години. Инициативата \"Да спасим кестените\", изпълнена от Организацията на българските скаути, беше отличена за акцията на 200 души, основно деца, които са защитили чрез природосъобразни методи заболели кестени във Варна, Шумен и Русе. Младите скаути са поставили повече от 200 къщички и хранилки за синигери, които са естествен враг на зловредните за дърветата молци. Доброволците са поставили и 300 феромонови капана в короните на кестените. Отличена беше и инициативата \"Да плетем и шием за недоносените бебета\" на фондация \"Нашите недоносени деца\", в която доброволците на организацията да изработят покривала за кувьози в неонатологични отделения. Целта е бебетата да бъдат защитени от ярките болнични светлини и да се създаде среда с приглушена светлина, близка до майчината утроба. Общо 11 болници са получили покривала за кувьози. Националният конкурс \"Доброволческа инициатива\" се организира за осма поредна година от фондация \"Национален алианс за работа с доброволци\" и фондация \"Лале\". Тази година номинирани за наградата са били 58 инициативи, осъществени от неправителствени организации, училища, читалища, неформални групи от градове и села в цялата страна.", "date": "2018.12.05", "title": "Румен Радев: Успехът се измерва с това, което си сторил за другите"}
{"url": "https://www.24chasa.bg/novini/article/7186172", "text": "Румънската опозиция твърди, че е отстранила от длъжност председателя на Камарата на депутатите Ливиу Драгня с гласуване, което според управляващата Социалдемократическа партия не е валидно, съобщават румънските медии. Опозицията поиска днес отстраняване на председателя на Камарата на депутатите Ливиу Драгня, както и на заместник-председателя Флорин Йордаке, който председателстваше днешното заседание, предаде БТА. Искането идва, след като управляващата коалиция на Социалдемократическата партия (СДП) и Алианса на либералите и демократите (АЛДЕ) загубиха мнозинството си в долната камара на парламента след прехвърлянето на четирима депутати към партията на бившия премиер Виктор Понта. Йордаке отказа да подложи на вот искането на опозицията, след което либералът Марилен Пиртя се опита да поеме ръководството на камарата в качеството си на заместник-председател, за да даде ход на гласуването, посочва в. \"Адевърул\". Депутатът от опозиционната Национално-либерална партия (НЛП) Ралука Туркан заяви след заседанието, че при вота, макар да не е бил обявен от председателя на камарата, е спазена процедурата и Ливиу Драгня е загубил поста си на председател на долната камара на парламента, а Флорин Йордаке - на заместник-председател. Лидерът на опозиционната Партия Народно движение Еуджен Томак също заяви, че на днешното пленарно заседание опозицията е успяла да отстрани Ливиу Драгня и това е \"голямата победа, която цялата нация очакваше\", пише в. \"Ромъния либера\". На свой ред социалдемократът Флорин Йордаке каза, че \"опозицията е направила симулация на вот\". \"Това беше един тъжен ден в парламента на Румъния, от желание да се бъдат сменени определени лица се отиде твърде далече (. . .) Колегите от опозицията направиха по време на почивката едно партийно заседание, направиха една симулация на вот\", посочи той. Лидерът на парламентарната група на СДП в Камарата на депутатите Дан Сучу определи ситуацията в пленарната зала като \"един от най-срамните моменти в историята на румънския парламент\".", "date": "2018.12.05", "title": "Румънски медии: Опозицията твърди, че е свалила Ливиу Драгня, социалдемократите не признават вота"}
{"url": "https://www.24chasa.bg/novini/article/7186201", "text": "Малко под една трета от всички местни видове диворастящи растения в Германия са под угроза от изчезване, оповести Германската федерална агенция за опазване на природата, цитирана от ДПА и БТА. Застрашени са 30,8 процента от всичките 8650 вида папрати и цъфтящи растения, лишеи и водорасли. Учените смятат, че със замърсяването на въздуха е свързан значим риск, тъй като то влияе върху почвата, от която се хранят растенията. Ситуацията не се е променила съществено в сравнение с тази преди около 20 години, когато било извършено сходно изследване. Процентното съотношение на застрашените видове е останало високо.", "date": "2018.12.05", "title": "30% от диворастящите растения в Германия са застрашени от изчезване"}
{"url": "https://www.24chasa.bg/novini/article/7186206", "text": "Председателят на Комисията по вътрешна сигурност и обществен ред Цветан Цветанов и членове на Комисията по вътрешна сигурност и обществен ред и Комисията за контрол над службите за сигурност ще участват в 12-ия Парламентарен форум по разузнаване и сигурност във Вашингтон (САЩ). Форумът ще се проведе на 6 декември 2018 г. (четвъртък), като негов домакин ще бъде конгресмен Робърт Питинджър, който е и председател на Работната група по тероризъм и неконвенционална война на Конгреса на САЩ, съобщиха от пресцентъра на Народното събрание. Конференцията по сигурност във Вашингтон ще се проведе в 6 панела, посветени на: усилията на правителствата за борба с финансирането на тероризъм; киберсигурността; усилията на частния сектор за борба с финансирането на тероризма; рисковете на чуждите инвестиции; поверителността и споделянето на информацията; рисковете на криптовалутите. На форума ще присъстват над 340 делегати от повече от 80 страни, сред които държавни и правителствени ръководители, сенатори, конгресмени, експерти в сферата на сигурността, както и представители на неправителствения сектор.", "date": "2018.12.05", "title": "Цветанов ще участва в 12-ия Парламентарен форум по разузнаване и сигурност във Вашингтон"}
{"url": "https://www.24chasa.bg/novini/article/7186098", "text": "Едно от делата срещу Росен Чолов - Чолата, бившият мъж на актрисата от \"Под прикритие\" Ирена Милянкова, е пред финал. На 16 януари в специализираният съд ще бъдат изслушани пледоариите на прокуратурата и адвокатите на Чолов по обвинението, че се е сговорил с 23-годишна красавица и двамата са набирали момичета за проститутки. Очакваше се делото да приключи в сряда при закрити врата, но заседанието се забави по липса на свободна зала, а след като съдът прие, че вече няма нужда да се събират други доказатества, бе отложено за догодина. Чолов и подсъдимата Полина И. се явиха в зала 5, но се възползваха от възможността, предвидена в закона, да не дават обяснения. \"Не мога да говоря, обяснила съм защо на предходно заседание\", каза жената в отговор на въпрос на съдията какво я възпира да даде показания. Ако не възникне нещо неочаквано след пледоариите на 16 януари, съдът ще обяви присъдата си. Делото се гледа вече 2 г. То се забави, тъй като част от свидетелките, предлагали сексуслуги на платежоспособни клиенти, били открити трудно за разпит в спецсъда. Повечето заявили, че са продавали телата си доброволно и не са жертви на сексексплоатация. Това е второ дело за Чолов. По първото заради друг сексскандал с моделки той бе обвинен като бос на група за склоняване на жени към проституция и изкара 8 месеца в ареста. Сега е на свобода без мярка за неотклонение.", "date": "2018.12.05", "title": "Финалът на дело срещу Чолата\nза проститутки - на 16 януари"}
{"url": "https://www.24chasa.bg/novini/article/7186222", "text": "Започна Коледното издание 2018 на Националната благотворителна кампания на МВР, съобщиха от Министерството. Благодарим на всички, които застават до нас и със своята безкористност превръщат добротата в действие и грижа към момчетата и момичетата на полицаите и пожарникарите, завещали ни пример за доблест, отбелязват от МВР. Националната благотворителна кампания за подпомагане на децата на загиналите и пострадалите при изпълнение на служебните задължения служители от системата на МВР се осъществява под патронажа на министъра на вътрешните работи Младен Маринов. Средствата се набират целогодишно чрез изпращане на sms на номер 1866 за абонатите на Mtel, Telenor и Vivacom или чрез гласово обаждане на 090051866 за абонатите на Vivacom. Цената на краткото съобщение е 1 лв. (без ДДС), а на гласовото обаждане - 0.99 лв. (без ДДС). Средства могат да се прeвеждат и по единна банкова сметка.", "date": "2018.12.05", "title": "Започна коледната национална благотворителна кампания на МВР"}
{"url": "https://www.24chasa.bg/novini/article/7186242", "text": "Германската неправителствена организация \"Мишън лайфлайн\" поиска Международният наказателен съд (МНС) да разследва \"престъплението\" на европейски институции, действащи край бреговете на Либия, където 15 мигранти намериха смъртта си, след като 11 дни никой не им оказал помощ, предаде Франс прес. Организацията \"обвинява Фронтекс и военноморската операция на ЕС в Средиземно море (EUNAVFOR MED, известна като операция \"София\") в престъпления срещу човечността и призовава МНС да разследва\" случилото се, заяви в Туитър основателят на \"Мишън лайфлайн\" Клаус-Петер Райш, предава БТА. Тези две европейски организации \"разполагат с военни кораби, със сателити, с разузнавателни самолети, които обхващат цялата тази зона. Те са имали средствата да видят, че тези бежанци са в бедстващо положение, но не са направили нищо, оставили са ги да умрат. Това се нарича престъпление\", каза за АФП говорителят на организацията Аксел Щайер. Според либийския Червен полумесец 25 мигранти, отплавали от град Сабрата (на 70 км западно от либийската столица Триполи) към бреговете на Италия, били отнесени от морското течение и 11 дни бедствали без вода и храна, преди лодката им да се преобърне край Мисрата (на 270 км на изток), а в понеделник вечерта да заседне на един плаж. Само десет души оцелели, включително две жени. Всички те били силно обезводнени. Днес се чуха и други гласове, призоваващи за по-ефективни спасителни действия в либийското крайбрежие, където от началото на годината, по данни на Световната организация по миграцията (МОМ), са загинали или изчезнали най-малко 1267 души, въпреки драстичния спад на поелите към Европа мигранти. \"Спасяването на човешки живот в морето е приоритет\", заяви говорителят на МОМ в Италия Флавио Ди Джакомо.", "date": "2018.12.05", "title": "Организация иска разследване на смъртта на мигранти, на които никой не помогнал 11 дни"}
{"url": "https://www.24chasa.bg/novini/article/7185711", "text": "Министърът на икономиката Емил Караниколов връчи пет сертификата за инвестиции на стойност над 32 млн. лева, които ще разкрият 116 нови работни места, съобщиха от министерството. Икономическият министър е връчил три сертификата за инвестиция клас \"А\" на \"Уеърхаузинг енд логистикс\" ЕООД, \"Асиса\" ООД и \"Валиян\" ООД, както и два сертификата за инвестиция клас \"Б\" на \"Мемтекс\" и \"Садово Инвест\" ООД. Министър Караниколов е подчертала, че доказателство за високият инвестиционен интерес към страната ни са и проектите, които са в процес на сертифициране. В Българската агенция за инвестиции са подадени още 49 проекта за инвестиции на стойност 1,379 млрд. лв., които се очаква да открият нови 6157 работни места, е посочил той. Инвестиционният проект на \"Уеърхаузинг енд логистикс\" ЕООД включва изграждане на складова база в Община Елин Пелин, с цел предоставяне на услуги по складиране и съхранение на стоки и услуги. Размерът на инвестицията възлиза на 15 320 000 лв., а в резултата на инвестицията ще бъдат открити нови 41 работни места. Проектът на \"Асиса\" ООД предвижда изграждане на модерна складова база на територията на НКИЗ, Индустриална зона \"Божурище\" за предоставяне на услуги по складиране и съхранение на стоки и товари. Инвестицията е за 5 100 000 лева, и ще бъдат разкрити нови 5 работни места. Третият проект получил сертификат за инвестиция клас \"А\" е свързан с разширяване капацитета на съществуващото предприятие на \"Валиян\" ООД. Проектът е насочен към оптимизиране себестойността на произвежданите мебели. Размерът на инвестицията възлиза на 10 000 000 лв. , като ще бъдат открити 45 нови работни места в София. Единият от проектите, който е получил сертификат за инвестиция клас \"Б\" е свързан с изграждане на нова производствена база на \"Мемтекс\". Тя ще бъде обвързана с основна дейност на компанията, която е ориентирана към производството на части и компоненти за автомобилни газови системи в Икономическа зона София - Божурище. Размерът на инвестицията възлиза на 750 000 лв., като ще бъдат разкрити 10 нови работни места. Вторият проект, получил сертификат за инвестиция клас \"Б\", е за инвестиционния проект на \"Садово Инвест\" ООД за \"Изграждане на център за комплексна рехабилитация и хидро-терапевтично лечение\", който ще се реализира в община Созопол. Инвестицията е на стойност 1 210 000 лв. и ще се финансира със собствени средства, като в резултат от него ще бъдат открити 15 нови работни места.", "date": "2018.12.05", "title": "Министър Караниколов връчи пет сертификата за инвестиции за над 32 млн. лева"}
{"url": "https://www.24chasa.bg/novini/article/7185714", "text": "Възрастен мъж от град Плиска, Шуменско, сложи край на живота си, като се омота с оголени кабели, които свързал към ел. мрежата. 69-годишният Ц.С. бил открит в сряда преди обяд бездиханен в дома си, предава  . Жена от градчето се натъкнала на ужасната гледка. Единият кабел бил омотал край главата, а другият водел към крака. Това не е първи опит на пенсионера, през януари имал два за ден. Както „Труд“ писа, тогава пробвал да среже вените си и като не постигнал резултат, произвел изстрел с газов пистолет. Наранил се и потърсил помощ от съседи. След инцидента го лекували в болница. Местните хора тънат в догадки за мотивите на бившия жепеец да посегне на живота си. Мъжът не е имал финансови затруднения, напротив бил дарител за градчето.", "date": "2018.12.05", "title": "69-годишен се самоуби в Плиска, омотал се с включени в тока оголени кабели"}
{"url": "https://www.24chasa.bg/novini/article/7185733", "text": "Една от най-старите изби и уважавани в Южна България - „Вила Ямбол“, добави първи бизнес оскар към многото си награди. Изпълнителният директор на винарната Красимир Аврамов спечели приза „Мистър и Мисис Икономика“ в категорията „Земеделие“. Отличието му бе връчено от министъра на земеделието Румен Порожанов. „Хубавото вино се прави от добро грозде и от добри специалисти. Късметлия съм, че във „Вила Ямбол“ разполагаме и с двете“, коментира Аврамов при получаване на статуетката „Рибарят и златната рибка“. “Наградата в конкурса „Мистър и Мисис Икономика“ е признание и гордост за постигнатите резултати на „Вила Ямбол”. Това е висока оценка, че не само създаваме висококачествени вина и ракии, но умеем да ги реализираме на пазара по най-добрия начин. Приемам статуетката от името на целия екип на избата. Такива отличия ни дават смисъл да продължаваме да работим със същата страст и любов“, допълни Красимир Аврамов. „Вила Ямбол“ е сред лидерите на пазара, водещ производител и износител на качествени български вина и ракии и сред най-награждаваните родни винарни на световни конкурси. Избата управлява близо 10 000 дка лозови масиви. Работи както с познати и обичани типично български сортове: Шардоне, Совиньон Блан, Мускат, Сира, Мерло, Каберне Совиньон, Каберне Фран, Пети Вердо, Мавруд. Целият професионален път на Красимир Аврамов е свързан с „Вила Ямбол“. Той започва работа в избата през 1988 г. Има множество специализации в чужбина, сред които в страни като Франция, Италия, Испания, Португалия, Южна Африка, Чили. Под неговото ръководство компанията е сред най-големите производители на висококачествени вина и ракии. Красимир Аврамов често признава, че се чувства истински късметлия, защото работата му е негово хоби и има възможност да го практикува със страхотен отбор професионалисти.", "date": "2018.12.05", "title": "Първи бизнес оскар за \"Вила Ямбол\""}
{"url": "https://www.24chasa.bg/novini/article/7185710", "text": "Бившият румънски министър на енергетиката Константин Ница, осъден окончателно на четири години затвор за вземане на подкуп, е поискал анулиране на присъдата, съобщава информационният сайт Зиаре. Искането за анулиране идва след решение на Конституционния съд от миналия месец, според което петчленните съдебни състави на Върховния касационен съд не са били сформирани в съответствие с последните промени в законодателството, предаде БТА. Молбата на Константин Ница е подадена вчера пред петчленен съдебен състав на Върховния съд. Същото искане е подал вчера и бившият съветник на Елена Удря - Тудор Брязу, осъден на три години затвор. Зиаре отбелязва, че през последната седмица са внесени 12 искания за анулиране на окончателни съдебни присъди след решението на Конституционният съд. Сред тях са бившата ръководителка на Дирекцията за разследване на престъпленията на организираната престъпност и тероризма Алина Бика и бившата министърка на регионалното развитие и туризма Елена Удря, които са в предварителен арест в Коста Рика в очакване на екстрадиция. В началото на ноември Конституционният съд се произнесе по конфликт от правно естество и постанови, че всичките петима членове на съдебните състави на Върховния касационен съд трябва да бъдат определяни чрез жребий. Преди това само четирима от съдиите се определяха по този начин. Конституционният съд бе сезиран от премиера Виорика Дънчила. Румънски медии спекулираха, че Дънчила е предприела този ход, тъкмо защото такъв съдебен състав гледа делото на лидера на управляващата Социалдемократическа партия Ливиу Драгня. През юни т.г. Драгня бе осъден на първа инстанция на три години и шест месеца затвор ефективно по обвинение в подстрекаване към злоупотреба със служебно положение по дело за фиктивни назначения. Той обжалва присъдата пред петчленен съдебен състав на Върховния касационен съд. Самият Драгня също бе подал жалба, в която настояваше, че съдебният състав, гледащ неговото дело, е незаконен.", "date": "2018.12.05", "title": "Вълна от молби за анулиране на присъди в Румъния след решение на Конституционния съд"}
{"url": "https://www.24chasa.bg/novini/article/7185736", "text": "Директорът на Регионалната инспекция по околната среда и водите в Русе инж. Любомир Атанасов е издал наказателно постановление в максимален размер от 20 000 лева на фирмата, която е оператор на Регионалното депо за отпадъци. Това съобщиха от екоинспекцията. Причината е пожарът от 3 ноември тази година. В продължение на няколко дни екипи се опитваха да го загасят. Заради инцидента се създаде напрежение сред русенци, които недоволстваха от дима и миризмите, носещи се в определен период от време над града - в зависимост от посоката на вятъра. От РИОСВ информират, че пожарът е възникнал първоначално на 50 кв. м, едновременно от четири страни, и се е разраснал до 15 декара. Отпадъците в една от клетките - пластмасови, хартиени, текстилни, полиетиленови и други, са депонирани във височина. Това е образувало стръмен скат, който е бил трудно достъпен за поддържане, уплътняване и запръстяване. \"Неправилната експлоатация и допуснатият пожар са нарушения на Закона за управление на отпадъците, за което фирмата е санкционирана\", обясняват от РИОСВ.", "date": "2018.12.05", "title": "Операторът на депото в Русе е глобен с 20 000 лева, заради пожар преди месец"}
{"url": "https://www.24chasa.bg/novini/article/7185470", "text": "Жирафите от Западна Африка са силно застрашени. През последните 50 години те липсват в биосферния резерват на Нигер \"Гадабеджи\". Незаконният лов, изменението на климата и загубата на местообитания са причините, допринесли за намаляването на популацията, съобщава Би Би Си. С амбициозна инициатива за опазване на околната среда въвеждат в резервата осем жирафа - първата дейност по рода си за опазване западноафриканския вид. По инициатива, ръководена от властите в Нигер, осемте жирафа са заловени в Зоната на жирафите - област, определена от правителството, която се намира на около 60 километра югоизточно от столицата на Нигер - Ниамей. До този момент западноафрикански жирафи можеха да бъдат открити само в тази зона. Там западноафриканските жирафи споделят местообитанията си с местните общности и се конкурират с тях за пространство и природни ресурси. Животните са изправени пред редица заплахи - като ръст на човешкото население, лов и земеделско посегателство. Животните не са свикнали с човешкото присъствие и се отклоняват към границата с Мали. След като осемте жирафа били заловени, ги завързали с въжета и ги качили на ремаркета. След това животните били подготвени за дългото пътуване, което ги очаквало - над 800 км по суша. Според Фондацията за опазване на жирафите в Африка броят на жирафите през последните 30 години е намалял. Западноафриканските жирафи по-рано са срещани на много места, включително в Нигерия, Мали, Мавритания и Сенегал. Но сега съществуват само в Нигер. В средата на 90-те години в дивата природа на Западна Африка остават само 49 екземпляра. В резултат на това животните са включени в червения списък на застрашените животни на Международния съюз за опазване на природата (IUCN). Усилията на правителството на Нигер в сътрудничество с местни и международни партньори водят до засилване на присъствието на жирафи в Западна Африка. Популацията им вече е нараснала до 600 екземпляра, а миналия месец западноафриканските жирафи са понижени от IUCN до уязвим вид. От 2005 г. насам усилията за опазване на природата в Нигер са подкрепени и от Фонда за опазване на Сахара. Природозащитниците се надяват, че ще ускорят възобновяването на западноафриканския жираф.", "date": "2018.12.05", "title": "Спасяването на последните жирафи в Западна Африка (Снимки)"}
{"url": "https://www.24chasa.bg/novini/article/7184375", "text": "10 март 2014 г. Млад мъж на 21 г. поваля с дървен кол домашната котка на вуйчо си, която му се изпречква в краката. Животното издъхва за секунди. С трупа му замеря вуйчо си в спалнята, докато той облича пижамата си. Жестоката сцена е от преславското село Имренчево. Мотивът за смъртта на котката Глория е отмъщение заради битови препирни между вуйчо и племенник. “Боклуци. Ще ви убия! Вие нямате работа тук!”, са думите на 21-годишния Евгени И. към 2-ма полицаи, пристигнали след сигнал на тел. 112. За да овладеят агресията на младия мъж, униформените пристъпват към задържането му. Той обаче оказва съпротива. Заради това тримата мъже се сгромолясват и въргалят в кал на двора на къщата. След като падат, Евгени рита три пъти един от полицаите в гърдите. Шуменският окръжен съд приключва случая през 2014 г. Осъжда Евгени И. на 1 г. затвор за убийството на котката и за съпротива срещу орган на властта. Младият мъж е глобен и с 500 лв. Кой убива животни? към животни, това е най-ранният знак за по-късна агресия, казват от фондация “Четири лапи”. Освен това малчуган може да си изкара болката върху домашен любимец, ако майка му и баща му го бият. Различни проучвания твърдят, че има връзката между жестокостта към животните и насилието към хората. Например данни от Ню Джърси, САЩ, сочат, че 88% от семействата, които са малтретирали децата си, са били жестоки и към животни. Друго изследване казва, че 48% от изнасилвачите и 30% от педофилите в миналото си са издевателствали над четириного. Мотивите да убиеш животно са сходни с тези да погубиш човешки живот, казват психолози. Най-общо те могат да се обобщят така: и шокиране на околните. Явор Гечев от “Четири лапи” казва дори: “Хората, които посягат на животни или заплашат, че ще наранят животно, са хора с изкривена ценностна система”. Проблемът според него се корени в дълбокото неразбиране къде е мястото на животните в обществото. “Повече хора са възпитани, че кучето е на земята да ни пази, а кравата - да ни дава месо и мляко. За тези хора животните не са живи същества. Някои мислят, че животните са създадени да ни забавляват и можем да ги гледаме как се бият”, обяснява Гечев. От съдебните хроники става ясно, че най-често този, който посяга на животни, Грамотен. Притежава законно оръжие. Разбира свойството и значението на постъпките си. Най-много жертви на насилие у нас падат кучета и т.нар. вредни хищници - лисици и чакали. Убиват ги предимно с ловни пушки или ги тровят. “В по-малките населени места практиката е да се стреля по всичко живо. Например овце са влезли да пасат в чужда нива с пшеница”, казва Гечев. Не е отживелица у нас да се слага край на живота на четириноги с ножове, мачете, колове, брадви и лопати. “Най-образно казано, кой каквото има подръка”, казва Гечев. В “Четири лапи” през миналата седмица са получили сигнали, че жени също се заканват за мъст над животни. Дама публикувала снимка във фейсбук на чинийка с хляб, напоен с антифриз. Над 200 са сигналите за жестокост над животни, които полицаи разследват годишно. Най-много жалби се подават в Пловдив, София, Варна и Бургас. Символ в борбата срещу насилието над животни у нас стана кучето Мима, което през 2010 г. осъмна с отрязани лапички в Дряново. Година по-късно жестокостта над животни се записа като престъпление в Наказателния кодекс (НК). Виновник за садизма над Мима нямаше. Експертиза по делото не установи дали човек е осакатил кучето, или то само се е наранило от заложени капани. През пролетта на 2015 г. Мима почина от рак на белите дробове в Германия. “Мима проходи с протези и до последния си дъх беше щастлива”, обяви след кончината ѝ нейната стопанка. НК предвижда до 3 г. затвор и глоба от 1000 до 5000 лв. за убийство и осакатяване на животно, както и затвор до 5 г. и глоба от 1000 до 10 000 лв. за всеки, който организира боеве с животни. Друг текст от НК казва, че може да се прати до 3 г. зад решетките този, “който противозаконно придобие, отглежда или унищожава екземпляри от защитени видове от дивата флора или фауна”. Със затвор и глоба се наказва и за трафик и търговия с такива видове. Насилието над животни се разследва от зоополицаи и районна прокуратура. Разкриваемостта на тези престъпления обаче е ниска, признават служители на МВР. Проблемът е, че повечето от посегателствата над животни остават нерегистрирани, смятат зоозащитници. През октомври главният прокурор Сотир Цацаров спусна указания как подчинените му да разследват насилието над животни и унищожаването на защитени видове от флората и фауната. “При смърт или увреждане на животно в огледа участва и ветеринарен лекар, като се вземат мерки за своевременно оказване на необходимата ветеринарно-медицинска помощ”, пише в насоките си Цацаров. Глоба и пробация са най-налаганите наказания, които получават убийците на животни.", "date": "2018.12.05", "title": "Мъж с пушка или кол  убива животни, за да шокира околните"}
{"url": "https://www.24chasa.bg/novini/article/7185769", "text": "Американско градче в щата Колорадо отмени почти вековна забрана за бой със снежни топки. Местният закон в град Сивиърънс е от преди 98 години и беше част от обща забрана чужда собственост да бъде обстрелвана, включително с ракети и камъни, предаде  Забраната за снежните топки беше отменена благодарение на публична кампания на 9-годишно местно момче. Дейн Бест успя да убеди общинските съветници, че законът е остарял и за разлика от преди век, сега децата имат нужда от мотивация да излязат да играят навън. В град Сивиърънс има и други необичайни местни закони като този, задължаващ домакинствата да имат само до три домашни любимци - задължително котки или кучета.", "date": "2018.12.05", "title": "Градче в САЩ отмени забраната за бой със снежни топки след близо век"}
{"url": "https://www.24chasa.bg/novini/article/7185772", "text": "Усвояването на земята за селско стопанство и изграждане на градове дава предимство на едни и същи видове по цял свят, съобщи Би Би Си, цитирано от БТА.  Животни като плъховете и гълъбите завземат териториите на по-редки видове, които могат да оцелеят само в определен хабитат. Международен екип от учени разгледа положението на 20 000 животни в 81 държави. Резултатите показват, че видовете, които заемат големи територии, се увеличават на местата, където хората използват земята. Фауната и флората, която заема малка площ, се губи. \"Установихме по целия свят, че когато хората променят хабитатите, тези уникални видове непрекъснато се губят и се заменят от видове, каквито има навсякъде, като гълъбите в градовете и плъховете в обработваемите земи\" - каза д-р Тим Нюболд от Лондонския университетски колеж. Резултатите от изследването са важни за опазването на видовете. Предишно изследване показа, че животните и растенията, които заемат малки територии, имат сериозни роли в сложната плетеница на живота и могат да са много важни за осигуряването на храната.", "date": "2018.12.05", "title": "Плъхове и гълъби изместват ендемичните видове"}
{"url": "https://www.24chasa.bg/novini/article/7185785", "text": "Огромно количество разсад за лавандула е откраднато от частен двор в село Дъбрава, съобщават от Областната дирекция на МВР-Добрич. Сигналът за извършената кражба е подаден в полицията на 4 декември около 14:20 часа. По данни на тъжителя е извършена кражба на около 70 000 броя посадъчен материал лавандула от двора му в селото. По случая е образувано досъдебно производство Един разсад се продава на средна цена около 15 стотинки – така са обявите в момента. Според специалисти, при добри метереологични условия етеричната култура може да се засажда и до докември.", "date": "2018.12.05", "title": "Откраднаха от село Дъбрава 70 000 броя разсад за лавандула"}
{"url": "https://www.24chasa.bg/novini/article/7185791", "text": "По повод оповестените планове за формиране на косовска армия сръбският премиер Ана Бърнабич изрази надежда, че на Сърбия няма да се наложи да използва своята армия, но за момента това е един от вариантите, предаде Танюг. \"Надявам се никога да не трябва да използваме армията си, но за момента това е един от вариантите на масата, защото не можем да гледаме ново етническо прочистване и нова \"Буря\", макар /премиерът на Албания/ Еди Рама да призовава за това\", каза Ана Бърнабич пред журналисти в сградата на сръбското правителство. Откакто /сегашният президент/ Александър Вучич стана премиер, Сърбия е инвестирала в подобряване на отбранителната си способност, напомни тя. \"Когато някой знае, че имате силна армия, трябва да седне и да разговаря с вас\", добави Ана Бърнабич. Тя не пожела да коментира медийните информации, че американците изпращат оръжие в Албания, което било предназначено за армията на Косово, като подчерта, че това е сериозна тема и се надява \"САЩ да имат достатъчно разум и да знаят какво е добро за партньорите им в Прищина\". Тя подчерта, че е съгласна с президента Александър Вучич в оценката, че формирането на армия на Косово означава, че Сърбия ще бъде притисната в ъгъла и затова още веднъж призовава към разум.", "date": "2018.12.05", "title": "Бърнабич: Не можем да гледаме ново етническо прочистване в Косово, армията е вариант"}
{"url": "https://www.24chasa.bg/novini/article/7185903", "text": "Възрастна жена от Добрич е поредната жертва на телефонна измама. Потърпевшата е дала сумата от 4000 лева на непознат мъж, пред жилището си. На 4 декември 77-годишната жена се тъжи в полицията, че на 30 ноември, около 15,30 ч. е била въведена в заблуждение по познатата схема за телефонна измама - от мним служител на МВР. По случая е образувано досъдебно производство.                                                                                                                                                                                                                                                                                                                       ", "date": "2018.12.05", "title": "Възрастна жена даде пред дома си 4000 на телефонни измамници"}
{"url": "https://www.24chasa.bg/novini/article/7185857", "text": "Американският президент Доналд Тръмп е казал на турския си колега Реджеп Тайип Ердоган, че не иска проблеми с продажбата на изтребители Ф-35 за Анкара, заяви днес турският външен министър Мевлют Чавушоглу, цитиран от Ройтерс. Чавушоглу, който говори пред репортери след среща на външните министри на страните от НАТО в Брюксел, каза, че Турция не вижда проблеми в покупката на изтребители на компанията \"Локхийд Мартин\" въпреки усилията в американския Конгрес за блокиране на продажбата. Тръмп е направил този коментар по въпроса пред Ердоган по време на разговори на срещата на върха на Г-20 миналата седмица, уточни Чавушоглу. Американският Сенат иска блокиране на продажбата на изтребители Ф-35 на Турция, освен ако президентът Доналд Тръмп не удостовери, че Турция не представлява заплаха за НАТО, не купува отбранително оборудване от Русия и не задържа граждани на САЩ, предаде БТА. Чавушоглу посочи също, че Саудитска Арабия трябва да демонстрира прозрачност пред международната общност във връзка с разследването на убийството на журналиста Джамал Хашоги и че Анкара с готовност ще участва в международно разследване. Върховният комисар на ООН за правата на човека Мишел Бачелет каза днес, че е необходимо международно разследване, което да установи кой е отговорен за убийството на саудитския журналист Джамал Хашоги. Журналистът бе убит в саудитското консулство в Истанбул преди два месеца. Ние провеждаме разследване на убийството на Хашоги и сме изпълнени с решимост да доведем въпроса докрай. Ако се сблъскаме с проблеми, ще инициираме международно разследване, е посочил Чавушоглу, цитиран от ТАСС.", "date": "2018.12.05", "title": "Чавушоглу: Тръмп не иска проблеми с продажбата на изтребители Ф-35 за Анкара"}
{"url": "https://www.24chasa.bg/novini/article/7185866", "text": "Швейцарският министър на финансите Ули Маурер бе избран днес от парламента за президент на Швейцария, съобщи Франс прес. Шейсет и осем годишният Маурер ще заема тази предимно представителна длъжност от 1 януари до 31 декември 2019 година, предаде БТА. Той е член на дяснопопулистката Швейцарска народна партия и е в правителството от 2009 г., в което е бил и министър на отбраната. Маурер бе президент и през 2013 г. Швейцарският президент е пръв сред седмина равни във Федералния съвет /правителството/, чиито членове се сменят ротационно на поста всяка година, отбеляза Асошиейтед прес. Парламентът избра и две жени за министри - Виола Амхерд (на енергетиката) и Карин Келер-Зутер (на икономиката). В новото правителство има три жени и четирима мъже.", "date": "2018.12.05", "title": "Министър на финансите стана президент на Швейцария"}
{"url": "https://www.24chasa.bg/novini/article/7186003", "text": "ЧЕЗ Разпределение България ще приключи в края на годината проект за подобряване на сигурността и качеството на електрозахранването в столичните квартали Бояна, Драгалевци и Симеоново. Проектът включва внедряване на дистанционно обслужвани електромери и обединяването им в единна система с цел да се осъществява постоянен мониторинг на мрежата. По този начин ще се следи в реално време какво е натоварването на мрежата, нивото на подаваното напрежение, ще се извършва и дистанционно отчитане на изразходваната електроенергия и ще се получава информация за честотата и продължителността на прекъсванията и за други параметри на мрежата. Включването на електромерите в обща система приключва на 21 декември. По време на работата се извършват планирани изключвания на електрозахранването, за осигуряване на безопасната работа на служителите. Компанията се извинява за причиненото временно неудобство, но то ще доведе до подобрения в дългосрочен план. През седмицата от 10 до 14 декември в определени населени места от област Ловеч ще се извърши кастрене на клоните покрай въздушни електропроводи. Във връзка с тях с цел обезопасяване на мрежата ще се наложат временни прекъсвания на електрозахранването в с. Малиново за периода 10-14.12.2018 г. от 08.45 до 16.00 часа, в отделни части от с. Стефаново на 10 и 11 декември от 08.45 до 16.00 часа, както и в селата Орляне и Каленик за периода от 10.00 до 15.30 часа също на 10 и 11 декември. Изрязването на застрашаващи целостта на електропроводите клони се прави периодично, за да се осигури по-стабилно електрозахранване на потребителите.", "date": "2018.12.05", "title": "ЧЕЗ Разпределение приключва през 2018 г. важен проект в Бояна, Драгалевци и Симеоново"}
{"url": "https://www.24chasa.bg/novini/article/7186033", "text": "Имаме един нов закон за хората с увреждания, който гарантира техните права и дава нови форми на подкрепа. Това коментира пред журналисти министърът на труда и социалната политика Бисер Петков. Аплодисментите са за работата на народните представители, които приеха окончателно закона за хората с увреждания и за всички, които имат принос да се стигне дотук, посочи той, цитиран от БТА.  \"За първи път финансовата подкрепа за хората с увреждания е обвързана с линията на бедност и размерът на финансовата подкрепа е определен в самия закон, защото знаете, че сега се определя в подзаконов акт\", посочи социалният министър. Той отбеляза, че само за тази месечна финансова подкрепа, която е диференцирана в пет групи, в бюджета на Министерството на труда и социалната политика за следващата година са предвидени 426 млн.лева. За сравнение разходите за интеграционни добавки през тази година са 152 млн.лева, добави Петков. Министърът отбеляза, че с този закон се отговаря на редица изисквания на ратифицираната през 2012 г. Конвенция за правата на хората с увреждания, именно свързани с конституирането на органи, които ще насърчават прилагането й и ще осъществяват мониторинг. Имам предвид Съвета за наблюдение, който се регламентира с този закон, уточни той. В закона са предвидени и мерки за заетост на хората с увреждания, което е всъщност тяхната реална интеграция, не само в защитена, но и в обичайна среда, коментира Бисер Петков. Това е един основен закон за хората с увреждания, който замества приетия през 2004 г. Закон за интеграция на хората с увреждания и аз съм убеден, че с неговото приемане се поставя основата за цялостна реформа на политиката за хората с увреждания, посочи той. Петков добави, че в закона има предвидени мерки, институционални промени, които ще влизат в сила постепенно във времето, с което ще има една нова рамка и политика за хората с увреждания. Социалният министър очаква утре Народното събрание да гласува и другия законопроект - за личната помощ. Той посочи още, че днес правителството е одобрило и третият законопроект - за социалните услуги. През тази година можем да се поздравим с една значителна промяна в правната рамка за хората с увреждания и за уязвимите групи от обществото, които се нуждаят от социални услуги и от подкрепа за упражняване на техните основни права, отбеляза Петков. Министърът на труда и социалната политика Бисер Петков увери, че пенсионерите, които сега получават т.нар. социално инвалидна четвъртинка догодина няма да получават по-ниска финансова подкрепа от догодина. За голяма част от тях помощта ще е и по-висока, каза Петков по време на заседанието на комисията по труда и социалната политика. От догодина НОИ вече няма да изплаща тези 25 процента от социалната пенсия. Около 340 хиляди са пенсионерите, които в момента получават четвъртинката към пенсиите си. Тези пари са отпуснати до 2015 година, но продължават да се изплащат от НОИ в замразен размер. От догодина изплащаният размер на пенсиите на тези хора ще се намали, но те ще получават финансова подкрепа от Агенцията за социално подпомагане, както всички хора с увреждания. Четвъртинката се интегрира в новия вид финансова подкрепа, която ще е по-голяма за всички хора с увреждания и за първи път се обвързва с линията на бедността. Нито един човек няма да има по-ниска финансова подкрепа, в закона има гаранции за това, заяви министърът. Преминаването на четвъртинката от НОИ към АСП се прави с цел да се освободи Държавното обществено осигуряване от плащания, които имат характер на социално подпомагане. Месечната финансова подкрепа, предвидена в Закона за хората с увреждания, приет днес на второ четене, е за всички хора с трайни увреждания. Подкрепата ще се дава на база процент от ТЕЛК решението, но идеята е занапред да се отпуска според индивидуалната оценка на човек с увреждане. За целта обаче трябва да се направи реформа в медицинската експертиза.", "date": "2018.12.05", "title": "Бисер Петков: Финансовата подкрепа за хората с увреждания вече е обвързана с линията на бедност"}
{"url": "https://www.24chasa.bg/novini/article/7185396", "text": "Министерският съвет реши Република България да се въздържи от присъединяване към Глобалния пакт за безопасна, регулирана и редовна миграция. Страната ни няма да участва със свои официални представители в Междуправителствената конференция за приемане на Пакта, която ще се проведе в Маракеш, Мароко, на 10 и 11 декември. Правителството също така взе решение при последващо гласуване на резолюция в Общото събрание на ООН за утвърждаване на вече приетия пакт Постоянният представител на Република България в ООН да гласува с „въздържал се“. Това съобщиха от правителствената информационна служба. Темата за по-ефективното управление на миграционните процеси е от основно значение за Република България. На този етап българското правителство смята, че решението за неприсъединяване към Глобалния пакт за безопасна, регулирана и редовна миграция защитава в най-пълна степен интересите на страната и нейните граждани. Република България ще продължи да изпълнява вече съществуващите и поети международноправни задължения в областта на правата на човека, както и да упражнява засилен контрол на националните граници.", "date": "2018.12.05", "title": "България няма да се присъедини към Глобалния пакт за миграцията"}
{"url": "https://www.24chasa.bg/novini/article/7184936", "text": "Кораб с контейнер, пълен с най-ново оръжие за нуждите на армията на Косово, е на път през Атлантическия океан към пристанището Дуръс в Албания, откъдето опасният товар ще бъде откаран до базите на косовските сили за сигурност, пише белградският вестник \"Вечерне новости\", цитиран от БТА. Тази информация била получена от сръбските служби за сигурност, а конспиративната сделка е част от мрачния сценарий на Прищина да поеме контрол над северната част на областта, пише белградският вестник. Освен това сръбски оперативни служители са стигнали до информации, че косовската тайна служба в Южна Митровица е раздала автоматични пушки на някои от своите бивши сътрудници, както и на други лица от държавни институции, които са обучени да ги използват. Тази пъклена игра, която зад завесите води към Америка, съвпада с плановете на властите в Прищина, които възнамеряват на 14 декември, нарушавайки всички споразумения, да основат \"армия на Косово\", пише белградският вестник \"Вечерне новости\". Вестникът твърди, че идеята за въвеждане на допълнителни мита за стоките от Сърбия е дошла именно от Вашингтон. САЩ, чрез Хашим Тачи и неговия министър Ендрит Шаля, предложиха въвеждането на мита, за да провокират Рамуш Харадинай да предприеме още по-радикални мерки. Това би трябвало да предизвика реакция от страна на Белград и да доведе до ограничен сблъсък в Северно Косово, пише изданието. Заради това Прищина иска силите КейФОР да засилят присъствието си на север и херметически да затворят границата към централна Сърбия, уж с цел да се предотврати контрабанда на стоки, обяснява източник на \"Новости\". В случай на евентуално влошаване на ситуацията, заради отпора на сърбите, Прищина възнамерява да извърши цялостна блокада на Северно Косово и с помощта на КейФОР да затвори граничните пунктове Бърняк и Ярине. Освен това Прищина иска КейФОР, в случай че Сърбия като контрамярка прекъсне водоснабдяването от Газивода, да поеме контрол над това стратегически важно езеро. Така те биха осъществили целта си - контрол над цялата територия на Косово. Пенсионираният офицер от сръбското контраразузнаване Любан Каран казва за \"Новости\", че след последните стъпки вече няма съмнение, че Прищина ще формира армия на Косово. За това те имат мълчаливото съгласие на великите сили, преди всичко на САЩ, а единствената цел на тази армия е етническото прочистване на останалите части на Косово, в които живеят сърби. Планът е тази армия да има три полка, единият от които ще бъде разположен в Северно Косово, казва Каран, цитиран от \"Вечерне новости\". Каран смята, че след като армията на Косово бъде формирана, пред властите в Прищина ще има три възможности. В първия вариант е възможно нищо да не се случи веднага, да се изчака и Сърбия да изгуби бдителността си. Във втория вариант Прищина би могла веднага да тръгне да превзема севера. Сърбия в такъв случай би трябвало да се намеси с военна или полицейска акция и да защити народа си на север. Третата опция, която тревожи най-много, е злоупотреба с КейФОР, т.е. възможността КейФОР да включи войници от Прищина във своите формирования. Тогава Сърбия ще е пред голямо предизвикателство, тъй като в случай на интервенция би могла да влезе в конфликт с международните сили и отново да бъде обвинена в агресия, пише белградският вестник. Генералният секретар в министерството на външните работи на Сърбия Велко Одалович заяви, че очакваното формиране на армия на Косово е сериозна заплаха за мира и сигурността. Това че мнозина, които би трябвало да ги спрат, мълчат, е нещо, което трябва да ни тревожи. Сърбия ще остане спокойна и няма да се поддава на провокации. Вярваме, че онези, които трябва да им кажат да не правят това, ще ги вразумят, заяви Одалович пред ТВ Първа. Иначе много показателно е това, че за разтоварването на опасния арсенал се използва пристанището Дуръс, пише \"Вечерне новости\". На неотдавнашното съвместно заседание на правителствата на Албания и Косово в Печ, където бяха поставени икономическите основи на \"Велика Албания\", бе спомената възможността Прищина безплатно да ползва това пристанище за внос на стоки. Сега виждаме за какви стоки става дума, пише белградският вестник. Изданието отбелязва, че според някои анализи въвеждането на мита на сръбските стоки е увеличило популярността на премиера Рамуш Харадинай от 7 на 15 процента. Поради това съветниците на Харадинай - Авни Арифи и Халил Матоли, искат да го убедят да не се огъва на натиска на Европейския съюз и да не премахва митата, които му донесоха значително покачване на политическия рейтинг.", "date": "2018.12.05", "title": "\"Вечерне новости\": Кораб с най-ново оръжие  на ЦРУ пътува към Албания"}
{"url": "https://www.24chasa.bg/novini/article/7185421", "text": "В името на Европа Еманюел Макрон има нужда от помощ - не от нашето презрение или омраза. Един млад френски президент реформатор, обещал \"европейско възраждане\", се оказва в затруднено положение начело на страна, която бързо се превръща отново в \"болния човек на Европа\". Многозначителен момент беше, когато миналия уикенд размирници обезобразиха лицето на статуята на Мариана - символа на републиката, на Триумфалната арка в Париж. Само три седмици по-рано световни лидери се събраха там с Макрон за стогодишнината от края на Първата световна война. Ако \"печалните страсти\", за които Макрон е предупреждавал много пъти, обхванат Франция, ще бъде засегнат цял континент, не само политическата кариера на един човек. Крайните сили в Европа активно се радват на затрудненото положение, в което \"жълтите жилетки\" поставят Макрон. Удоволствието е несъмнено - от твърдолинейните привърженици на Брекзита във Великобритания (както леви, така и десни) до крайнодесния лидер Матео Салвини в Италия, да не говорим за пропагандната машина на Путин. Те виреят именно благодарение на катаклизмите и хаоса в либералните демокрации. Наградата, към която се стремят екстремистите, е политическо превземане на Европа на изборите за Европейски парламент през май догодина. Събитията във Франция са заплашителни, а тяхната значимост далеч надхвърля границите на една страна. Преди немного време Макрон гордо определи себе си като главен враг на Салвини и унгарския премиер Виктор Орбан - двама лидери, чиито отличителни политики вземат на прицел мигрантите, политическите противници и върховенството на закона. Макрон е отслабен, в отбранителна позиция и още по-изолиран. Сцените във Франция през последните две седмици може да изглеждат на някого като съживяване на въстанието от май 1968 г., но може би по-уместно е сравнението със събитията от 6 февруари 1934 г. На този ден банди от крайнодесни националисти участваха в поход във френската столица и влязоха в сблъсък с полицията. При насилието загинаха 15 човека. Събитията на този ден послужиха като основополагащ мит за онова поколение на крайната десница във Франция. Макрон със сигурност е допуснал грешки. Повечето протестиращи имат истински оплаквания, макар и хаотично изразени. Те се смятат за \"незабележими\" хора, към които парижките елити се отнасят с презрение, а сега станаха доста забележими със своите светлоотразителни жилетки. Общественото мнение е на тяхна страна. Един от най-красноречивите им членове е младата медицинска сестра и майка на две деца Ингрид Льовасьор от Нормандия. Миналата седмица тя направи трогателно изявление по телевизията за това как се мъчи да свърже двата края и как има усещане за дълбока несправедливост: \"Някои хора се оплакват, че блокираме пътища, но не се оплакват, когато попадат в задръствания на път за ски курорти, нали?\", попита тя меко. Кризата във Франция обаче има по-заплашителни скрити тенденции, олицетворявани от друг говорител на жълтите жилетки - Кристоф Шалансон. Шалансон, който е ковач от южния департамент Воклюз, е открито антимюсюлмански настроен и призовава на власт да дойде ръководено от армията правителство, \"защото това, от което се нуждаем, е истински командир, генерал, силна ръка\". Междувременно се опитват да се завърнат крайнодесни организации като \"Аксион франсез\". Вчерашното съобщение, че данъчните повишения ще бъдат временно спрени, вероятно е твърде недостатъчно и закъсняло действие. Тревогите във Франция са тройни. Има страх от загуба на власт и престиж, страх от икономическото въздействие на глобализацията и страх от загуба на \"национална идентичност\". Страната също така страда от дълбоки вътрешни разломи, които един президент сам трудно би могъл да излекува за едва осемнайсет месеца. Цели социални групи се чувстват противопоставени едни срещу други: млади срещу стари, безработни срещу работещи, жители на селата срещу жители на градовете, неквалифицирани срещу образовани. Подобни разделения съществуват в много страни, но във Франция те придобиват екзистенциално измерение заради идеала на егалитаризма, традиционно свързван с републиката. Много французи имат чувството, че реалността не отразява това, на което те имат право. Когато се кандидатира за президент през 2017 г., Макрон обеща \"революция\" (това даже беше заглавието на неговата предизборна книга), за да задоволи широкоразпространената нужда от вътрешно обновление и възстановяване на престижа на Франция, не на последно място на европейската сцена. Сега президентът изглежда парализиран у дома, а скоро може да бъдат погребани неговите европейски планове. Също както отслабената Меркел не направи кой знае колко, за да помогне на Макрон за рестартиране на европейския проект, така и отслабеният Макрон сега ще осигури нова храна за екстремистите и популистите на континента. Льопеновците, орбановците и салвиниевците чакат в готовност. Ако не намерим решения, има опасност европейските избори във Франция да се превърнат в референдум срещу Макрон. И така, френският президент губи блясъка на защитник на либералите и проевропейците. Но да се разглежда това като добра новина за Европа и демокрацията като цяло е изключително опасно. То е като да си пожелаваш влакова катастрофа, за да може някои вагони да бъдат сменени. Социалните неволи във Франция са реални и трябва да им се обърне внимание. Но именно силите, които биха спечелили от общата разруха и уличното насилие, ще ни тласнат към бездната. Погледнете смъртните заплахи, отправени към тези жълти жилетки, които казаха, че са готови да преговарят с правителството. Преди няколко години изтощената и напрегната Италия преживя своите дни на протести \"вафанкуло\" (посланието беше: \"майната ви\", отправено към върхушката), от които доби своята сила популисткото \"Движение 5 звезди\". Какво се случи оттогава? Тази година Италия попадна в хватката на крайната десница. Сегашните дни на \"вафанкуло\" във Франция ще доведат до подобен сценарий, ако трезво мислещите хора не помогнат по някакъв начин на Макрон да възстанови минимално доверие. Не може да има европейски демократичен проект или социална справедливост без европейска демократична Франция. Лицето на Мариана трябва да бъде възстановено.", "date": "2018.12.05", "title": "Кризата на Макрон във Франция представлява опасност за цяла Европа"}
{"url": "https://www.24chasa.bg/novini/article/7185426", "text": "Будапеща ще блокира и занапред дейността на Комисията Украйна-НАТО, използвайки това за инструмент в борбата за правата на унгарската общност в съседната страна. Това заяви унгарският външен министър Петер Сиярто след заседанията от първия ден на министерската среща на НАТО в Брюксел, предаде ТАСС. По думите на висшия дипломат Унгария ще блокира работата на комисията, \"докато Украйна не спре системно да нарушава човешките права на унгарската общност\". \"Подложени сме на силен натиск, за да отстъпим от тази позиция. Ако се предадем, няма да имаме никакви други ресурси, за да участваме в живота на унгарската общност\", цитира думи на Сиярто украинската агенция УНИАН, предава БТА. Министърът изтъкна, че защитата на малцинствените права е неотделима от проблемите на сигурността и стабилността. Унгария може да не използва \"правото си на вето, ако украниците направят необходимите стъпки за възстановяване на правата на унгарската общност, живееща на тяхна територия, както предвиждат двустранните споразумения и международното право. Топката е в полето на Украйна\", добави Сиярто. ТАСС припомня изострянето в унгарско-украинските отношения, след като президентът на Украйна Петро Порошенко подписа миналия септември закон, според който от 2020 г. в образователните учреждения на страната ще се преподава само на държавния език. Унгарската общност бе възмутена от решението на конституционния съд в Украйна, признал за противоконституционен закона, предоставящ на унгарския статут на регионален език. Напрежението нарасна отново заради видеозапис, показващ как унгарското консулство в Берегово издава унгарски паспорти на хора от Закарпатието. След това Киев реши да експулсира консула на тази страна от Берегово, където живеят много унгарци, а в отговор Будапеща обяви украински дипломат за персона нон грата. На този фон Будапеща заплаши да блокира евроатлантическата интеграция на Украйна и сближаването на страната с ЕС. Унгария официално лансира например преразглеждане на всички програми на НАТО в подкрепа на Украйна и блокира работата на Комисията Украйна-НАТО на равнище външни министри, пояснява ТАСС.", "date": "2018.12.05", "title": "Будапеща: Ще блокираме и занапред \nдейността на Комисията Украйна-НАТО"}
{"url": "https://www.24chasa.bg/novini/article/7185440", "text": "В България няма недостиг на кадри. Повечето обявени свободни работни места са за хора с ниско образование, на които се предлага ниско заплащане и не се осигурява обучение. Това каза председателят на сдружение \"Солидарна България\" и икономически съветник на КТ \"Подкрепа\" Ваня Григорова на форум за недостига на работна сила, организиран от фондация \"Фридрих Еберт\" и сдружението, предаде БТА. Тя представи доклад за несъответствията на пазара на труда, базиран на официалната статистика, на срещи в страната с всички заинтересовани по темата страни. Дисбалансите на пазара на труда са заради високата квалификация, а не заради липсата на такава, смята Григорова. Тя цитира данни на Евростат, според които България е на осмо място в ЕС в сектор промишленост по работа на висококвалицирани кадри, които заемат позиции, които изискват много по-ниска квалификация. Поводът за доклада, представен днес, е поредицата направени промени в трудовото законодателство, с които се облекчи достъпът на работници от трети страни с аргумента за недостиг на кадри. Ваня Григорова отчете, че в България твърденията за недостиг са от 2008 година, когато е направен опит за споразумение с Виетнам, за да се удовлетворят нуждите на бизнеса. Десет години по-късно работодателите вече са благодарни на сегашното правителство за вноса на кадри от трети страни, каза Григорова. Експертът цитира данни на Агенция по заетостта към 5 ноември, според които свободните работни места са малко над 13 000 за цялата страна, а регистрираните безработни са малко над 193 хиляди, което означава, че приблизително 15 регистрирани безработни се борят за едно обявено работно място. Обявените свободни работни места са без изискване за образование или максимум изискване за завършен десети клас - 90 на сто от обявите са за хора с ниско образование и без особена квалификация. Според Григорова са неверни и твърденията за недостиг на отделни специалности като няколко групи инженери, което беше причина за премахването на пазарния тест. За първите 9 месеца на 2017 има обявени 409 свободни работни места за инженери, 2880 са регистрираните безработни с подходяща квалификация. Причините за незаемане на тези работни места са заплатите, често се предлагат възнаграждения от около 700 лева при положение, че някои от големите български работодатели заявяват, че заплата от 3500 - 4000 лева би върнало инженери в страната. Такова възнаграждение ще им позволи стандарт на живот като този, който поддържат в Германия и Холандия. Някои от безработните инженери са се деквалифицирали, но въпреки твърденията на бизнеса, че няма квалифициран персонал, към 2015 година 82 на сто от работодателите, които не организират обучения, твърдят в анкета, че не го правят, защото успяват да си намерят квалифицирани кадри, каза Григорова. Тя посочи, че около 46 на сто от обявените заплати в Агенцията по заетостта са под 1000 лева, 14 на сто са до 510 лева, има и по-ниски заплати при работно време под 8 часа. Приемливите заплати са едва 9 процента от всички обяви, а голяма част от работодателите изобщо не обявяват заплати. 89 на сто от заявените работни места от АЗ се заемат в рамките на два месеца, което не показва особени проблеми на българския пазар на труда, коментира Ваня Григорова. Данните до запитване в агенциите и сайтовете за обяви за работа показват, че ако има глад за кадри, то не е за България, а за износ към Западна Европа, каза Григорова, като уточни, че не е ясно доколко обявите са реални, а не имиджови за атрактивните позиции с атрактивно заплащане. Според нея основните проблеми в България са свързани със закриването на техникумите, което лишава българският пазар от специалисти, както и ниският престиж на работническата професия. Григорова смята обаче, че не трябва да се приемат \"смущаващите\" работодателски предложения да се ограничи приемът в математическите и езиковите гимназии, а да се приложи модел, който възражда професионалното образование, но с договорно споразумение с потенциалните бъдещи работници, с което бизнесът да се ангажира с добро заплащане за определен период. Бизнесът настоява за централно планиране, но не и за договорно споразумение, коментира Григорова. Експертите искат още работодателите да са задължени да обявяват свободните си работни места в Агенцията по заетостта, което ще даде реална картина на пазара на труда. Срещите са показали още, че за да се завърнат заварчици и технолози от Словения в България, е необходимо тук да им се осигури 1600-1700 лева заплата. Прогнозите на работодателите са в следващите няколко години в резултат на промените в трудовото законодателство у нас да дойдат половин милион работници от трети страни. В същото време проучвания показват, че ако притокът на хората, които влизат в страната се увеличи с 10 на сто от настоящия обем на работната сила, ангажирана в страната , то 1,7 на сто от БВП на страната се пренасочва от местните работници към собствениците на капитал, каза Григорова. Това означава, че два милиарда и седемстотин милиона лева ще се пренасочат от местния работник към банковите сметки на бизнеса, коментира Григорова.", "date": "2018.12.05", "title": "Експерт: Няма недостиг на кадри в България"}
{"url": "https://www.24chasa.bg/novini/article/7185455", "text": "На територията на истанбулското летище Сабиха Гьокчен ще бъде изградена джамия, съобщи турската телевизия СиЕнЕн-Тюрк, цитирана от БТА. Днес започна търг за изграждането на джамията. Очаква се до края на годината фирмата, която спечели търга, да започне строителството на мюсюлманския храм. Планира се джамията да бъде изградена в рамките на месеци и до края на 2019 г. да бъде отворена за вярващи и посетители.", "date": "2018.12.05", "title": "Изграждат джамия на територията на истанбулското летище Сабиха Гьокчен"}
{"url": "https://www.24chasa.bg/novini/article/7185445", "text": "Окръжната прокуратура в Пловдив внесе обвинителен акт в съда срещу 42-годишния Илия Стоичков за убийство на доц. Стефан Нейков. На 2 юли т.г. 70-годишният учен е бил пребит в землището на Оризаре, като върху него е упражнено и сексуално насилие с бейзболна бухалка. Извършителят е задигнал златен синджир за 747 лева от жертвата си. Според разследващите престъплението е извършено от ревност. Съпругата на убиеца е била студентка и доц. Нейков й обещал съдействие, за да завърши, но намекнал, че трябва да му се отплати с ласки.", "date": "2018.12.05", "title": "Предават на съд убиеца на 70-годишния доцент от Пловдив"}
{"url": "https://www.24chasa.bg/novini/article/7185465", "text": "Правителството прие Национална пътна карта, която определя графика за улесняване на високоскоростни мрежи от пето поколение (5G) и други технологии за високоскоростен интернет и иновативни услуги. Документът е свързан с изпълнение на задълженията, съгласно Решение (ЕС) 2017/899 на Европейския парламент и на Съвета за използването на радиочестотна лента 470-790 MHz в Съюза. Предвижда се освобождаване на радиочестотна лента 470-694 MHz, която е ползвана за нуждите на националната сигурност и отбрана, както и за излъчване на каналите на ефирната телевизия. Утвърден е времеви график за преместване на телевизионните канали в друга радиочестотна лента.", "date": "2018.12.05", "title": "Пътна карта определя графика за улесняване на високоскоростни мрежи от пето поколение"}
{"url": "https://www.24chasa.bg/novini/article/7185468", "text": "САЩ дадоха на Русия вчера 60-дневен ултиматум да спази задълженията си по (ключов) договор за контрол на въоръженията, благодарение на който в Европа няма ядрени ракети (със среден и малък обсег). Според Вашингтон Москва е в нарушение на този договор и само тя може да го спаси. Съюзниците от НАТО начело с Германия, опасявайки се от нова оръжейна надпревара в Европа, притиснаха държавния секретар на САЩ Майк Помпейо на среща в Брюксел да даде последен шанс на дипломацията, преди Вашингтон да се изтегли от договора от 1987 г. за ракетите със среден обсег. \"Русия има последен шанс да покаже до удостоверим начин, че спазва договора, . . . но ние също така трябва да започнем да се подготвяме за факта, че този договор може да се разпадне\", каза пред репортери генералният секретар на НАТО Йенс Столтенберг. Външните министри от НАТО се разбраха формално да обвинят Русия в \"материално нарушение\" на договора за ракетите със среден обсег и в съвместна декларация изразиха подкрепа за САЩ, след като Помпейо ги информира в централата на алианса в Брюксел за руските нарушения и за намерението на президента Доналд Тръмп да се изтегли от него. Русия отрича да е разработвала наземно базирани крилати ракети със среден обсег, способни да носят ядрени бойни глави, които могат да поразяват европейски градове с минимално време за ответна реакция. Германия, Холандия и Белгия се опасяват от разполагането на американски ракети в Европа, както това стана през 1980-те години, предизвиквайки големи антиамерикански демонстрации, и от риска да се окаже въвлечена в ядрена надпревара между Москва и Вашингтон. Излизане на САЩ от договора за ракетите със среден обсег би създало нови грижи на съюзниците от НАТО, които вече са под натиск заради исканията на Тръмп за повече военни разходи. Според дипломати те не са наясно накъде води американската стратегия по този въпрос. Столтенберг каза, че сега ще тръгне интензивна дипломатическа офанзива в опит да бъде убедена Русия да се откаже от \"многобройните батальони от ракети SSC-8\" (Ес Ес Си 8), по думите на Помпейо. Вашингтон е обявил, че ще започне (процедурата по) изтеглянето през февруари, което изисква шестмесечно предизвестие период според договора, казаха дипломати. \"Техният обсег е директна заплаха за Европа\", посочи Помпейо, визирайки въпросните ракети, които назова с името \"Новатор 9М729\". Той добави, че руските действия \"силно подкопават американската национална сигурност и тази на нашите съюзници\". Бидейки трудни за засичане и изстрелвани от мобилни установки, тези руски ракети са особено опасни, защото намаляват времето, което противовъздушната отбрана на НАТО ще има, за да ги свали, твърдят военни експерти. Помпейо каза, че правителството на САЩ е поставило въпроса пред Москва най-малко 30 пъти от 2013 г. насам, но тя само отричала или предприемала контра мерки. Той посочи също, че САЩ разполагали с доказателства, че пробните изстрелвания идвали от един-единствен полигон в Русия - останалата от съветско време база \"Капустин Яр\" край Волгоград, югоизточно от Москва. \"В светлината на тези факти САЩ заявяват, че Русия е в материално нарушение на договора и ще прекратим да изпълняваме нашите задължения . . . след 60 дни, ако Русия не се върне към пълно и проверимо спазване\" (на договора), обяви държавният секретар. ЕВРОПА Е ХВАНАТА НА ТЯСНО Вашингтон вече заяви, че ще бъде принуден да възстанови военния баланс в Европа след изтичането на 60-дневния период, но Помпейо не пожела да коментира въпроса, като каза само, че изпитанията и разполагането на нови (американски) ракети ще бъдат задържани дотогава. Той посочи също, че тъй като Китай, Иран и Северна Корея не са подписали договора за ракетите със среден обсег, САЩ се оказват в неизгодно положение, ако на разработят свои ракети със среден обсег, и добави, че Вашингтон е правил три неуспешни дипломатически опита за разширяване на обхвата на договора. Експерти обаче смятат, че за САЩ би било по-изгодно да модернизират дългобойния си възпиращ ракетен арсенал така, че той да може да пробива усъвършенстваната руска противовъздушна отбрана, вместо да разработват ракети със среден обсег от нов клас. Договорът за ракетите със среден обсег, сключен от тогавашния президент Роналд Рейгън и съветския лидер Михаил Горбачов и ратифициран от сената на САЩ, елиминира арсенала от такива ракети на двете най-големи ядрени държави в света и намали тяхната способност да нанасят ядрен удар с кратко време за ответна реакция. Американските ракети \"Круз\" и \"Пършинг\", разположени във Великобритания и Германия, бяха премахнати в резултат на договора, а Съветският съюз изтегли своите ракети SS-20 от европейския обхват. Договорът изисква САЩ и Русия \"да не притежават, произвеждат или да изпробват в полет\" наземно изстрелвани крилати ракети с обсег между 500 и 5500 км, \"или да притежават и да произвеждат пускови установки за такива ракети\". (БТА)", "date": "2018.12.05", "title": "САЩ дават на Русия 60 дни, за да спази договора за ракетите със среден обсег"}
{"url": "https://www.24chasa.bg/novini/article/7185467", "text": "Правителството одобри допълнителни трансфери в размер на 58 860 лева по бюджетите на общините и на МОН за изплащане на стипендии по Програмата на мерките за закрила на деца с изявени дарби от държавни, общински и частни училища през 2018 година. С три постановления през 2018 година по бюджетите на общините и на МОН са предоставени общо 500 985 лв. по Програмата. С настоящия документ се одобряват допълнителни средства, които ще бъдат преведени по бюджетите на общините и на МОН за 2018 г. във връзка с издадени от министъра на образованието и науката заповеди и искания на общините. За постъпили искания от 12 общини за финансиране на предоставени 55 стипендии по Програмата през 2018 г. необходимите средства са в размер на 44 415 лв. За издадени 19 заповеди от министъра за отпускане на стипендии на ученици в държавни училища през 2018 г. средствата са 11 205 лв. За три издадени от министъра заповеди и одобрени три стипендии на ученици в частни училища на територията на гр. София, необходимите средства за 2018 година са 3 240 лв. и се предоставят на Столична община. Това се налага в резултат на извършени промени в Наредбата за условията и реда за осъществяване на закрила на деца с изявени дарби, с което е дадена възможност и на учениците в частните училища да получават стипендии, като подават заявление до съответния министър, предложил мярката, по която е класиран ученикът. По този начин необходимите средства възлизат общо на 58 860 лв. Постановлението няма да доведе до пряко или косвено въздействие върху държавния бюджет, тъй като необходимите 58 860 лв. са в рамките на разчетените за тази дейност в централния бюджет средства за 2018 година.", "date": "2018.12.05", "title": "58 860 лева за стипендии на даровити деца през 2018 година"}
{"url": "https://www.24chasa.bg/novini/article/7185485", "text": "Правителството прие решение за назначаване на Богомил Балкански, гражданин на Република България, за почетен консул в Сан Франциско с консулски окръг, обхващащ територията на Силициевата долина, щата Калифорния. Кандидатурата на Богомил Балкански е предложена от българската общност в Силициевата долина. Балкански живее в САЩ от 1991 г. Той е вицепрезидент в „Гугъл“, където играе важна роля за разработването на нови продукти и ръководи екипите за маркетинг, продажби и обслужване на клиенти. Балкански е инвеститор в български стартиращи софтуерни компании, както и във фондове за рискови инвестиции в технологични компании в Силициевата долина и в България.", "date": "2018.12.05", "title": "Вицепрезидент в „Гугъл“ става български почетен консул в Силициевата долина"}
{"url": "https://www.24chasa.bg/novini/article/7185505", "text": "Германецът Мирко Нансен постави световен рекорд на Гинес в дисциплината пързаляне на ръце с ролкови кънки, като измина в град Бохолт разстояние от 50 метра за 8,55 секунди, предаде агенция ЮПИ, предадена от БТА. За да осъществи постижението си немският спортист използва чифт ролери K2 Mach. На пуснат в социалните мрежи видеоклип се вижда как Мирко Нансен се засилва с големи крачки, след това прави нещо като челна стойка в движение. С главата надолу и с ролери, натъкнати върху китките, той изминава разстоянието по асфалтовата алея. Рекордьорът започнал да тренира карането на кънки с главата надолу преди четири години. За това време усвоил умението да кара и на една ръка и да преодолява препятствия в тази неудобна поза.", "date": "2018.12.05", "title": "Германец постави световен рекорд за пързаляне на ръце (Видео)"}
{"url": "https://www.24chasa.bg/novini/article/7185500", "text": "Бившият македонски премиер Никола Груевски, който избяга в Унгария, днес получи нов 30-дневен арест по делото \"Титаник\" за измами на предишните парламентарни избори, съобщи МИА. Председателят на съдебния състав съдия Осман Шабани заяви на днешното гледане на делото в Наказателния съд, че е взето решение за определяне на мярка арест от 30 дни, смятано от деня на неговото откриване. Мярката арест бе поискана от прокурорката от Специалния съд Лиле Стефановска на предишното заседание на съда. Преди това съдът реши Груевски да бъде съден задочно, предаде БТА. Днешното съдебно заседание продължи с четене на СМС послания. По-голямата част от съобщенията, които се представят пред съда, са между обвинените Миле Янакиески и Гордана Янкулоска, и се отнасят до организиране на гласоподаватели от диаспората за изборите през 2011 година. От СМС комуникацията се вижда как е било договаряно изработване на паспорти и как са били спечелвани гласоподаватели и кандидати чрез дипломатическите представителства на страната в чужбина.", "date": "2018.12.05", "title": "Осъдиха Никола Груевски на 30 дена арест за измами на парламентарни избори"}
{"url": "https://www.24chasa.bg/novini/article/7185510", "text": "Мъж на 32 години от Шумен, с множество нарушения на Закона за движение по пътищата е задържан в полицейското управление в града, след като не спрял на стоп палка и с неразумното си поведение на пътя застрашил участниците в движението. При ареста му ударил полицай в лицето. Това съобщиха от пресцентъра на ОД на МВР. Малко след 11.00 часа днес полицейски екип на ул.\"Самара\" в града забелязал водач на лек автомобил \"Пежо 306\". Преди дни същият екип го проверил и установил, че е лишен от правото да управлява. Униформените подали сигнал със стоп палка, но водачът ги подминал. Полицаите го последвали и му дали знак със звукова и светлинна сигнализация да спре. В стремежа си да се укрие, мъжът започнал да обикаля с автомобила си кв.\"Боян Българанов\". На кръстовище до бившата военна болница в града увеличил скоростта си на движение и ударил леко друг лек автомобил. На ул.\"Самара\" бил пресрещнат от друг полицейски екип и бил принуден да спре. При слизане от автомобила мъжът отказал да представи документи, оказал съпротива и нанесъл удар в лицето на униформен служител. В хода на проверката било установено, че водачът Х.Х./32г./ от Шумен е в срок на лишаване от правото да управлява. На 1 декември бил установен да шофира без да притежава книжка от повече от две години. Днес било установено още, че е зад волана на автомобил с номера, предназначени за друго превозно средство. Мъжът е с множество установени нарушения на пътя - за шофиране без книжка, без \"Гражданска отговорност\", след употреба на алкохол, след причиняване на катастрофа, след неизпълнение на полицейско разпореждане. Има наложени и влезли в сила наказателни постановления на стойност 6490 лева, които не са платени. След преглед в МБАЛ- Шумен било установено, че полицейският служител е с открита рана. Образувано е досъдебно производство. Работата по изясняване на случая продължава.", "date": "2018.12.05", "title": "Арестуваха шофьор, подминал стоп палка на патрулка в Шумен, ударил и полицай в лицето"}
{"url": "https://www.24chasa.bg/novini/article/7185527", "text": "Правителството прие решение за одобряване на хуманитарна помощ за Афганистан в размер на 100 000 евро поради рекордната за последните години суша в страната. Финансирането ще бъде осигурено от одобрените средства от бюджета на МВнР за 2018 г., предназначени за официална помощ за развитие и хуманитарна помощ. Съгласно поетия ангажимент, още с присъединяването си към Европейския съюз, България е длъжна да се ангажира с предоставянето на безвъзмездна официална помощ за развитие. Тази помощ трябва да бъде 0.33% от брутния национален доход на България за отпусканите средства за официална помощ за развитие. През 2017 г. и през първото тримесечие на 2018 г. страната ни предостави 200 000 евро хуманитарна помощ, като средствата бяха разпределени за изпълнение към Международната организация по миграцията, Детския фонд на ООН и Службата на ООН за координиране на хуманитарните дейности.", "date": "2018.12.05", "title": "Предоставяме 100 000 евро хуманитарна помощ за Афганистан"}
{"url": "https://www.24chasa.bg/novini/article/7185540", "text": "При предварително плащане на тол такса ще се издава маршрутна карта, която позволява на тежкотоварното превозно средство да премине еднократно разстояние в обхвата на платената пътна мрежа от начална до крайна точка, с допълнителни, предварително посочени междинни точки, които не могат да бъдат повече от четири. Това предвижда приетата от правителството Наредба за условията, реда и правилата за изграждане и функциониране на смесена система за таксуване на различните категории пътни превозни средства на база време и на база изминато разстояние. От 1 януари 2019 г. хартиените винетни стикери ще бъдат заменени с електронни, като цените няма да бъдат променяни. За леките автомобили се въвежда и уикенд винетка, която ще важи от 12.00 часа в петък до 23.59 часа в неделя на същата седмица. До 16 август винетка ще трябва да имат и водачите на тежкотоварни автомобили, а след тази дата те ще плащат тол такса. Маршрутна карта могат да използват водачите на автомобили с тегло над 3,5 т, които не разполагат с бордово устройство или такова за спътниково позициониране, с което да се проследи изминатото разстояние, и не са сключили договори с доставчик на услуга за електронно събиране на такси за изминато разстояние или с доставчик на декларирани данни. Маршрутна карта може да бъде купена не по-рано от 7 календарни дни преди датата на пътуването, като е валидна за срок от 24 часа от декларираната начална дата и час на пътуването. Тя ще може да се купи по електронен път, чрез картово разплащане на терминали за самотаксуване или в пунктовете за продажба. Размерът на тол таксата ще се определя въз основа на заявените начални, междинни и крайни точки на пътуване. Така ще се позволява и преминаването по платените републикански пътища при временна невъзможност да се ползва вече монтирано бордово устройство. Системата ще изчислява автоматично дължимата такса за изминат участък, която ще се плаща предварително, според данните за превозното средство, маршрута и планираната дата на пътуване. Тол таксата за автомобили с тегло над 3,5 т ще се начислява в зависимост от действително изминатото разстояние, което ще се определя с точност до 100 метра. В случай, че е установено, че дадено пътно превозно средство се е намирало последователно в две отделни точки на платената пътна мрежа, се приема, че е изминало разстоянието между тях, преминавайки по най-краткия маршрут. Нивата на тол таксите ще се променят според екологичните категории на моторните превозни средства. Предвижда се възможност при промяна на регистрационния номер на лек автомобил тя да бъде заявена в централното или в областните управления на Агенция „Пътна инфраструктура“, или по електронен път до 3 работни дни. В срок до 2 работни дни от получаване на заявлението новият регистрационен номер се отразява в електронната система за издадените електронни винетки след справка в Националния регистър на пътните превозни средства. Отговорността при неправилно декларирани данни относно регистрационния номер на пътното превозно средство, категорията му или периода на валидност на винетната такса, е съответно на собственика или ползвателя, като в случай на неправилно декларирани данни, се счита че за пътното превозно средство не е заплатена дължимата винетна такса. В наредбата са определени правомощията на Агенция „Пътна инфраструктура“ като лице, събиращо пътните такси, изискванията за регистрация към доставчиците на Европейска услуга за електронно събиране на такса за изминато разстояние, както и тези за регистрация към националните доставчици на услуги за електронно събиране на тол такси и доставчиците на декларирани данни.", "date": "2018.12.05", "title": "Колите над 3,5 т ще могат предварително да плащат тол такса за заявен маршрут"}
{"url": "https://www.24chasa.bg/novini/article/7185570", "text": "Между 60 и 90 милиона фалшиви профила има във фейсбук и те са най-активните, особено по избори. 3-4% от съдържанието на социалната мрежа е фейк. 80% от профилите в туитър, разпространявали фалшиви новини и засечени на предишните евроизбори през 2015 г., са още активни. Това предупреди Европейската комисия (ЕК), след като прие плана за действие за борба с дезинформацията онлайн на ресорния еврокомисар по цифровата икономика и цифровото общество Мария Габриел. Тя представи току-що мерките заедно с върховния представител и зам.-председател на ЕК Федерика Могерини, зам.-председателя Андрус Ансип и комисарите Джулиан Кинг и Вера Йоурова. Габриел подчерта, че трябва да се положат всички усилия за гарантиране на ненамеса на предстоящите през 2019 г. избори за Европейски парламент. “В плана за действие, който представяме днес, се предвижда създаването на както и мониторинг на прилагането на Кодекса за добри практики за борба с разпространението на дезинформация онлайн. В периода януари - май 2019 мониторингът ще е месечен, съсредоточавайки се върху точно определени индикатори от кодекса. Целта е да се осигури бързо и ефективно изпълнение на ангажиментите, като ЕК ще провери направеното със съдействието на Европейската група на регулаторите за аудиовизуални медийни услуги (ERGA). “Нямаме време за губене, трябва да действаме бързо. Ще продължа да полагам всички усилия, за да се гарантира, че платформите изпълняват своите ангажименти. Няма да се поколебаем да предложим нови мерки, ако не видим ясни и измерими резултати”, заяви комисар Габриел. Планът за действие за борба с разпространението на дезинформация онлайн предвижда и информира още българският еврокомисар. Мария Габриел призова също така държавите членки да положат усилия за подобряване на медийната грамотност. В този контекст по нейно предложение догодина ще се проведе Европейска седмица на медийната грамотност. „Способността за противодействие на дезинформацията се основава и на уменията на гражданите като критично мислене, анализ, медийни умения, което им позволява да вземат информирани решения. Нужни са много усилия в този посока“, посочи българският еврокомисар. 5 милиона евро за борба с фалшивите новини отпуска ЕК, което не е достатъчно с оглед на това, че Русия дава 1,1 милиарда евро на година и има 1000 работещи на пълно работно време. Правят “активное мероприятие” - 85% от усилията им отиват за разпространяването на лъжи. Няма да позволим интернет да се се превърне в Дивия запад, зарече се комисар Кинг. Веднага трябва да знаем откъде идва във всеки случай дезинформацията и кой стои зад нея. Използва се и изкуствен интелект, който да разпространява дезинформация, изредиха комисарите. Подходът на Европа ще е различен - няма да разпространява дезинформация, а ще информира хората. Ще подкрепим качествените медии и прозрачността в средствата за масова информация. 61 млн. евро ще бъдат заделени за това. В момента журналистите се справят сами, а не се обединяват - такава слабост отбеляза комисията. Върховният представител на ЕС Федерика Могерини заедно със страните членки е упълномощена да укрепва силите за стратегическите комуникации с допълнителни служители и средства, необходими да засичат и анализират дезинформация. Самите членки също трябва да анализират възможни пробойни в избирателните си системи и да вземат неотложни стъпки, за да опазят целостта им чрез нужната инфраструктура. Освен това трябва да ги тестват преди европейските избори през май 2019 г. Именно за да са честни и демократични те, както и предстоящите над 50 национални вота, включително и президентски, в страните членки до 2020 г., ЕК излиза със спешния пакет “Габриел”. Демократичните процеси са поставени пред огромно предизвикателство от умишлено, мащабно и системно разпространение на дезинформация. Дезинформацията е фалшива и подвеждаща информация, създаде, представяна и разпространявана за икономическа изгода или за да заблуди преднамерено обществото, която може да му причини вреда. Обществената вреда включва заплаха за демократичните процеси и на благата на обществото като здравето и сигурността на гражданите и околната среда. Дезинформацията не включва непреднамерените грешки, сатирата и пародията, нито ясно определените като такива партийни новини и коментари. Действията в този план засягат дезинформационното съдържание, което е законно съгласно правото на ЕС и националното право. Екшън планът е в отговор на призива на Европейския съвет за мерки в защита на демократичните системи на ЕС и борбата с дезинформацията, включително в контекста на наближаващите европейски избори. Априлското съобщение относно борбата с дезинформацията в интернет подчерта важната роля на гражданското общество и частния сектор, особено на социалните медийни платформи за справянето с проблема. Вследствие на това през септември тази година онлайн платформите и рекламната индустрия се обединиха около Кодекс на добрите практики, за да повишат прозрачността онлайн и да защитят гражданите, особено с оглед на европейските избори през 2019 г., но и в по-дългосрочна перспектива. В допълнение на това се разработва независима мрежа от проверители на факти, за да се увеличат възможностите за откриване и разкриване на дезинформация. Полагат се постоянни усилия на ниво ЕС и на национално ниво в подкрепа на медийната грамотност. С оглед на европейските избори през 2019 г. и над 50 национални избори, включително и президентски, които ще се проведат в страни - членки до 2020 г., е наложително да се положат усилия, за да се осигурят свободни и честни демократични процеси. Заплахи, застрашаващи демокрацията в която и да е държава - членка може да застрашат ЕС като цяло. Още повече, че дезинформацията често атакува европейските институции и техните представители, и се стреми да подкопае самият европейски проект като цяло. Държавите - членки трябва да вземат неотложни стъпки, за да опазят целостта на избирателните си системи и инфраструктура, и да ги тестват преди европейските избори. Над 30 държави използват дезинформацията и оказват влияние върху процесите под различна форма, включително в рамките на техните държави. Използването на дезинформацията от актьори вътре в страните - членки увеличава загрижеността в ЕС. В общността са докладвани и и случаи на дезинформация, подклаждани от неправителствения сектор - например кампанията срещу ваксините. По отношение на външните актьори най-отчетлива е намесата на Руската федерация. Въпреки това и други трети страни разгръщат дезинформационни стратегии, като се учат бързо от методите на Русия.", "date": "2018.12.05", "title": "Габриел с пакет срещу дезинформацията: Отчет на платформите всеки месец"}
{"url": "https://www.24chasa.bg/novini/article/7185550", "text": "Министерският съвет възложи на министъра на околната среда и водите да предприеме действия за изпълнение на предложенията на Главния прокурор на Република България за изменение и допълнение на концесионния договор от 21.12.2001 г. с „Юлен“ АД за предоставена концесия с предмет особено право на ползване върху част от територия, изключителна държавна собственост - част от територията на Национален парк „Пирин”, община Банско, „Ски зона с център Банско“. С решението се възлага мандат на министъра на околната среда и водите да проведе преговори с концесионера „Юлен” АД за изменение и допълнение на концесионния договор при спазване на действащото законодателство, като се съобрази с предложенията на Главния прокурор на Република България. След постигането на взаимно приемливо решение, министърът на околната среда и водите следва да внесе в Министерския съвет проект на решение за даване на съгласие за изменение и допълнение на концесионния договор в съответствие със Закона за концесиите.", "date": "2018.12.05", "title": "МОСВ започва преговори с \"Юлен\" за промяна на договора"}
{"url": "https://www.24chasa.bg/novini/article/7185535", "text": "Пожар в близост до столичния Околовръстен път вдигна огнеборците и полицията днес по обед, предаде  Оказа се, че става дума за група хора, които горят кабели в района на „Филиповци”. Пламъците бяха загасени, а подпалилите ги се разминаха без санкции, тъй като нямали документи. По-късно те отново запалиха огъня.", "date": "2018.12.05", "title": "Горене на кабели задими Околовръстното в София"}
{"url": "https://www.24chasa.bg/novini/article/7185578", "text": "Един от най-известните ММА бойци Деян Топалски е обвинен като член на сводническа банда, съобщи  . Арестуват го на 23 ноември т.г., но за акцията не са съобщават нито от прокуратурата, нито от съда. Според обвинението Деян е член на организирана престъпна група за трафик на хора. Останалите обвинени са Светослав Бързанов, Соня Маврова и Елисавета Станева, които са пуснати набързо. Бързанов, който е сочен за шеф на сутеньорската схема, е освободен заради онкологично заболяване. Соня е пусната да гледа болна майка, а Елисавета дава обяснения и се спасява от решетките. По данни на прокуратурата бандата развивала дейност в бар, разположен в столичен хотел. Соня и Елисавета са работили като барманки, но в действителност набирали и танцьорки. Освен танци, момичетата предоставяли на клиентите сексуслуги. След сеансите отчитали процент на двете барманки. Те от своя страна предавали парите на Деян Топалски. ММА боецът ходил 2-3 пъти месечно в бардака, за да прибира оборота. Той е управител на фирмата, наемател на помещението. \"Завършил съм висше образование за мениджър, извършвал съм единствено стопанска дейност по зареждане на заведението, плащане на данъци, осигуровки и наеми. Ако някой е извършвал незаконни действия, аз не съм бил част от това\", обясни Топалски пред Апелативния спецсъд. Деян Топалски успя да омилостиви съда заради здравословни проблеми. Самият той има ТЕЛК заради злополука в спорта. Половинката му Николета, с която имат момченце на 1 г. и 6 м., страда от множествена склероза, пирамиден синдром и болестта на Хашимото. Случвало се е да припада, да губи зрението си и усета на крайниците си. Заради нея Деян помоли да е на свобода, защото се притеснява, че тя няма да може да гледа детето пълноценно. \"Десет дни живея в ужас - какво може да се случи на Николета и дали това няма да постави сина ни в опасност\", ожали се Топалски. По-голямата част на съдебния състав прие, че има вероятност да е извършил престъплението, а съдия Даниела Росенова излезе с особено мнение. Според нея няма достатъчно доказателства за съществуването на бандата, а евентуално само за трафика на хора.", "date": "2018.12.05", "title": "Обвиниха ММА боеца Деян Топалски в сводничество"}
{"url": "https://www.24chasa.bg/novini/article/7185591", "text": "18-годишна ученичка от варненска професионална гимназия е задържана за 24 часа, след като откраднала портмонето от чантата на своя учителка в една от тоалетните на училището. Учителката подала сигнал до полицията за кражбата още на 26-и ноември. По нейни данни в портмонето й имало лични документи и 1220 лв. След няколкодневно разследване и разпити, униформените стигнали и до невръстната крадла. По данни на полицията момичето досега не е било регистрирано за противообществени прояви. По случая има образувано досъдебно производство, материалите са докладвани на прокурор от Районна прокуратура – Варна.", "date": "2018.12.05", "title": "Ученичка задигна портмонето със заплатата на учителка от Варна"}
{"url": "https://www.24chasa.bg/novini/article/7185610", "text": "52-годишен варненец ще бъде съден по бързата процедура, след като предизвика катастрофа на пияна глава. Униформените се отзовали на сигнал за пътен инцидент в курортния комплекс \"Чайка\" край Варна около 15.50 часа. Пострадали хора при удара нямало, но двете коли били сериозно натрошени. При последвала проверка за алкохол на двамата шофьори, се оказало, че единият от тях седнал зад волана с концентрация от 1.58 промила в издишания въздух. Мъжът е задържан за 24 часа. Други две катастрофи с пострадали хора са регистрирани по пътя за Езерово и във Варна. В първия случай 30-годишна жена от варненското село Тополици изтървала контрола над фиата си заради висока скорост и се преобърнала по таван встрани от пътя. Тя се разминала с контузни наранявания, прегледана е и освободена, без опасност за живота. В другия случай е блъснат пешеходец на ул. \"Евлоги Георгиев\" в морската столица. Неизвестен до момента шофьор помел 21-годишен мъж, който пресичал улицата и избягал. Младежът се разминал с леки контузии. Полицията издирва виновника.", "date": "2018.12.05", "title": "Пиян шофьор, предизвикал катастрофа, отива на бърз съд във Варна"}
{"url": "https://www.24chasa.bg/novini/article/7185614", "text": "Русия е против разрушаването на Договора за ликвидиране на ракетите със среден и па-малък обсег, но ще бъде принудена да отговори, ако САЩ го напуснат. Това заяви президентът на федерацията Владимир Путин в отговор на журналистически въпрос, предаде ТАСС, цитирана от БТА. Още преди Вашингтон да обяви, че излиза от този договор, Конгресът на САЩ отпусна средства за научно-изследователски опитно-конструкторски разработки с цел създаване на такива ракети, отбеляза руският лидер. \"Сиреч решението е взето отдавна, само че тихомълком, те си мислеха, че няма да го забележим, но ето, нали в бюджета на Пентагона е вписано вече разработването на тези ракети, а едва след това публично бе обявено, че те излизат\" от договора, каза Путин. \"Като следваща стъпка започнаха да търсят на чий гръб да го стоварят - ами най-простото и обичайно за обикновените хора на Запад: \"Виновна е Русия\". Не е вярно, ние сме против разрушаването на този договор, но ако това стане, ще реагираме по съответния начин\", подчерта президентът на Русия.", "date": "2018.12.05", "title": "Путин: Русия е против напускането на САЩ от ракетния договор, ще отговорим"}
{"url": "https://www.24chasa.bg/novini/article/7185665", "text": "Турски съд иска да бъде арестуван актьор заради участието му в масовите антиправителствени протести в Турция през 2013 г., предаде Асошиейтед прес, цитирани от БТА. По информация на Анадолската агенция Истанбулската главна прокуратура иска да бъде арестуван актьорът Мехмет Али Алабора за \"провокативни\" постове в социалните мрежи и заради \"активната му роля\" по време на демонстрациите за парка Гези. Прокуратурата окачестви протестите като опит за \"сваляне на правителството чрез създаване на хаос и безредици\". Според прокуратурата Алабора е сътрудничил с известния правозащитник Осман Кавала. В края на май 2013 г. в мегаполиса Истанбул бяха организирани протести срещу разрушаването на парка Гези. Протестите постепенно прераснаха в антиправителствени демонстрации в цяла Турция. В продължилите седмици демонстрации участваха около два милиона души. При сблъсъците загинаха над десет души и над осем хиляди бяха ранени.", "date": "2018.12.05", "title": "Турски съд иска арест за актьор, участвал\nв антиправителствените протести през 2013 г."}
{"url": "https://www.24chasa.bg/novini/article/7185664", "text": "Върховният комисар на ООН за правата на човека Мишел Бачелет каза днес, че е необходимо международно разследване, което да установи кой е отговорен за убийството на саудитския журналист Джамал Кашоги, предаде Ройтерс, цитирана от БТА. Попитана на пресконференция в Женева за нуждата от международно разследване, Бачелет отговори: \"Наистина смятам, че то действително е необходимо от гледна точка на установяването какво всъщност се е случило и кои са отговорните за това ужасно убийство.\" Американски сенатори заявиха вчера, че са по-сигурни от когато и да било, че саудитският престолонаследник Мохамед бин Салман е отговорен за убийството на Кашоги, след като бяха запознати със случая от ЦРУ.", "date": "2018.12.05", "title": "ООН: Нужно е международно разследване за убийството на Кашоги"}
{"url": "https://www.24chasa.bg/novini/article/7185672", "text": "Водачът на най-голямата френска опозиционна партия Лоран Вокие призова днес за въвеждане на извънредно положение преди планирани за събота нови протести на движението \"Жълтите жилетки\", предаде ДПА, цитирана от БТА. \"Това ще позволи силите за сигурност да бъдат защитени и ще ни даде възможност да защитим онези, които искат да протестират мирно, без да бъдат стават нечии заложници\", заяви лидерът на консервативната партия \"Републиканците\" пред телевизия \"Франс 2\". \"Това, което не искам, е страната ни да потъне в хаос\", добави Вокие дни след като протестите в центъра на Париж прераснаха в продължаващо втора седмица насилие. Вокие прикани президента Еманюел Макрон да се справи със ситуацията след близо три седмици на протести в цялата страна, подети от опозицията, срещу увеличаването на данъците върху бензина и дизела. Вчера френският премиер Едуар Филип съобщи, че повишаването на данъците се замразява за шест месеца, през които ще се състоят обещаните по-рано от Макрон консултации. \"Французите не желаят този данък. Отлагането му с шест месеца е безсмислено, той трябва да бъде отменен\", подчерта Вокие.", "date": "2018.12.05", "title": "Водачът на френската опозиция иска извънредно положение преди очаквани нови протести"}
{"url": "https://www.24chasa.bg/novini/article/7185679", "text": "Ден след ден, слуховете за възможно посещение на севернокорейския лидер Ким в Сеул изпълват медийните заглавия в Южна Корея, въпреки че няма официално потвърждение от нито едно от двете правителства. Много анализатори казват, че ще бъде изключително трудно за Ким да изпълни до края на годината обещанието, което е дал, и да стане първият севернокорейски лидер, посетил Южна Корея - предвид ограниченото време за подготовка и застоя в глобалната дипломация по въпроса за ядрените му оръжия. Не можем обаче да сме сигурни, изтъкват други, и напомнят, че няколко немислими дотогава събития са се случили през последните месеци, включително срещата на върха през юни между Ким и президента Доналд Тръмп в Сингапур. -------------- С наближаването на края на годината южнокорейски медии, експерти и политици не спират да гадаят дали Ким ще пристигне в Сеул до края на декември, или ще отложи, или дори ще отмени плановете си. Южнокорейският президент Мун Дже Ин изглежда притиска Ким да спази обещанието си, макар да заяви, че няма срок за посещението. След среща с Тръмп миналата седмица на форума на Г-20 в Аржентина Мун каза пред журналисти, че двамата са постигнали съгласие, че посещение на Ким би изиграло \"много позитивна роля\" в американско-севернокорейската ядрена дипломация. Мун спомена, че Тръмп се е съгласил, че посещението на Ким в Сеул може да стане преди възобновяването на преговорите на високо ниво между САЩ и Северна Корея, включително възможна втора среща на върха между Тръмп и Ким. Датите, споменавани от южнокорейските медии за посещението на Ким в Южна Корея, са 18 до 20 декември. Тези дати са базирани на предположението, че двете Кореи ще имат нужда от повече от една седмица за подготовка и че ще позволят на Ким на остане у дома за възпоменателната церемония на 17 декември за покойния му баща, диктатора Ким Чен Ир. Освен това, в края на декември Ким ще бъде зает да подготовя традиционното си новогодишно обръщение, за да очертае насоките на политиката си през 2019 г. Канцеларията на Мун днес препотвърди, че посещението на Ким може да се състои или този месец, или в началото на следващата година, като отбеляза, че решението зависи от Северна Корея. ----------------- Така че сега топката е в полето на Ким, но неговите пропагандни служби мълчат за пътуване до Сеул. Ким може би смята, че подобно посещение сега не е толкова полезно, отколкото когато даде съгласието си след третата си среща на върха с Мун в Пхенян през септември. Тогава някои експерти твърдяха, че САЩ може скоро да приемат искането на Северна Корея за съвместно обявяване на края на Корейската война от 1950-53 г. като част от гаранции за сигурност за Северна Корея, така че Ким би могъл по-лесно да се реши на едно символно, емоционално обременено посещение в Сеул, след като получи тази политическа отстъпка. Оттогава обаче дипломацията между САЩ и Северна Корея изпадна в застой заради споровете около американското искане Северна Корея първо да разкрие всичките си запаси от ядрени оръжия и да предприеме други значими стъпки към денуклеаризация, преди да получи големи външни компенсации. От своя страна сега Северна Корея иска облекчаване на санкциите, декларация за край на войната и други реципрочни мерки от страна на САЩ, твърдейки, че е предприела някои стъпки, като демонтирането на своя обект за ядрени изпитания и освобождаването на задържани американци. Освен това най-близките приближени на Ким биха могли да го убедят да не отива в Сеул, като се мотивират с опасения за сигурността за своя \"върховен вожд\", който посещава вражеска държава. Почти сигурно е, че посещението на Ким ще предизвика огромни ежедневни протести в Сеул на активисти, консервативни политици и севернокорейски дезертьори. Основната консервативна опозиция в Южна Корея твърди, че Ким трябва първо да се извини за атаките от 2010 г., приписвани на Северна Корея, при които загинаха 50 южнокорейци, преди да стъпи на южнокорейска земя. --------------------------------------------------- Нито един севернокорейски лидер не е посещавал Южна Корея след края на Корейската война от 1950-53 г., отнела живота на милиони. Състояха се пет срещи на върха между лидерите на двете Кореи, три от които между Ким и Мун, но всички те бяха или в Пхенян, или в в граничното корейско селище Панминчжон. Когато влиятелната сестра на Ким - Ким Йо Чен и популярната певица Хьон Сон Уол пристигнаха в Южна Корея по-рано тази година в началото на затоплянето със Сеул, посещението им предизвика медийна треска. Телевизионните камери и фотографите ги следваха навсякъде. Посещение на Ким в Сеул несъмнено би привлякло още повече внимание по света. Сеул е оживената столица на страна, която Ким до миналата година нееднократно се заканваше да унищожи с ядрените си оръжия, и която неговите баща и дядо - диктатори искаха да обединят със Северна Корея. Мун вероятно ще организира много емоционални събития, като съвместно изкачване на най-високия връх в Южна Корея - планината Хала, както направиха на свещената в Северна Корея планина Пекту по време на срещата в Пхенян. Ким би могъл да говори също пред южнокорейския парламент, след като Мун произнесе реч на стадион в Пхенян, пълен с 150 000 души, по време на срещата през септември. Мун каза, че посещението на Ким ще бъде \"безпрецедентно\" и ще съдържа послание за ангажимента му към ядреното разоръжаване, подобряването на междукорейските отношения и световния мир. Но пак трябва да кажем, че всичко зависи от Ким, чиято съвместна декларация с Мун през септември заяви единствено, че това посещение в Сеул ще стане \"в близко бъдеще\". Мун каза след това, че това означава \"в рамките на тази година\". Бащата на Ким, Ким Чен Ир беше обещал да посети Южна Корея в \"подходящо време\" след срещата си през 2000 г. с тогавашния южнокорейски президент Ким Те Джун. Той обаче не изпълни обещанието си, преди да почине в края на 2011 г., предавайки властта на най-малкия си син Ким Чен Ун. /БТА/", "date": "2018.12.05", "title": "Слуховете в Южна Корея за възможно посещение на Ким Чен Ун не спират"}
{"url": "https://www.24chasa.bg/novini/article/7185704", "text": "Румънски прокурори разследват 16 шофьори на линейки, заподозрени в кражба на бензин от линейките, което вероятно е станала причина за смъртта на осем пациенти, предаде Асошиейтед прес, цитирана от БТА. Прокурорът Мариан Сорин Лия заяви днес, че шофьорите в южния град Корабия са разследвани за кражби между 2013 и 2015 г. Смята се също, че те са карали бавно, за да изразходват по-малко гориво. Те са разследвани за злоупотреби и фалшифициране на документи. Прокурорът заяви, че предполагаемите действия на шофьорите може да са свързани със смъртта на осем души заради бавното движение на линейките до болниците. Шофьорите са отстранени от работа по време на разследването, а местните власти полагат усилия, за да осигурят продължаването на дейността на спешната служба. Здравният министър Сорина Пинтя заяви, че е \"твърде рано\" да се каже дали предполагаемите престъпления са довели до смъртни случаи.", "date": "2018.12.05", "title": "Шофьори на линейки в Румъния заподозрени в кражби на гориво, което може да е причинило смъртта на 8 души"}
{"url": "https://www.24chasa.bg/novini/article/7185920", "text": "Битката е за началото на реформата, майките на деца с увреждания обявиха, че ще преместят палатките пред Министерството на здравеопазването/МЗ/ през януари.Това стана ясно от коментарите на омбудсмана Мая Манолова и представители на \"Системата ни убива\" в кулоарите на НС, след като окончателно бе приет Законът за хората с увреждания. Утре предстои депутатите да гласуват на второ четене и Закона за личната помощ. Затова Манолова подчерта, че истинската победа ще бъде утре, когато бъде приет и този закон. Утре е Никулден, хубав, християнски празник, свърза тя очакванията на майките и работата на законотворците. Всъщност, добави омбудсманът, борбата е за промяна на политиките по отношение на хората с увреждания, трудови квоти, подкрепа за заетост, достъпна среда, финансова подкрепа, които са заложени в този закон. Но, отбеляза националният защитник, каузата на майките е Законът за личната помощ, който ще се гледа утре. Ако законът мине във варианта, уточнен след последната среща с г-н Борисов/премиерът Бойко Борисов/, ще съберем палатките, но ги местим пред МЗ, защото нашата битка продължава с реформата в ТЕЛК, обяви Вера Иванова от \"Системата ни убива\". Това е само началото, очаквайте ни от януари на друго място, пак с палатков лагер, обеща тя. И обясни, че в приетите днес текстове финансовата помощ все още е според ТЕЛК, което за майките не е справедливо.", "date": "2018.12.05", "title": "Вера Иванова от майките: Догодина местим палатките пред министерството на здравеопазването"}
{"url": "https://www.24chasa.bg/novini/article/7186031", "text": "НАТО и ЕС имат общ интерес от стабилност на Балканите, заяви днес генералният секретар на пакта Йенс Столтенберг след края на двудневното заседание на министрите на външните работи на държавите от алианса в Брюксел. Той съобщи, че преговорите за присъединяването на Р Македония вече са в ход и е важно моментът да бъде използван, за да може процесът да завърши успешно. Столтенберг приветства предприетите от Скопие стъпки в тази посока. По неговите думи пактът очаква да получи първия план на Босна и Херцеговина за подготовка за присъединяване към НАТО. Сега властите в Сараево трябва да предприемат следващия ход и да решат, добави той. Нашето решение е взето, заяви Столтенберг по повод готовността на алианса да разгледа този план, предаде БТА. Генералният секретар призова Сърбия и Косово да се въздържат от провокативни изявления и действия. Той съобщи, че министрите от пакта са обсъдили готовността на Прищина за реформи в армията и определи този процес като свързан с евроатлантическата интеграция. По неговите думи за реформата ще бъде нужно време. НАТО запазва единството и решимостта си по въпроса с подкрепата за Афганистан,  заяви Столтенберг. За да намалеят жертвите, не е нужно да се изтеглим, а да осигурим подкрепа за Афганистан, добави той. Столтенберг забелязва положителни признаци в ислямската република с началото на мирен процес и преустановяването на сраженията в цялата страна. Талибаните могат да постигнат нещо само с преговори. Те трябва да разберат, че продължаването на боя е безсмислено. Всички усилия в друга посока, освен присъединяване към преговорите, ще затруднят допълнително постигането на мир, посочи генералният секретар. По неговите думи е важно да бъдат подобрени изборните списъци в Афганистан. Оставаме решени да подкрепяме страната - това е в наш интерес и в защита на нашата сигурност, добави Столтенберг.", "date": "2018.12.05", "title": "Столтенберг: НАТО и ЕС имат общ интерес от стабилност на Балканите"}
{"url": "https://www.24chasa.bg/novini/article/7186065", "text": "Шефката на европейската дипломация Федерика Могерини призова днес Русия и САЩ да запазят договора за ракетите със среден и малък обсег, подписан през студената война и нарушен от Москва с разработването на нова ракетна система, предаде Франс прес. \"Договорът, подписан от Вашингтон и Москва, гарнтира мира и сигурността на европейска територия от 30 години\", заяви Могерини при пристигането си в централата на НАТО за среща на външните министри от пакта - ден след като алиансът постави ултиматум на Русия, предава БТА. Договорът, подписан във Вашингтон през 1987 г., сложи край на кризата с евроракетите, предизвикана от решението на Москва да разположи през 1977 г. ракети със среден обсег Ес Ес-20, способни да нанесат удар по европейските страни. В отговор Вашингтон разположи през 1983 г. ракети \"Пършинг-2\" в Западна Германия. НАТО даде на Москва двумесечен срок, за да изпълни \"по проверим начин\" ангажиментите си по договора. Това означава, че Русия трябва \"да унищожи\" своята нова ракетна система, обясни за АФП европейски служител от НАТО. През 1987 г. Москва и Вашингтон премахнаха своите ракети, напомня АФП.", "date": "2018.12.05", "title": "Могерини призова Русия и САЩ да запазят договора за ракетите със среден и малък обсег"}
{"url": "https://www.24chasa.bg/novini/article/7186040", "text": "Муковисцидозата е нелечима болест, засягаща предимно белите дробове. Статистиката сочи, че в България преживяемостта с нея е драстично по-ниска от останалите държави. А Микаела, Ася и Славена са три български студентки, които успяват да измислят надежден и евтин метод за превенция на заболяването. И идеята им е световно призната - с нея те печелят бронзов медал от състезанието по синтетична биология iGEM. В него участват отбори от цял свят - тази година те са били повече от 350, много от тях от Азия, САЩ, Германия, Франция. Протича в два етапа - устна и постерна презентация. Освен пред съдии представянето на проектите на отборите е и пред публика, в която освен останалите участници има и представители на големи фармацевтични компании, производители на лабораторни консумативи и др. От България всяка година се излъчва само един отбор. От 2016 г. съществува и сдружението “iGEM България”, което помага на екипа. Микаела Станчева, Ася Николова и Славена Тодорова сформират отбора си през април. Още тогава като основна идея на проекта им се формира разработката на лесна система за диагностика на някакво заболяване. “Във факултета се сблъскахме с дарителска кампания за една наша колежка, която е болна от муковисцидоза. Веднага се задейства инстинктът ни на учени да любопитстваме и проучихме заболяването. Тогава попаднахме на една много лоша за България статистика - че преживяемостта с тази болест е драстично по-ниска от останалите държави. Затова решихме, че ще се насочим към нея”, разказва Микаела. Системата им за превенция представлява нещо подобно на глюкомера, който се използва за изследване на кръвната захар при диабетици - Купува се от аптеката и всеки си слага своя генетичен материал - кръв в случая. Самата система в апарата изследва дали има генната мутация, която е най-честият причинител на заболяването. Ако се намери, се подава лесен за разтълкуване цветен сигнал. Това показва дали един човек е носител на мутацията, а това е важно, защото “С нашия тест хората ще знаят дали са носители и ще могат да вземат информирано решение дали да създадат потомство”, уточнява Микаела. Болестта е нелечима, защото е генетична. Ако се открие навреме, може да се приложи терапия, която да удължи живота. Най-разпространеният симптом на заболяването е натрупване на гъст секрет в белите дробове. Той по принцип е течен, но заради мутацията се сгъстява и започва да полепва по стените и да ги запушва, получава се затруднено дишане, което води впоследствие до летален край. Може да се отрази и на други органи - панкреас, стомах, черен дроб, разреждат се и храносмилателните ензими. По неофициални данни 1 от 33-ма българи е носител на мутацията, а 220 са болни. Сега има два начина за диагностика. Единият е стандартен генетичен тест, но той е много скъп и бавен. Другият начин е чрез т.нар. потен тест, при който се тестват нивата на сол в потта. Той е по-евтин и лесен, но е ненадежден, особено при малки деца. Методът на момичетата е опит да се преодолеят и двата недостатъка. Те използват малки частички от бактерии, които са естествено налични в природата. Ако има мутация, те се свързват с тях и дават цветния отговор. Студентките все още не са мислили за конкретна цена на теста. При работата им в лаборатория са доказали, че но изискване за достоверност е да се извършат и клинични изследвания. В момента водят преговори с Медицинска академия да им предостави генетичен материал от хора с тази мутация. Работата им в лабораторията започва през август. През последните две години “София Тех парк” безвъзмездно им предоставя една от лабораториите си. Без нея участието на момичетата в iGEM сигурно нямаше да се осъществи, тъй като в Биологическия факултет на Софийския университет, където те учат молекулярна биология, не са налични необходимите им уреди. Това не е единствената подкрепа, която Микаела, Ася и Славена получават. Имали са и финансова помощ, въпреки че се нуждаят от още такава. Само входната такса за участие в състезанието е близо 5 хил. долара, още по 700 долара на човек са заплатили, за да присъстват на финалите в Бостън, което е едно от изискванията за медал. Друго условие за награда са социални проекти. Момичетата взимат участие в много научни събития, конференции и семинари. Те организират своя кампания в рамките на Европейската нощ на учените - конкурс за деца, на който те трябва да оцветяват рози. Цветето е свързано с муковисцидозата, тъй като асоциацията на болните от нея се нарича “Асоциация на 65 рози”. “Победителят в конкурса - момиче на 11 години, дойде в лабораторията ни, разведохме я и ѝ дадохме Идеята ни е да запалим децата по науката от възможно най-крехка възраст, защото те са бъдещето на света”, разказва Славена. Затова на Софийския фестивал на науката студентките показват “светещи” бактерии и забавни експерименти за децата. Всичко това впечатлява съдиите на iGEM. Те оценяват много високо и факта, че три момичета сами са успели да свършат толкова много работа. Те всъщност И макар да се връчват по повече от един бронзов, сребърен и златен медал, това, че българките са взели един от бронзовите, е голямо признание. Защото сред участниците има вече завършили и доказали се учени, а оценките на съдиите понякога са много субективни. Микаела, Ася и Славена планират да продължат образованието си в чужбина - но и да се върнат след това. “В България няма достатъчно добра среда за развитието ни като учени, затова трябва да отидем, да си създадем знанията, да се върнем и да си създадем тук средата. Много малко хора се занимават с наука, много малко намират подкрепа от спонсори и от държавата. Затова социалните ни кампании насърчават младите да се запалят”, казва Ася.", "date": "2018.12.05", "title": "Три студентки  от България с медал от САЩ за превенция на генетично заболяване"}
{"url": "https://www.24chasa.bg/novini/article/7186067", "text": "Знамената в Косово бяха свалени днес наполовина в знак на почит към бившия американски президент Джордж Буш-старши, възприеман като фигура от национално значение в страната заради предупреждението му към Сърбия, в случай че атакува косовските албанци, предаде Ройтерс, цитирана от БТА.  Буш почина миналата седмица на 94 години. За албанците, които са мнозинство в Косово, той е най-известен с писмото си до президента на Сърбия Слободан Милошевич, в което го предупреди да не започва конфликт в Косово, което по това време все още е част от Сърбия след разпадането на Югославия. \"Съединените щати ще бъдат готови да си послужат с военна сила срещу сърбите в Косово и в самата Сърбия\", написа Буш в писмото. По време на следващия американски президент - Бил Клинтън, Съединените щати извършиха бомбардировки срещу сръбските сили през 1999 г., за да спрат избиването и прогонването на албанци при опитите за потушаване на бунта им. След като сръбските сили се изтеглиха, Косово обяви независимост през 2008 г. \"Спомням си, когато старият Буш постави червените линии пред Милошевич да не ни докосва. От този ден имахме двама поддръжници - Бог в небето и Америка на земята\", казва 70-годишен пенсионер от Косово. Днес учители в цялата страна посветиха първия час сутринта на бившия американски президент и отношенията между двете страни. Косовският президент Хашим Тачи заяви, че денят на траур е обявен в знак на уважение към приноса на Буш \"за свободата на Косово\".", "date": "2018.12.05", "title": "В Косово е ден на траур в памет на Буш - герой заради писмо, в което заплашва Сърбия"}
{"url": "https://www.24chasa.bg/novini/article/7186079", "text": "Израелският премиер Бенямин Нетаняху обеща да придвижи по бързата процедура законопроект за борба срещу домашното насилие, след като десетки хиляди израелци протестираха в Тел Авив вчера и обвиниха правителството в бездействие по въпроса, предаде Асошиейтед прес. Нетаняху нареди на правителството днес бързо да задвижи законопроекта, който предвижда заподозрени или осъдени домашни насилници да бъдат следени с Джи Пи Ес (GPS) гривни като гаранция, че спазват условията на пробацията или на пускането им под гаранция. Премиерът каза, че насилието срещу жени \"прилича на терор във всяко отношение\" и обеща по-сурови наказания за злосторниците, предаде БТА. Организаторите на вчерашното протестно шествие настояват правителството да реализира обещания миналата година план за 67 милиона долара с цел борба срещу насилието срещу жени. Най-малко 24 жени са убити в Израел тази година. Повечето от тях преди това са уведомили полицията, че се опасяват за безопасността си, отбелязва АП.", "date": "2018.12.05", "title": "Бенямин Нетаняху: Насилието срещу жени прилича на терор във всяко отношение"}
{"url": "https://www.24chasa.bg/novini/article/7186082", "text": "Раздаването на пакети с 16 основни хранителни стоки от първа необходимост започва от утре в 16 области, а в началото на следващата година и във всички останали области на страната. Това съобщи социалният министър Бисер Петков по време на заседанието на парламентарната комисия по труда и социалната политика в отговор на питане на народен представител, информира БТА. Хранителните пакети се дават по Оперативната програма за храни и/или основно материално подпомагане от Фонда за европейско подпомагане на най-нуждаещите се лица. Ще бъдат раздадени стоки от първа необходимост като олио, леща, ориз, различни видове месни и зеленчукови консерви. Пакетът е с тегло от 24 килограма, като продуктите в него са избрани по препоръка на здравното министерство. Около 300 000 души, които получават различни форми на подпомагане, ще получат хранителните пакети. За два - три месеца пакетите ще стигнат до всички 300 000 души. Раздаването ще се прави по график, направен от БЧК. Ще бъдат открити пунктове на територията на цялата страна.", "date": "2018.12.05", "title": "От утре започва раздаването на хранителни пакети за най-нуждаещите се"}
{"url": "https://www.24chasa.bg/novini/article/7186074", "text": "Никой не желае този договор да бъде прекратен, заяви министърът на външните работи Екатерина Захариева по повод предупреждението на САЩ да се оттеглят от договореностите с Русия от 1987 г. за неразпространение на ракети със среден и малък обсег, предава БТА. Договорът е един от основните стълбове за сигурността на Европа, отбеляза Захариева след двудневното заседание на външните министри от НАТО в Брюксел. Никой не желае нова надпревара във въоръжаването, договорът трябва да се спазва и от двете страни, допълни тя. Захариева отбеляза, че САЩ са се съобразили с притесненията на европейските страни и отлагат с 60 дни оттеглянето си от договора. По нейните думи от пет години Вашингтон предупреждава, че има съмнения за неизпълнение на договора от страна на Русия. Всички призовахме за диалог и се надяваме за връщане на Русия към този договор. Искаме този договор да бъде запазен, но за да бъде запазен, трябва да се спазва и от двете страни, поясни министърът. По повод отношенията Русия-Украйна тя посочи, че министрите от НАТО призовават за успокояване на напрежението и за незабавно връщане на задържаните хора и плавателни съдове край Керченския проток. Не сме обсъждали конкретни действия, уточни министърът в отговор на въпрос за възможен отговор от НАТО на поведението на Москва. След анексията на Крим сигурността в Черно море е нарушена и съюзниците наблюдават ситуацията, правят оценка. Никой не желае по никакъв начин напрежението да ескалира, напротив - призоваваме за деескалация на напрежението, каза Захариева. Темата за Западните Балкани присъства буквално почти във всяка среща на НАТО и ЕС. Потвърдихме днес стратегическата важност на региона за сигурността не само на Европа. Подкрепихме Република Македония за бъдещо членство. Всички изразихме надежда да приключи процедурата по договора, за да може Македония да стане пълноправен член на НАТО, заяви министърът на външните работи Екатерина Захариева. Успяхме да постигнем съгласие за активизиране на годишната национална програма за Босна и Херцеговина. Много се надяваме това да даде тласък на новото правителство за осъществяването на истинските реформи, които са важни преди всичко за стабилността, просперитета, демокрацията, за гражданите, добави тя. Изразихме притеснение от напрежението, което забелязваме между Белград и Прищина, и надежда за нормализиране на диалога, посочи Захариева след края на двудневното заседание на външните министри от НАТО в Брюксел. По нейните думи има почва за оптимизъм, че е възможно решение на този все още открит въпрос на Балканите", "date": "2018.12.05", "title": "Захариева: Никой не желае договорът между Русия и САЩ от 1987 г. да бъде прекратен (Обновена)"}
{"url": "https://www.24chasa.bg/novini/article/7186101", "text": " Пет години след като 5-годишен бе жестоко малтретиран от майка си, държан на терасата през зимата и принудителна ампутация на пръстите на краката му, прокуратурата във Враца повдигна обвинение срещу родителката Петя Георгиева. Според прокуратурата, която я обявила за издирване, включително с европейска заповед, тя била открита наскоро в софийското с. Петърч и едва тогава й било повдигнато обвинението за малтретиране на невръстния си син през периода 2012-2013 г. Тогава части от ходилата на 5-годишния Цецко бяха изрязани от лекарите в детската хирургия във врачанската болница заради инфекция от измръзване. Детето било прието в болницата след проверка на социалните работници в многодетно ромско семейство във врачанския кв. “Сениче”. Те установили, че малкият Цветелин бил системно малтретиран от майка си Петя и пастрока Георги Коцев. Детето често било захвърляно на терасата в студените дни, според съседи и трудно се движело поради системно недохранване. “Когато отидохме в дома на ромското семейство за проверка на условията, битото момче дори не можеше да стане от леглото и се клатушкаше – разказа тогавашната шефка на “Социално подпомагане” във Враца Нели Стоянова. - Детето имаше видим здравословен проблем, не можеше да стъпи нормално на краката си и затова веднага потърсихме медицинска помощ.” В болницата момчето било прието най-напред в спешния център в много тежко състояние, цялото в рани и синини от побоищата.Според лекарите на външен вид то изглеждало на не повече от 3 г., било в неадекватно състояние. Майката пък обяснила, че раните по краката на Цецко били от неудобни маратонки, които преди това носело едно от по-големите деца. Веднага след проверката на социалните майката на пострадалото дете Петя била задържана в ареста на полицията, но после я освободили заради напредналата бременност с шесто дете. По случая бил задържан за денонощие и разпитан и вторият съпруг, но той отрече тогава да е проявявал насилие към децата. В ромското семейство имало 5 деца на възраст от 2 до 8 г. Три от тях са от предишния брак на Петя и според съседите вероятно това била причината пастрока им често да ги бие, да ги гони навън от жилището и да ги лишава и от малкото храна, която намирали. По-късно изтормозеното дете бе настанено в приемно семейство в Монтана. Цецко упорито отказваше среща с майка си, дори когато се възстанови след операциите, а по-късно тя изчезна и бе обявена за издирване.", "date": "2018.12.05", "title": "Най-после ще съдят ромката Петя, заради която ампутираха пръстите на краката на невръстния й син"}
{"url": "https://www.24chasa.bg/novini/article/7186096", "text": "Възхищавам се на трудния избор, който сте направили, да посветите живота си на служба на Родината. Вие сте бъдещи офицери и трябва да бъдете лидерите на нашето общество. С тези думи министърът на отбраната Красимир Каракачанов посрещна днес, 5 декември, в Министерството на отбраната изявени в обучението курсанти от трите факултета на Националния военен университет „Васил Левски“ – „Общовойскови“, „Артилерия, ПВО и КИС“ и „Авиационен“. Това съобщиха от пресцентъра на Министерството на отбраната. „Единствена институция в България, която има пълно основание за самочувствие е Българската армия, защото в нашата история българският войник няма от какво да се срамува, той има само поводи за гордост“, подчерта министър Каракачанов. Той пожела на курсантите да бъдат усърдни в учението, защото трудностите укрепват самочувствието и дават увереност, че човек може и повече. Началникът на отбраната генерал Андрей Боцев увери курсантите, че благодарение на добрата работа с политическото ръководство на Министерството на отбраната за година и половина е постигнато много, свързано и с повишаване на възнагражденията на личния състав и с поддържане в изправност на техниката. По време на срещата беше представен моделът на новата парадна униформа на курсантите, която ще бъде въведена за курсантите от Националния военен университет.", "date": "2018.12.05", "title": "Каракачанов: В нашата история българският войник няма от какво да се срамува"}
{"url": "https://www.24chasa.bg/novini/article/7186107", "text": "Осъществяването на зелени стратегии, като например специалните алеи за велосипедисти и по-добрите правила за строителство, могат да донесат на 94 града в света печалби на обща стойност 583 милиарда долара, докато се борят с климатичните промени, сочат резултатите от изследване на международната организация \"Си40 ситиз\", цитирани от Ройтерс и БТА.  Тя посочва транспорта, строителството и индустрията като приоритети, които да бъдат включени в политиката за борба с климатичните промени. По този начин е възможно да се стимулира инвестирането на големи средства и да се избегнат 223 000 случая на преждевременна смърт, тъй като хора ще живеят и работят по-дълго. \"Изследването показва онова, което кметовете отдавна знаеха - смелите инициативи в областта на климата подобряват също публичното здраве\", заяви изпълнителният директор на организацията Марк Уотс. Според Международната финансова корпорация, която е член на Групата на Световната банка, градовете са с ключова роля в борбата с климатичните промени. Повече от половината от населението на света живее в градове, които консумират над две трети от енергията на планетата и са отговорни за 70 на сто от всички емисии въглероден диоксид.", "date": "2018.12.05", "title": "Големите градове могат да се борят с климатичните промени и да извлекат големи \nпечалби"}
{"url": "https://www.24chasa.bg/novini/article/7186112", "text": "17 виадукта на автомагистралите „Хемус“ и „Тракия“ се ремонтират през тази и следващата година със средства от бюджета. Инвестицията е за над 143 млн. лв. Съоръженията не са обновявани от построяването им преди повече от 30 години. Това съобщи министърът на регионалното развитие и благоустройството Петя Аврамова при инспекцията на заключителния етап от ремонта на виадукта при тунел „Витиня“ на АМ „Хемус“ в посока София. Аварийният ремонт на съоръжението се наложи заради изключително тежкото му състояние, каза председателят на Управителния съвет на Агенция „Пътна инфраструктура“ инж. Светослав Глосов. Той напомни, че през миналата година беше ремонтирано съоръжението в посока Варна. Ако времето не се влоши рязко, се очаква ремонтът да завърши до края на седмицата. Утре, по график, започва монтажът на мантинели и и полагането на шумяща маркировка. Това съобщиха от Министерството на регионалното развитие и благоустройството. Министърът напомни, че виадуктът при 33-ти км на АМ „Хемус“ е строен преди повече от 30 години и почти всички съоръжения, които са с такъв дълъг период на експлоатация, имат нужда от основен ремонт. Направено е приоритизиране според състоянието, в което се намират. Преди всичко се търси безопасност за пътуващите. Продължават ремонтите на останалите съоръжения по АМ „Хемус“. За някои от тях остава само монтажът на ограничителни системи и ще бъдат пуснати в движение. За други има частични ограничения. Трети ще бъдат пуснати за движение през зимния период, но ремонтът им ще продължи напролет, каза още инж. Глосов и като пример даде виадукт „Коренишки дол“. В момента се ремонтират устоите на съоръжението, които са над 90 м високи. Стремежът на АПИ е ремонтът на тези съоръжения по АМ „Хемус“ да завърши през следващата година. През 2019-а ще продължи ремонтът на тръбата за София на тунел „Витиня“, който има конструктивни дефекти, проявени при експлоатацията му. Другият рисков момент в този участък е анкерната стена над стария път. Това ще бъде най-затрудненият участък за движение догодина, но трябва да се грижим за безопасността, каза инж. Глосов. Тунелът ще бъде приведен във вида, в който е тръбата в посока Варна – абсолютно съвременна, отговаряща на европейските изисквания. През следващата седмица конструкторите ще вземат решение дали е възможно временно да се пусне движението през тунела до началото на ремонтните дейности. Предстои рехабилитация и на тръбата за София на тунел „Ечемишка“, но тя е в по-добро състояние. Затова там ремонтът ще бъде по-лек. Ще бъдат монтирани системи за оповестяване, вентилация, пожарогасене. „Правим всичко възможно, за да осигурим безопасността на съоръженията, въпреки, че ни упрекваха, че не правим нищо по тях. Виждате – работи се усилено“, каза председателят на УС на АПИ. Общо 17 съоръжения по автомагистралите „Хемус“ и „Тракия“ се ремонтират с над 143 млн.лв. от държавния бюджет. В средата на ноември приключи ремонтът на фугите на мостовото съоръжение при 9-ти км на АМ „Хемус“, в района на с. Яна. В заключителен етап са възстановителните дейности по долното строене на 6 виадукта на АМ „Хемус“ - при 33-ти км (съоръжението при тунел „Витиня“ в посока София), при 36-ти километър (виадукт „Коренишки дол“), на три по-малки виадукта при 37-ми км и при 51-ви км (виадукт „Разлив“). Предвижда се строителните дейности на тях да завършат до средата на декември. През следващата година ще продължи ремонтът на съоръжението при 19-ти км (виадукт „Потоп“). На АМ „Хемус“ на територията на област Шумен бяха обновени две съоръжения - жп надлез при 364-ти км и надлез над пътя Каспичан - Енево. На „Тракия“ се ремонтират 7 виадукта - при 13-ти км, при 15-ти км, при 17-ти и 18-ти километър (в района на село Крушовица), 20-ти км, 37-ми и 38-ми км (в района на Ихтиман). Работата на съоръженията при 37-ми 38-ми километър завършва до края на годината, а на останалите ще продължи и през следващата. Приключи обновяването и на моста над река Елшишка при 89-ти км. Ремонтирани бяха също пътен възел „Мухово“ при 46-ти км и надлезът при 112-ти км край Цалапица. Мостовите съоръжения по автомагистралите „Тракия“ и „Хемус“ се обновяват въз основа на график след като са обследвани и приоритизирани в реда, по който трябва да бъдат ремонтирани, в зависимост от състоянието им. Строителните дейности по съоръженията ще продължат поне още година и половина. Те са наложителни и не търпят отлагане, защото гарантират сигурността и безопасността ни като шофьори и пътници. Тази година със средства от бюджета на АПИ се ремонтира и виадукт „Звездица“ при 2-ри километър на АМ „Черно море“, в района на Варна. Инвестицията е за близо 3 млн. лв. Съоръжението, което е над река „Звездишка“, е с дължина 400 метра. Очаква се при добро време строителните дейности да завършат до края на годината. Близо 700 хил. лв. са вложени в ремонта на моста над река Ботуня край село Краводер на път I-1 Монтана - Враца. Съоръжението е построено преди повече от 35 години - през 1981 г., и досега не беше основно ремонтирано. Мостът е с нова пътна плоча, фуги, асфалтова настилка, ограничителни системи, тротоарни блокове, парапети и т. н. Над 1 млн. лв. са инвестирани в изграждането на нов мост над р. Чинар дере при 19-км на път III-5802 Тополово - Поройна в област Пловдив, а над 266 хил. лв. са вложени в ремонта на две мостови съоръжения на път II-99 Бургас - Царево, при 20-ти и 43-ти километър. Със средства от ОП „Региони в растеж“ като част от отсечките, които се рехабилитират по програмата, се изгражда нов мост над река Искър на третокласния път ІІI-306 Червен бряг - Чомаковци. Съоръжението е с дължина близо 10 метра. Предвижда се нов мост да бъде построен и над река Мелнишка при 11-ти км на път ІІІ-109. В момента се провежда тръжната процедура за избор на изпълнител на проекта по ОПРР.", "date": "2018.12.05", "title": "17 виадукта на \"Хемус\" и \"Тракия\" се ремонтират с над 143 млн. лв. (карта+снимки)"}
{"url": "https://www.24chasa.bg/novini/article/7186251", "text": "Жената, която пострада по-сериозно при пр , е настанена в реанимация, предаде  Днес разследващите направиха втори оглед на съоръжението. Анализът на механизми от съоръжението трябва да изясни причините за инцидента. В асансьора се качили 8 души, макар че капацитетът му е за пет. Сертифициран е от Агенцията за метеорология през май, а поддържащата фирма е направила последната проверка за изправност преди дни. В пропадналия асансьор са се оказвали четирима души от едно семейство.", "date": "2018.12.05", "title": "Пострадалата при падане на асансьор във Варна е настанена в реанимация"}
{"url": "https://www.24chasa.bg/novini/article/7186260", "text": "Русия извършва военноморски учения и пробни изстрелвания на ракети повърхност-въздух в Черноморския регион на фона на напрежение с Украйна и Запада заради задържането на три украински военноморски съда и техните екипажи край бреговете на Крим миналия месец, предаде Ройтерс. Две подводници - \"Ростов на Дон Б-237\" и \"Стари Оскол Б-262\" отработваха спешни операции по откриване, придружаване и унищожаване на морски и крайбрежни цели с ракетен огън, съобщи руското министерство на отбраната, предава БТА. Екипажи на подводниците от Черноморския флот трябва също да тренират дълбоки потапяния и спешни изплувания, се казва в съобщението. В него не се посочват дати за начало и край на учението. Но в предупреждение на турския ВМФ за навигацията в Черно море се казва, че тренировъчни стрелби в региона се очакват между 3 и 9 декември. Освен това ракетни системи със среден обсег земя-въздух \"Панцир\", разположени в източната част на Кримския полуостров, отработват откриване, идентифициране и сваляне на въздушни цели, съобщава агенция Интерфакс, цитирайки говорител на руския Черноморския флот. Външните министри от НАТО обсъждаха в Брюксел вчера заедно с колегите си от Украйна и Грузия обстановката в Черноморския регион. Шефът на НАТО Йенс Столтенберг, цитиран от Ройтерс, каза, че алиансът е засилил присъствието си там в отговор на агресивните действия на Русия.", "date": "2018.12.05", "title": "Русия извършва пробни ракетни стрелби\nв района на Черно море"}
{"url": "https://www.24chasa.bg/novini/article/7186259", "text": "ООН оповести, че ограничаването на климатичните промени ще има значим благотворен ефект върху здравето на хората по света, съобщиха Асошиейтед прес и Франс прес. В доклад на Световната здравна организация, представен пред участниците в 24-ата конференция на ООН за климата в Катовице, се казва, че целите на Парижкото споразумение за климата от 2015 г. могат значително да намалят глобалното замърсяване на въздуха, спасявайки ежегодно живота на 1 милион души до 2050 г., предава БТА. Фосилните горива също са голям източник на парникови емисии. В доклада се пояснява, че климатичните промени ще повлият също върху източниците на питейна вода, съдържанието на хранителни вещества в основни храни, като ориза, и вероятността от природни бедствия, докато мерките за ограничаване на климатичните промени, като промотиране на колоезденето, вместо шофиране на автомобили, са доказали благотворното си въздействие върху здравето. Астронавтката на НАСА Мей Джемисън призова да се държи сметка за свързаните с климатичните промени заплахи, отбелязвайки, че планетата Марс не може да стане план Б за човечеството. \"Дори ако борбата с климатичните промени е най-значимият проблем, с който човечеството някога се е сблъсквало, трябва да го решим - каза първата летяла в космоса афроамериканка. - Трябва да си дадем сметка, че това е проблем за всички нас. Хората се заблуждават, когато казват \"Спасете Земята\". Не става въпрос да се спаси Земята, а да се уверим, че вече не й нанасяме вреди до такава степен, че тя да не може да е наш дом. Трябва да сме наясно - Земята не се нуждае от нас, а ние се нуждаем от нея. Въпреки желанието ми да отида на Марс, това не е план Б за цивилизацията ни и човечеството.\"", "date": "2018.12.05", "title": "Първата летяла в космоса афроамериканка: Марс не е план Б за човечеството"}
{"url": "https://www.24chasa.bg/novini/article/7186281", "text": "В анекса към Колективния трудов договор в образованието се посочва, че във всички училища и детски градини трябва да има минимум 20-процента увеличение на учителските заплати през 2019 г. Това каза министърът на образованието и науката Красимир Вълчев на заседанието на парламентарната образователна комисия в отговор на актуален въпрос от БСП дали всички учители от училищата и детските градини в страната ще могат да получат 20-процентното увеличение на заплатите през 2019 г., тъй като имали информация от детски градини и училища от малки населени места, че няма да им стигнат средствата за предвиденото увеличение, предаде БТА. Средствата, като цяло са достатъчни за 20-процента увеличение на заплатите на нивото на образователната система, но някъде може да се получат малки разлики, обясни министър Вълчев. По думите му, дори някъде да не може да се достигне това 20-процентно увеличение, то няма да е далече от 20-процента. И в момента нямаме системен проблем, но има няколко общини, които са във финансови затруднения и това се е отразило на детските градини. Имаме уверенията, че до края на годината ще се решат тези въпроси, а Министерството на финансите отпуска на тези общини безлихвен заем, каза министър Вълчев. \"Синдикатите държат да реагираме на всеки един случай и ни дават информация\", коментира той. През февруари ще стане ясно колко от училищата и детските градини не са успели да постигнат 20-процентното увеличение на учителските заплати, съобщи образователният министър. Той обясни, че проблемът не е толкова в малките детски градини и училища, а е в тези образователни институции, които са с намалял брой на децата и учениците. В отговор на друг актуален въпрос министър Вълчев съобщи, че над 5 процента от служителите в регионалните управления по образованието /РУО/ в началото на учебната година са подали молби за напускане и това означава, че са започнали работа в образователни институции заради повишенията на учителските заплати в тях. Изтичат кадри от РУО към училищата и затова за следващата година в РУО ще има по-големи увеличения на заплатите, заяви министър Вълчев.", "date": "2018.12.05", "title": "Вълчев: Всички учителски заплати ще се увеличат с минимум 20% през 2019 г."}
{"url": "https://www.24chasa.bg/novini/article/7186306", "text": "Папа Франциск изпрати съболезнователна телеграма до семейството на бившия американски президент Джордж Хърбърт Уокър Буш, в която казва, че се моли близките на покойния да намерят сили и спокойствие, докато се готвят да се простят с него, предаде Асошиейтед прес, цитирана от БТА. Държавният секретар на Ватикана кардинал Пиетро Паролин е изпратил съболезнователна телеграма от името на папата до председателя на американската Конференция на католическите епископи, кардинал Даниел ДиНардо. Вашингтон си взема днес последно сбогом с Джордж Буш баща. На погребалната служба във Вашингтонската национална катедрала ще присъстват пратеници от цял свят, четирима бивши американски президенти, както и сегашният президент Доналд Тръмп със съпругата си Мелания. В погребалните церемонии ще участват експрезидентите Джордж Буш син, Джими Картър, Барак Обама и Бил Клинтън, придружен от съпругата си Хилари. Сред чуждестранните представители, които ще почетат Буш баща, са кралят и кралицата на Йордания, британският принц Чарлз, полският президент Анджей Дуда и германският канцлер Ангела Меркел. Дълга опашка от хора, дошли да се сбогуват с бившия президент, включително в инвалидни колички, се виеше вчера при ротондата на Конгреса във Вашингтон. Пред ковчега с тленните останки на Буш се поклониха политици, правителствени фигури и висши военни. Неотлъчно до ковчега седеше и двегодишният лабрадор на покойния президент Съли.", "date": "2018.12.05", "title": "Папата: Моля се близките на Джордж Буш-старши да намерят сили и спокойствие"}
{"url": "https://www.24chasa.bg/novini/article/7186305", "text": "През 2019 г. една от стратегическите задачи на оперативна програма \"Региони в растеж\" ще бъде разработването на новата оперативна програма. Този процес е обвързан с кохезионната политика на ЕС за периода 2021 - 2027 г., като новата цел на тази политиката е Европа - по-близо до гражданите, и въвеждането на по-гъвкав подход за многофондово финансиране. Това каза министърът на регионалното развитие и благоустройство Петя Аврамова при откриването на годишното информационно събитие на оперативна програма \"Региони в растеж\" в НДК, предаде БТА. По думите на министъра въвеждането на този подход ще позволи фокусиране върху спецификите, нуждите и потенциала на конкретните територии, което е предпоставка за изпълнение на инвестиции с по-висока добавена стойност, заяви министърът. Към момента по програмата са сключени 525 договора за безвъзмездна помощ на стойност 2,5 млрд. лева или 83 на сто от бюджета на програмата, 43 на сто са разплатените средства или малко под 1,1 млрд. лева, допълни министърът. Тя информира, че 53 са приключилите проекти по програмата на стойност над 50 млн. лева. Успехите на програма са видими за всички, отбеляза министърът и изтъкна, че през отиващата си година е продължило изпълнението на повечето мащабни инфраструктури проекти и сега от 517 километра републикански пътища, които се рехабилитират в страната, 247 километра на стойност 230 млн. лева се работят по оперативната програма. Това са второ и третокласни пътища в различни области. Тя даде пример с ремонта на пътя от Враца до пещерата Леденика и посочи, че той, както и редица други подобни проекти, са важни както за развитието на туризма, така и за безопасното ни пътуване. През изминалата година с пари по програмата са обновени десетки улици, булеварди и паркове, подобрена е енергийната ефективност на обществени и жилищни сгради, осъществени са проекти за реконструкция на на учебната инфраструктура в страната. Зам.-министърът и ръководител на Управляващия орган на програмата Деница Николова посочи, че както през тази, така и през следващата година основно предизвикателство ще бъде постигането на междинните цели по програмата, като са заложени.", "date": "2018.12.05", "title": "Аврамова: Една от стратегическите задачи за 2019 г. е разработването на новата оперативна програма"}
{"url": "https://www.24chasa.bg/novini/article/7186408", "text": "10 г. начело на Партията на европейските социалисти. Този своеобразен рекорд е на път да постави Сергей Станишев. На конгрес на ПЕС в Лисабон в петък българинът на най-висок политически пост в Европа ще започне третия си мандат. Това е безпрецедентно дълго в историята на европейската левица. Но пък Той оглави левицата в ЕС за първи път през 2011 г., когато завърши мандата на датчанина Паул Расмусен, оттеглил се след 7 г. начело на ПЕС по здравословни причини. Следващата година на конгрес в Брюксел българинът бе единствен кандидат и встъпи в първия си редовен мандат. Той е две години и половина, но провеждането на конгреса не е заковано и винаги се съобразява със ситуациите в партиите и дали във въпросната година там има вътрешни избори. През 2015 г. в Будапеща Станишев пребори за поста 71-годишният испанец Енрике Барон Креспо, издигнат от Испанската социалистическа и работническа партия и подкрепен от французите. Зад Сергей обаче застанаха Германия и повечето от другите страни. Така Креспо се оттегли в последния момент с обяснението, че е усетил “силната подкрепа за Станишев”. Което си беше триумф за българския експремиер. Сега е на път да започне третия си мандат начело на ПЕС. Изборът му е сигурен - през изминалите години той обиколи всички страни, присъства на много партийни форуми, участва в много предизборни кампании. Да, левицата в Европа като цяло досега губи, но семейството остава единно и не се отказва от желанието си за промени. И заслугата за това определено е на Станишев. Той намери верния път и тон в политиката си към партиите от левицата в различните страни, подкрепи ги в трудни за тях моменти. Безусловно застана зад Педро Санчес, когато партията му беше опозиция в Испания и затова може да разчита на него и днес като премиер. Много пъти подкрепи левицата във Франция. Германците продължават да стоят стабилно зад него и Станишев има и изключителна подкрепа от лидера на британските лейбъристи Джереми Корбин, с когото са и близки приятели. По отношение на Брекзит той даде силно рамо в кампанията на лейбъристите, а Корбин присъства на всяко заседание на левите лидери и премиери преди срещите на върха. Италианците също категорично застанаха зад Сергей, защото той се включи в кампаниите им независимо от всички трусове в Италия. И не на последно място - неслучайно конгресът на ПЕС се провежда в Лисабон. Станишев има рамото и на премиера Антонио Коста, който е един от най-влиятелните премиери не само в левицата, но и в Европейския съвет като цяло. Двамата изработиха цялата процедура по избирането на общия кандидат на левицата Франс Тимерманс. И е изключително постижение фактът, че ПЕС не се разцепи и успя да излъчи общ кандидат преди конгреса, който само да потвърди избора. Левите дори изпревариха конгреса на ЕНП в Стокхолм и успяха да станат първото европейско семейство, което обяви кандидата си за нов шеф на ЕК. След като по този начин си осигури безалтернативност като президент, Станишев парира вътрешната интрига в БСП - че ако не бъде преизбран за лидер на ПЕС, от “Позитано” ще имат основания да го отстранят от евродепутатската листа. Вярно, че на конгреса през 2017 г. лично Корнелия Нинова внесе точката, с която форумът му гласува подкрепа за нов мандат начело на европейската левица. Но това беше преди силно отношенията си покрай Истанбулската конвенция. Сега Нинова дава знак за затопляне, след като лично повежда тежка делегация на БСП за Лисабон. Това обаче категорично не гарантира водачество на Станишев в листата. “Позитано” си имат фаворит и това ще е жена - или бившата приятелка на Станишев Елена Йончева, или зам.-шефката на БСП Деница Златева. А президентът на ПЕС отива евентуално на 3-о място. Постът му начело на социалистите в Европа не зависи от това дали е евродепутат, или не. У нас е принцип лидерът на партията да води и парламентарната група, в ЕС съвместяването на постове не е задължително, обикновено се търси баланс между много държави. Но безспорно е полезно, когато лидерът е и евродепутат. Като такъв Станишев участва в бюрото на парламентарната група на социалистите и демократите, което прави комуникацията между партията и депутатите по-лесна и бърза, спомага за координиране на позициите и посланията. Конгресът в Лисабон е важен не само заради избора на лидер, а и защото вече е повече от ясно, че с обявяването на кандидатурите на двете големи европейски политически семейства кампанията за изборите догодина стартира. С Тимерманс ПЕС дава силна заявка за следизборна коалиция ляво-център - с либералите и всички крайнолеви партии. Това би донесло мнозинство в следващия Европарламент и съответно излъчване на новия шеф на Еврокомисията. Както и шанс за ПЕС да се бори за по-добри ресори на комисарите си. Отново ще се постави и темата за Истанбулската конвенция. На конгреса в Лисабон о ще се гласува същата резолюция, която бе одобрена от президиума на партията миналата есен пак в Португалия и която стана причина за раздора между Станишев и Нинова. ПЕС и ПЕС-Жени призовават всички държави-членки на ЕС да ратифицират и приложат конвенцията. Прилагането в националното законодателство е единственият път да се гарантира защитата на всички жени, момичета и уязвими групи в Европа, включително бежанките, смятат социалистите. Настояват за всички страни да работят за изкореняване на насилието, основано на пола, премахване на дисбаланса във властовите позиции между мъже и жени и прилагане на правата на жените във всички сфери на политиката.", "date": "2018.12.05", "title": "Станишев с нов партиен рекорд - десетилетие начело на европейските социалисти"}
{"url": "https://www.24chasa.bg/novini/article/7186414", "text": "Румънският премиер Виорика Дънчила заяви днес след съвместно заседание на румънското правителство с Европейската комисия, че в Румъния правовата държава се спазва и се полагат всички усилия за независимостта на правосъдието, предаде Аджерпрес. \"В Румъния правовата държава се спазва и се полагат всички усилия за независимостта на правосъдието и спазването на правовата държава. Същевременно не бих искала да поставяме под общ знаменател Полша, Унгария и Румъния. Това е различна ситуация и бих искала да имаме предвид това\", подчерта румънският премиер на съвместна пресконференция с председателя на ЕК Жан-Клод Юнкер в Брюксел, предава БТА. Тя заяви, че членовете на Европейската комисия са убедени, че Румъния може да има успешно председателство на Съвета на ЕС. \"Много ни радва фактът, че ЕК е убедена, че сме добре подготвени, че можем да поемем и изпълним успешно ротационното председателство на ЕС от 1 януари 2019 г.\", посочи румънският премиер. Тя добави, че Румъния иска \"амбициозно, но реалистично председателство\", като отбеляза, че страната ще има ролята на \"безпристрастен посредник\", помагащ за постигането на баланс и консенсус. \"Мисля, че трябва да постигнем консенсус сред страните членки по важни теми. Европа е разделена от тази гледна точка и няма да е лесно да постигнем това. Очакваме с голямо нетърпение присъствието на еврокомисарите в Букурещ на 10 и 11 януари следващата година, за да обсъдим по-конкретно всеки отделен въпрос\", заяви още Дънчила. Тя каза, че през тези дни румънските министри, които се намират в Брюксел, са имали разговори с еврокомисарите и с председателите на комисии в Европейския парламент.", "date": "2018.12.05", "title": "Виорика Дънчила: Не искам да ни поставят под общ знаменател с Полша и Унгария"}
