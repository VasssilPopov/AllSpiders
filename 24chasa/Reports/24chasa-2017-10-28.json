{"url": "https://www.24chasa.bg/novini/article/6519858", "text": "Неизвестен засега жител на канадската провинция Квебек спечели 15 милиона канадски долара (11,6 милиона щатски долара) от популярната национална лотария Лото Макс, предаде ТАСС. Агенцията се позовава на представители на Асоциацията Атлантик лотъри, която организира десетина подобни игри в Канада. Още не се знае в кой град е бил продаден щастливият билет. Най-големият джакпот в историята на Канада - 64 милиона канадски долара (49,5 щатски долара), бе разигран в друга лотария \"6 от 49\" през октомври 2015 г.", "date": "2017.10.28", "title": "Жител на Квебек спечели 11,6 млн. долара от лотарията"}
{"url": "https://www.24chasa.bg/novini/article/6519675", "text": "Търговецът на хранителни добавки Венцеслав Василев, който публично ликвидира жена си в заведение в столичния кв. “Лагера”, я застрелял в сърцето, главата и корема. Това става ясно от експертизи по делото, което предстои да се решава в Софийския градски съд. Прокурор Виктор Тарчев предаде на съд Василев в петък. Мъжът ще отговаря по 2 обвинения - за убийство, застрашило живота на много хора, и за незаконно държане на пистолет “Зиг Зауер”. Венцеслав е зад решетките от 18 август т.г., когато, след като застреля жена си Елена Василева, се предаде сам в 6-о РУ. 64-годишният мъж е болен от рак на простатата. С Елена имат 2 дъщери. На 18 август към 14 ч отишъл в заведение “Колектив” в кв. “Лагера”. Там Елена била със своята приятелка Милена. Искал да говори с жена си за децата им. Тя обаче отказала. Той се отдалечил, но пак се върнал към 14,55 ч. Тогава извадил изпод колана си пистолета и с 5 куршума стрелял по Елена. “След 12-годишен семеен живот Елена не ми даде да говорим за децата ни. Каза ми, че повече няма да ги видя. Не ми разреши да седна до нея”, каза по време на заседанията на мерките му за неотклонение Венцеслав. Прокурор Тарчев установил, че мъжът рискувал живота на поне 4-ма души, които седели около убитата. Една от тях е приятелката ѝ Милена, която заснела част от нападението с мобилния си телефон. В заведението имало клиенти на 7 маси, както и управителят му. За Елена фатални се оказват раните в сърцето, белия дроб и долната куха вена. През 2015 г. районният съд в София е издал ограничителна заповед на Венцеслав да не приближава жена си на повече от 100 м за 1 г. Елена е пуснала общо 4 жалби срещу него за тормоз. Една от тях била 3 часа преди кръвопролитието на 18 август. Въпреки това мъжът не е бил задържан.", "date": "2017.10.28", "title": "Убиецът от \"Лагера\" надупчил жена си в сърцето, главата и корема (Обзор)"}
{"url": "https://www.24chasa.bg/novini/article/6519745", "text": "Това е настоятелната молба на проф. Стоян Балтов, директор на Университетската многопрофилна болница за активно лечение и спешна медицина след петъчния ужас. Дрогиран преби медицинска сестра и взе за заложник пациентка, а трима пияни буквално срутиха кабинет. Проф. Балтов е разговарял със здравния министър проф. Николай Петров и с вътрешния министър Валентин Радев. В следващите дни ще се обсъжда възможността МВР да гарантира живота на медиците. “Пирогов” е по-различна болница и в нея денонощно влизат рискови пациенти, които не са просто агресивни, а много опасни. Проф. Балтов вчера е бил край леглото на опитната медицинска сестра, чието лице е размазано от 18-годишния наркоман. Жената е в шок, недоумява защо е била нападната. “Разпоредих допълнителни мерки за сигурността, особено в Клиниката по токсикология, където постоянно има пациенти, склонни към неконтролируеми прояви”, обясни проф. Балтов. Спешно се оптимизира видеонаблюдението в отделенията и се затяга силно контролът на достъп. Здравното министерство е предоставило средства за цялостен ремонт на поликлиниката, в която ще има постоянно видеонаблюдение. Осигурени са мобилни паникбутони за екипите, които лекари и сестри ще носят в джобовете си. Като филм на ужасите описват лекари и пациенти петъчната нощ в спешната болница на България “Пирогов”. Дежурна сестра в Клиниката по токсикология е била брутално пребита от 18-годишен пациент, който същия ден бил докаран от Бърза помощ за лечение след употреба на марихуана. Малко по-късно друг дежурен екип на спешната болница става обект на агресията на мъж от компания, участвала в пиянска свада в заведение. пациенти, станали очевидци на агресията, в болницата има и материални щети, съобщиха от лечебното заведение. След като е бил уведомен за инцидента, проф. Балтов е посетил пострадалата медицинска сестра, която от служебно лице вече е пациентка. За нея се грижат в лицево-челюстното отделение към Клиниката по неврохирургия. Сестрата е с тежка лицева травма и сътресение на мозъка. 18-годишният пациент на токсикологията се развилнял няколко часа след постъпването си в “Пирогов” . При приемането родителите му отказали на дежурния екип някой от тях да остане като придружител. Мотивът им бил, че го дразнят с присъствието си. Разказали, че той тренира бокс. Когато по-късно при младежа влиза дежурната сестра, за да види как се чувства, След като я пребил и я оставил да лежи на пода в безсъзнание, се опитал да излезе от клиниката. Входът обаче се заключва и той се насочил към първата срещната врата на пациентска стая. Там се лекувала жена със сериозна нежелана лекарствена реакция. 18-годишният наркоман настоявал да му отвори входа и след като жената му обяснила, че няма ключ, да я души Междувременно удря наред в опит да отвори входната врата и задейства бутона за пожарно известяване. Включилата се аларма го стряска и той оставя пациентката, която е нападнал, чупи стъклото на заключената врата и бяга от клиниката по тениска и боксерки. Потресаващата случка е травмирала емоционално дежурната лекарка и дежурната санитарка, обясниха техни колеги. По-късно същата нощ полиция докарала трима пияни мъже в спешното приемно на болницата след свада в столично заведение. Един от компанията е ударен и се налага да получи медицинска помощ, затова органите на реда го карат в “Пирогов”. В коридора За щастие, при този инцидент няма физически пострадал служител на “Пирогов”. Дежурният лекар се е разминал само с уплаха и е продължил да изпълнява задълженията си. След прегледа на докарания ранен от пиянската свада се оказало, че е с травма, която изисква лечение, и той е приет в лицево-челюстното отделение към неврохирургията.  В “Пирогов” много често екипите са изложени на вербална агресия и са обект на заплахи за физическа разправа. Особено нощем има и много случаи на пиянски скандали, разказаха от болницата. Разпоредих допълнителни мерки за сигурността, особено в Клиниката по токсикология, където постоянно има пациенти, склонни към некотролируеми прояви. Оптимизираме видеонаблюдението в отделенията и затягаме още повече контролирания достъп до клиниката, освен това осигуряваме за лекуващия екип мобилни паник-бутони, които дават възможност да се даде сигнал за извънредна ситуация по всяко време, обясни проф. Балтов пред “24 часа”. Той засилва мерките за сигурност и в неврохирургията, където при специфични състояния също е възможно пациенти да губят контрол над действията си и поведението им да създава риск за самите тях, за останалите болни и за медицинските екипи. В дневния ред на директора е и предприемане на действия за повишаване на сигурността на болницата като цяло. ", "date": "2017.10.28", "title": "Проф. Балтов: Моля МВР да пази  екипа на “Пирогов” от агресивни, дрогирани и пияни"}
{"url": "https://www.24chasa.bg/novini/article/6519833", "text": "Извънредна Изпълнителна комисия на ГЕРБ свиква утре сутрин лидерът Бойко Борисов по повод обвиненията на Корнелия Нинова към управляващата партия, изречени на конгреса на столетницата днес. Социалистите държаха тона от най-мракобесните времена на комунистите, казаха пред \"24 часа\" от ръководството на ГЕРБ. Затова от управляващата партия се събират, за да дадат адекватен отпор на лъжите. Изпълнителната комисия ще напомни за построеното от правителствата на Бойко Борисов и ще даде началото на остър тон към БСП, към която досега от ГЕРБ били толерантни.", "date": "2017.10.28", "title": "ГЕРБ се втвърдява спрямо БСП, Борисов утре ще отговори на Нинова"}
{"url": "https://www.24chasa.bg/novini/article/6519828", "text": "ГЕРБ отказва да приеме и да мълчи пред поредната порция от лъжи, манипулации и различни обвинения, изречени днес по време на 49-я конгрес на БСП. А всъщност този 49-ти конгрес продължава отброяването на най-мракобесните времена на Българската комунистическа партия, които ще бъдат запомнени с трудовите лагери, взривяваните църкви, националните катастрофи и фалитите на държавата ни. Изречените днес груби неистини от лидерите на БСП, на ПЕС и от различни депутати от червената партия по адрес на ГЕРБ представляват най-агресивна форма на езика на омразата. За пореден път другарите от „Позитано“ се занимаваха само и единствено с ГЕРБ, вместо да погледнат ситуацията в собствените си редици. На последните парламентарни избори българските граждани избраха отново ГЕРБ да управлява страната. Гражданите решиха, че не желаят „алтернативата“, която им предлагаха Корнелия Нинова и БСП. Гражданите решиха Нинова да остане в опозиция. Благодарение на тези решения на гражданите, днес икономическата стабилност в страната е на лице, страната ни бележи стабилен икономически ръст, чуждестранните инвеститори откриват нови предприятия в България, доходите се увеличават постепенно, градовете и селата се преобразяват, инфраструктурните обекти вървят в срокове, България е надежден партньор в ЕС и НАТО и българският глас се чува от всички. На тези неща ли предлага отново алтернатива БСП? Във връзка с ескалирането на политическия тон и използването на езика на омразата от страна на БСП, председателят на ГЕРБ Бойко Борисов свиква утре, 29.10.2017 г. (неделя), от 10:00 часа, разширено заседание на Изпълнителната комисия на партията. В него ще вземат участие членовете на ИК, министри и депутати от ГЕРБ.", "date": "2017.10.28", "title": "ГЕРБ: Няма да мълчим пред поредната порция лъжи от БСП"}
{"url": "https://www.24chasa.bg/novini/article/6519739", "text": "От края на Втората световна война редица европейски територии са обявявали едностранно независимост, основно след разпадането на СССР и Югославия. Каталунският случай е обаче първи в ЕС, припомня АФП. Предишният опит бе на 6 октомври 1934 г., когато премиерът на автономната област Луис Компанис обявява Каталунска държава в пределите на несъществуваща федерална република Испания. Десет часа по-късно и след смъртта на десетки души той се предава. През 1983 г. в Кипър обявява независимост  . Само Анкара я признава. Кипър влезе в ЕС през 2004 г., но законодателството се прилага само върху южната му част. При разпадането на Югославия първи се откъснаха  през юни 1991 г. В Словения югоармията се изтегли след 10 дни. В Хърватия последва война със сръбското малцинство и конфликтът отне живота на 20 000 души. се самоопредели за независима мирно през 1991 г. след референдум, спечелен с 95%. В  независимостта, обявена през 1992 г. след референдум, бойкотиран от сръбската общност, породи война между мюсюлмани, сърби и хървати и загинаха над 100 000 души. През 2006 г.  реши с референдум да се отдели от Сърбия. обяви независимост през 2008 г. след референдум за автономия през 1991 г., а после конфликт със сърбите. Признато е от над 100 страни. С разпадането на СССР се зараждат 15 държави, от които трите балтийски републики -  - влизат в ЕС през 2004 г. район в Молдова, населен основно с рускиговорещи, обявява независимост през 1991 г. и я брани с оръжия следващата година. Нито една страна не я признава. район в Азербайджан, населен с арменци, обявява отцепване през 1991 г. и последва кървав конфликт.  два района в Грузия, се обявиха за независими и бяха повод за руско-грузински конфликт през 2008 г. Русия признава двата района като независими. Признават ги и Венецуела, Никарагуа и Науру. В Украйна през 2014 г. се самопровъзгласиха  Това стана след референдуми. Те не са признати от международната общност. ", "date": "2017.10.28", "title": "Досега се цепиха от Кипър,  Съветския съюз,  Югославия"}
{"url": "https://www.24chasa.bg/novini/article/6519725", "text": "Корнелия Нинова поведе в битката с вътрешнопартийната си опозиция. Заседанието на 49-ия конгрес на БСП започна с разделение и искане за промяна в устава, целяща отстраняването ѝ от поста  , но в силно и емоционално слово Нинова обърна форума в своя подкрепа. В доклада си лидерката обори всяка от тезите на критиците си от последните седмици. Без да назовава никого поименно, Нинова обяви, че 9 души изразяват позиции пред медиите уж от името на партията. А всъщност я критикували единствено водени от желанието си за реваншизъм. Словото на Нинова предизвика бурна реакция в зала 1 на НДК, където по традиция се проведе заседанието на 49-ия конгрес на партията. Част от присъстващите скочиха на крака, скандирайки името ѝ, а част от делегатите, начело с Георги Гергов, Михаил Миков и Ангел Найденов, напуснаха залата. Румен защото бил в чужбина. Освен напусналите Гергов, Миков и Найденов другари разпознаха в групата на 9-имата вътрешни опозиционери и Георги Божинов, Димитър Дъбов, Чавдар Георгиев, Красимир Янков, Атанас Мерджанов  . Другари припознаха и Калоян Паргов, водач на БСП в София. Няма да употребявам партията да свикваме цял конгрес и да се крепя на стола си. Доказах ви, че не съм за пост, като отказах да съм председател на парламента, заяви Нинова. “Ако мислех за себе си, щях да използвам случая при тази силна атака към мен отвън и отвътре да подам оставка, да отида на пряк избор и щях да го спечеля. Щях да се върна след 2 месеца и отново да съм председател, ако мислех за себе си. Но председател на партия, в която 2 месеца вътрешни лобита са ровили в организациите, външни сили са бъркали сред нас с мръсни ръце”, каза тя. Нинова обвини ГЕРБ в опити да цепи БСП. “Опозицията каза тя. Атаките дошли сега, защото БСП дала отпор на случващото се в държавата и заедно с президента Румен Радев е повела борбата срещу корупцията по високите етажи на властта. “Мислех си, че атакувате лидера, защото сте обидени от промените, които направихме. Но не е така. Разбирам, че вие не атакувате лидера в лично качество. Атакувате посоката на партията - и корупцията в редиците ни. Искате промяна на посоката и това минава през смяна на лидера”, обърна се задочно тя към опонентите си. И попита от чие име 9-имата другари изразяват позицията си, дали тя се подкрепя от структурите. “Кой е партията, другари? Не вие, не ръководството, а членовете са партията”, заяви им лидерката. В желанието си за реваншизъм опонентите ѝ се отрекли от програмата на партията и предизборната ѝ платформа, както и от устава на БСП. За пример даде въвеждането на мандатност за НС - решение, което дори част от бившите депутати подкрепиха преди конгреса през февруари, а сега твърдят, че са били изгонени и отстреляни. Колко от вас и хилядите социалисти работите безкористно за БСП, без да сте депутати или членове на НС, попита залата Нинова. И колко от вас смятат, че щом не са депутати, значи са прокудени и партията ще се разпадне от това, продължи тя. “Ако усетите, че вашият партиен или държавен водач го е докарал дотам, да се скрие зад вас и да ви бута, махайте го веднага - този човек не става. Лидерът стои отпред. Той поема първия удар и води, но само ако има зад гърба си силна и единна смела армия. Ако усетите, че един лидер на партия и държава го е докарал до личното си оцеляване - веднага го махайте. Такъв човек ще ви предаде, той ще направи сговор с дявола, за да запази себе си”, обърна се Нинова към делегатите. Силният лидер е този, който обединява, а не разделя, категорична бе тя. Нинова обеща да обедини социалистите около общата цел да променят България. Но не мога да ви обединявам около лични цели за използане на партията за облагодетелстване, за власт, отсече тя. А най-остро реагира на критиките по адрес на парламентарната група. “Не посягайте към депутатите! Заставам зад ПГ, защото знам какво им коства да понасят всички удари, да работят денонощно, за да отстояват политиките на БСП”, предупреди тя. Най-емоционално пък залата прие изказването ѝ за младите. “Чу се мнение, че групата ни се е напълнила с детишляци. които не са готови. Как очаквате да са напълно подготвени, като 15 г. ги държим на резервната скамейка, да не ни заемат вечните депутатски места”, ядоса се Нинова. Свалянето на ГЕРБ от власт и предсрочни избори поиска Нинова и посочи като стъпка към това вот на недоверие. По нейно настояване за първи път решението да се иска вот бе взето от конгреса. Той ще е по темата за корупцията. Упрекват ни, че БСП все още не е алтернативата, не е готова за предсрочни избори. Каква по-ясна заявка за бъдещо управление от проекта за бюджет, който включва и конкретни политики, коментира соцлидерката. Документът бе приет от конгреса. Според Нинова БСП трябва да бъде не само алтернатива, а “да освободи държавата и народа си от веригите на една партия”, от “това ново, модерно робство”. Опровергахме всички съмнения, че БСП не е готова с алтернатива на управлението на ГЕРБ, обобщи Нинова след края на заседанието. Тя призова делегатите да пренесат енергията от форума до хората из цялата страна. не сме разделени, че силни, заедно и единни продължаваме по своя път. Продължаваме да се борим за тях и няма да ги предадем, заръча лидерката. В гласуването на документите на форума участваха едва около 390-400 делегати. Регистрираните бяха над 600. С опит за атака на вътрешната опозиция към Корнелия Нинова започна заседанието на червения конгрес. Промяна в устава на БСП, с която да се върне старото положение лидерът да се избира не от цялата партия, а от конгреса, предложи ексдепутатката и бивш зам.-министър на образованието в кабинета “Станишев” проф. Ваня Добрева. Тя поиска такава точка да бъде включена в заседанието на конгреса, като предупреди, че партията се движи към “лидерска с прояви на вождизъм и авторитаризъм”. Предложението бе отхвърлено с 397 гласа “против”, 45 се въздържаха. Близо 1/4 - 149 от делегатите, обаче я подкрепиха. Да се върне възможността конгресът предсрочно да освобождава председателя, поиска и ексдепутатът Чавдар Георгиев. Вътрешната опозиция обаче като цяло си замълча. Преди заседанието Георги Гергов заяви пред медиите, че трябва да има промяна, не смяна. “БСП беше на върха и загубихме едни големи избори и това трябва да се отчете на конгреса. Ракетоносителят от президентските избори не се употреби, парата отиде в свирката”, обясни Гергов. “Всички мислим за партията. Ако действително проблемът на БСП са тези 9, да решим бързо този въпрос. Стига партията да върви напред и да свалим ГЕРБ от власт”, реагира емоционално пък Атанас Мерджанов. Аз съм един от тези 9, убеден съм, че критиката ми е по принципни въпроси, допълни той. “Не се чувстваме обидени заради това, че не сме депутати. Работих за партията на изборите и благодарение на това резултатите в Ямбол са много добри. Отхвърлям всякакви внушения, винаги ще работя за БСП”, заяви Мерджанов. Пътна карта за присъединяването на България към еврозоната и да има правителствен пост с ранг зам.-министър, който да отговаря за преговорите за това, а премиерът Бойко Борисов да бъде изслушан в парламента преди срещата на върха за Западните Балкани в София догодина. Това поиска БСП с приемането на документ за приоритетите на България по време на председателството ни, който бе приет от червения конгрес. България трябва да бъде приета веднага в Шенген. Това, което се случва на страната ни, е скандал, дискриминация и подкопаване на устоите на ЕС, заяви президентът на ПЕС Сергей Станишев. Той оглави работната група за изготвянето на документа. Конгресът го номинира за трети мандат начело на ПЕС. ГЕРБ пропусна шанса да даде нова национална кауза на България. Да превърне председателството в общо национално усилие, с което да постигне обединение и национално съгласие. За съжаление ще пропуснем този “прозорец от възможности”, а неуспехът на председателството ще е кражба на бъдеще от всеки български гражданин, заяви Станишев. “Има една известна поговорка: “Някои градят бъдещето, а други чакат да им се случи.” Такъв документ - с визия за Европа и с политически приоритети за председателството, трябваше да представи българският премиер. Вместо това усилията на кабинета се сведоха до ремонти, транспорт и претапициране на хотели, проводени с множество съпътстващи скандали”, разкритикува той. БСП се позиционира като партията на европейското бъдеще на България. Ако оставим на управляващите, страната ще бъде изтикана в периферията, каза Станишев.", "date": "2017.10.28", "title": "Нинова смаза опозицията си (Обзор)"}
{"url": "https://www.24chasa.bg/novini/article/6519762", "text": " - Испанският Конституционен съд отхвърля няколко члена от законодателен акт, разширяващ автономията на Каталуня.  - В Барселона се провежда първата демонстрация за независимост, в която участват над 1 млн. души.  - Първи референдум за независимост, проведен въпреки забраната на Конституционния съд и без официален характер. От 5,4 млн. гласоподаватели над 2 млн. гласуват, а 80% от тях подкрепят отцепването от Испания.  - Коалиция, която иска независимост, наречена “Заедно за “Да”, печели регионалните избори и съставя правителство, подкрепено от отцепническата партия “Кандидатура за народно единство”. - Каталунският парламент насрочва референдум за независимост. Вотът в парламента е бойкотиран от опозицията. Конституционният съд го обявява за невалиден.  - Испанската полиция конфискува близо 10 млн. бюлетини за референдума и арестува 14 каталунски политици и представители. Следват улични протести.  - Референдумът се провежда, въпреки че полицията атакува избирателни секции. В сблъсъци с полицията са ранени стотици. Резултатите от вота са, че 90% от гласувалите искат независимост. Избирателната активност е 43%. Има съмнения за нередности.  - Провежда се обща стачка в подкрепа на независимостта на Каталуня. Областта е парализирана, а на демонстрация в Барселона излизат 700 000 души. Пет дни по-късно 350 000 участват в митинг срещу независимостта в Барселона. - Каталунският премиер Карлес Пучдемон казва, че областта има право да обяви независимост, но го отлага, за да преговаря с Мадрид.  - Пучдемон отхвърля първи ултиматум от страна на правителството в Мадрид да се откаже от плановете за отцепване.  - Пучдемон не се подчинява на втори ултиматум на Мадрид, заплашващ със задействане на член 155 от конституцията за временно отнемане на автономията на Каталуня. - Каталунският парламент обявява независимост. Сенатът на испанския парламент одобрява прилагането на член 155 от конституцията и пряко управление над областта. След това испанският премиер Мариано Рахой уволнява каталунското правителство, разпуска парламента и насрочва нови регионални избори.", "date": "2017.10.28", "title": "12 ключови дати за каталунската криза"}
{"url": "https://www.24chasa.bg/novini/article/6519577", "text": "Сирийското правителство не прие заключенията в доклада на ООН и Организацията за забрана на химическите оръжия, че сирийските власти са отговорни за нападението със зарин през пролетта в град Хан Шейхун, където загинаха над 90 души, предаде Асошиейтед прес. Дамаск заяви днес, че докладът е изготвен под диктовка на САЩ, за да бъде засилен политическият натиск върху Сирия. Сирийските власти нарекоха документа \"фалшификация\". \"Този доклад, както и този, който го предхождаше, са фалшификация на истината\", се казва в позицията на Дамаск, предава БТА. След нападението с газ в сирийския град Хан Шейхун през април светът реагира с възмущение, а няколко дни по-късно САЩ нанесоха въздушен удар по сирийската военновъздушна база Шайрат, откъдето според Вашингтон е била извършена химическата атака. Сирийското правителство отрече да е замесено. В новия доклад на разследващите от ООН се посочва, че експерти са убедени, че зад атаката стои Дамаск.", "date": "2017.10.28", "title": "Сирия отрече да има вина за атаката със зарин"}
{"url": "https://www.24chasa.bg/novini/article/6519597", "text": "Няколко кредитори на словенската търговска верига Меркатор получиха предложения да продадат вземанията си на стойност 650 милиона евро, колкото Меркатор дължи на банките, съобщи агенция МИА. Словенският портал Сиол.нет научава, че за откупуването на дълговете бил заинтересуван фондът Куантум, управляван от известния инвеститор и милиардер Джордж Сорос, предава БТА. Според РТЛ Сорос също така иска да поеме третата по големина словенска търговска компания Туш, за която неговите експерти правят подробен анализ и водят преговори. Твърди се, че Сорос предлагал 150 милиона евро за Меркатор, което е малко по-малко от една четвърт от номиналната стойност на дълга на веригата.", "date": "2017.10.28", "title": "Джордж Сорос заинтересуван да купи търговски компании в Словения"}
{"url": "https://www.24chasa.bg/novini/article/6519609", "text": "Mинистърът на околната среда и водите Нено Димов и кметът на Бургас Димитър Николов са посетили днес отново площадката на депото за битови отпадъци, което ползват 9 общини. Това съобщиха от пресслужбата на Министерството на околната среда и водите. Депото е с повредена дренажна система заради обилните валежи преди дни. Министърът и кметът на Бургас са обсъдили спешните мерки за определяне на местата за временно съхранение на отпадъците от тези общини до възстановяване на работата на депото. Министър Димов е казал, че се подготвят спешни мерки за затвореното депо, които ще бъдат предложени на правителството и е изразил очакванията си те да бъдат одобрени на предстоящото извънредно заседание в понеделник. По първоначална оценка възстановяването му ще отнеме около месец и половина, защото има и свлачищни процеси. Не е установено изтичане на дренажни води от депото и няма опасност от замърсяване на почвите и водите в района, е уверил министър Димов. Другият обект, засегнат от наводненията - пречиствателната станция в Горно Езерово, работи от вчера, но почистването на площадката продължава.", "date": "2017.10.28", "title": "Няма опасност от замърсяване от депото в Бургас"}
{"url": "https://www.24chasa.bg/novini/article/6519622", "text": "Позицията на пилотите в авиобаза \"Граф Игнатиево\" е \"оценка за дейността на всички досегашни институции, органи и отделни лица, свързани с отбраната на страната ни, които със своите действия или бездействия минимизираха авиационната ни мощ до едно критично ниско ниво, което въобще не кореспондира с усложнената международна среда на сигурност“. Това заявиха от Българската авиационна асоциация в официална декларация. Те са категорични, че това не е бунт, протест или стачка, а тревожен сигнал за сегашното състояние и бъдещето на бойната ни авиация. \"Самолетите „Спартан“ и вертолетите „Кугар“ и „Пантер“ не са изтребителни летателни средства. Те имат друго предназначение и са базирани на други летища, но и те, без подготвен за тях летателен и технически състав, са само купчина скъпа метална сплав\", подчертават от асоциацията. И напомнят, че за нормалната експлоатация на всяко едно военно въздухоплавателно средство, разходите са неколкократно по-високи от цената при купуването му. \"Натовските изисквания за нормално инвестирани средства са 180 летателни часа на един пилот-изтребител за една година. Препоръчваме на тези държавни лица, които не са запознати с годишния нальот на един български пилот-изтребител, да изискат тази информация по съответния ред и да се извинят на сега действащите български военни пилоти\", подчертават от авиационната общност. Изкуственото противопоставяне на видовете въоръжени сили от висши държавни лица е в тежък ущърб на националната ни сигурност и отбрана, заявяват те и изразяват увереност, че министърът на отбраната и командването на българските ВВС ще направят всичко необходимо проблемите по осигуряването на редовни безаварийни полети да бъдат разрешени в максимално кратки срокове. Припомняме, че преди дни се появи информация за възникнало напрежение сред летците в авиобазата \"Граф Игнатиево\". Впоследствие прокуратурата провери сигнала и обяви, че \"бунт\" сред пилотите няма.", "date": "2017.10.28", "title": "Асоциацията на пилотите: Авиационната мощ на страната е на критично ниско ниво"}
{"url": "https://www.24chasa.bg/novini/article/6518533", "text": "Правата на пътниците на авиокомпаниите са записани в регламент на ЕК. При отказан достъп до борда на самолета авиокомпанията е длъжна да осигури: - премаршрутиране възможно най-скоро; - премаршрутиране за по-късна дата, удобна за пътника и при наличие на свободни места; - връщане на цялата сума по неизползвания билет, в случай че решите да не пътувате. Ако сте избрали да бъдете премаршрутирани възможно най-скоро, въздушният превозвач трябва да предостави: - безплатни храни и напитки в количество, съобразено с времето за изчакване; - настаняване в хотел за сметка на превозвача, заедно с трансфера и обратно; - трансфер между хотела и летището (когато е необходимо); и - предоставяне безплатно на два телефонни разговора или съобщения по факс или по електронна поща; В случай че не може да окаже помощта, пътникът има право да поиска възстановяване на направените разходи срещу касови бележки и фактури за тях. Авиокомпанията трябва да обезщети пътника за отказания достъп против неговата воля. Размерът зависи от разстоянието на полета и в какви времеви рамки е бил премаршрутиран. Когато полетът е анулиран, в зависимост от това дали пътниците са били уведомени, или не, авиокомпанията трябва да предложи избор, който е същия, какво при недопускане на борда - премаршрутиране, връщане на парите. В случай че сте избрали да бъдете премаршрутирани възможно най-бързо имате право на помощ за времето на изчакване: храна и напитки (съобразени с времето за изчакване); хотел (когато се налага престой за една или повече нощи); трансфер между летището и хотела (където е необходимо); и 2 телефонни разговора, факс, или e-mail. Компенсацията в случай на анулиране зависи от разстоянието на полета и причината за анулирането. Ако разстоянието на полета е: - до1500 км, платимата сума е €250 евро; - от 1500 км - 3500 км и за всички полети от Европейския съюз над 3500 км, платимата сума е €400 евро; - от 3500 км или повече платимата сума е €600. В случай че въздушният превозвач може да предложи премаршрутиране до крайната цел, което не надвишава: - два часа за полети по-малки от 1500 км, три часа за полети между 1500 и 3500 км; и четири часа за полети над 3500 км компенсацията се намалява с 50%.", "date": "2017.10.28", "title": "До 400 евро компенсация за анулиран полет"}
{"url": "https://www.24chasa.bg/novini/article/6519691", "text": "Само 29 на сто от жителите на Каталуния са за независимост на региона, пише днес испанският вестник \"Паис\", позовавайки се на изследване на испанската компания Метроскопия, съобщи ТАСС. Проучването е обхванало 500 души. 46 на сто от анкетираните смятат, че Каталуния трябва да остане в състава на Испания, като получи нови и гарантирани права. 19 на сто са на мнение, че регионът трябва да остане в Испания и без допълнителни преференции, предава БТА. Вчера каталунският парламент прие резолюция за провъзгласяване на независима република. Веднага след това испанският Сенат ограничи самоуправлението на Каталуния. Премиерът Мариано Рахой уволни каталунския премиер и членовете на правителството, разпусна парламента на областта и насрочи регионални избори на 21 декември избори. Днес каталунският лидер Карлес Пучдемон заяви, че смята да продължи да върви по пътя на изграждане на самостоятелна държава и призова каталунците да оказват мирна съпротива на решението на централните испански власти.", "date": "2017.10.28", "title": "Около 30 на сто от каталунците са за независимост на областта"}
{"url": "https://www.24chasa.bg/novini/article/6519708", "text": "Най-малко десет души са загинали и единайсет са ранени при два терористични атентата в сомалийската столица Могадишу днес, предаде ТАСС, позовавайки се на телевизия \"Ал Арабия\". Кола бомба се взриви край хотел \"Наса-Хаблод\" в центъра на града, след което терористите откриха огън в сградата. Ислямистката групировка Аш Шабаб пое отговорност за атентата и твърди, че нейни бойци са хотела, откъдето още се чуват изстрели, допълва АП. Малко по-късно друга експлозия избухна до бившето здание на парламента в центъра на Могадишу, предава БТА. Преди няколко седмици около 300 души загинаха при подобно нападение, за което според правителството е отговорна Аш Шабаб. Атаката бе най-смъртоносната в историята на страната.", "date": "2017.10.28", "title": "Поне десетима загинали при атентати в Могадишу"}
{"url": "https://www.24chasa.bg/novini/article/6519711", "text": "\"Първото Българско председателство на Съвета на ЕС през първата половина на 2018 г. е отговорност на всеки гражданин, партия, правителство и опозиция. Заиграването с председателството като тема на партийни конгреси за съжаление показва пълната липса на национална отговорност и се свежда до опит за скриване на вътрешнопартийни проблеми. Председателството не принадлежи на една или друга партия. То е национална кауза и трябва да обедини усилията на всички ни, така както повелява и посоченият от българския народ девиз на българското председателство: “Съденинението прави силата”. Това написа в профила си във фейсбук Лиляна Павлова - министър за българското председателство на Съвета на ЕС през 2018 г. по повод  \"Шенген, равноправно участие в европейската отбрана и въвеждане на еврото (влизане в Еврозона) това са и продължават да бъдат националните ни приоритети, но съгласно функциите ни на ротационен председател - те НЕ могат да бъдат общоевропейски приоритети\", пише още Павлова. \"Предстоящото Председателство не е на самата България, а на Съвета на Европейския съюз, един от съзаконодателите на европейско ниво. В тази връзка всякакви опити за отклоняване на енергията от Европейския дневен ред, забавяне на процеса на приемане на законодателство поради блокиране работата на институциите в държава-ротационен председател заради политическо напрежение и предсрочни избори, е израз на липса на политическа отговорност и далновидност за държавата-членка и за целия ЕС. Ние сме длъжни да демонстрираме стабилност и консолидирани действия\", твърди министърката на председателството на ЕС през 2018 г. \"Предстои много работа и правителството и всички, които са готови да съдействат, трябва да работим по ключовите законодателни досиета в сферата на труда и социалната политика. Единство, справедливост и политика на сближаване. Те са в основата на визията на България за разработването на инструменти, за да се засили социалното измерение на Европейския съюз с чрез общи ефективни действия. Дебатът за Бъдещето на Европа е свързан и със заетостта и социалната политика. По време на работата в тези области специално внимание ще се обърне на променящите се реалности в европейските общества – негативни демографски тенденции и застаряващо население, влияние на технологиите върху пазара на труда, негативни ефекти от безработицата, бедност и социално изключване\", заявява Лиляна Павлова. \"Хората с увреждания като пълноправни членове на обществото, пряко свързани със съответната Конвенция на ООН и Европейския акт за достъпност, също са част от общия социален фокус. Ще се съсредоточим и върху улесняването на свободното движение на работници и предоставянето на услуги в ЕС като продължим процеса на преразглеждане на регламентите за координация на системите за социално осигуряване и на съществуващите правила за командироването на работници; подобряването на равновесието между професионалния и личния живот на родителите и лицата, полагащи грижи; защитата на работниците от рискове по време на работа. Ще се развиват нови и иновативни подходи на политиката по заетостта с акцент върху младежта, справедливата миграция и по-добрата връзка между образованието, уменията и потребностите на пазара на труда\", изтъква Павлова. \"Българското председателство ще работи за създаването на по-добра среда за развитие на социалната икономика, като се търси акцент върху социалните иновации и равните възможности, недискриминацията и равенството между половете и ролята на „Жените в дигиталния свят“, твърди министърката. И още: \"В рамките на дебата за следващата Многогодишна финансова рамка ще проучим възможностите за подкрепа от Европейския социален фонд след програмния период 2014-2020 г., като фокусът ще бъде поставен върху опростяване на правилата и засилване на синергията за икономическо, социално и териториално сближаване. Изключително важно е да продължим да подобряваме възможностите за заетост, усилията за социално приобщаване и да насърчаваме образованието, уменията и ученето през целия живот за гражданите на ЕС\". Павлова допълва, че \"българското председателство ще се фокусира върху насърчаването на сравнително новата концепция за ранно детско развитие и подкрепата за семействата и благосъстоянието на децата още от ранна възраст. Българското председателство ще допринесе в рамките на Съвета по заетост, социална политика, здравеопазване и потребителски въпроси, и за изпълнението на новия цикъл от процеса на Европейския семестър\". \"Историята помни председателства, в които опозицията провокира антагонизъм между партиите, политическа нестабилност, избори по време не председателство, но това не са успешните примери за страните, председателстващи Съвета на Европейския съюз\", припомня министърката. \"Нека да се обединим около Председателството като обща кауза и да продължим напред. Защото през изминалите месеци са реализирани множество дискусии в цялата страна на регионално и общинско ниво, има комуникационна стратегия на Министерски съвет с областните управители, работи се активно с центровете Европа Директно в страната и се провеждат редица обществени дискусии. До този момент са проведени над 30 обществени обсъждания, дебати и дискусии в цялата страна, така както обещахме да реализираме близко до съгражданите ни председателство\", пише още тя. \"Съединението прави силата\". Нека да докажем, че единението ще е нашата сила и мъдростта на нашето Председателство. Да затворим политическите манипулации и да отворим сърцата си за националния интерес. А той е този, който ще утвърди проевропейските ни интереси, за да постигнем единна, силна и дигитална Европа. Как ще го сторим? Чрез консенсус, конкурентоспособност и кохезия/сближаване. Защото всеки от нас, всеки европейски гражданин, Европа иска стабилност, сигурност и солидарност\", твърди Павлова. В края на поста си в социалната мрежа Лиляна Павлова прилага лик към информация какви точно са ангажиментите на всяка страна ротационен председател, към които стриктно се придържаме в подготовката по първото Българско председателство.", "date": "2017.10.28", "title": "Павлова: Опасно е БСП да се заиграва  на конгрес с европредседателството"}
{"url": "https://www.24chasa.bg/novini/article/6519484", "text": "Хиляди хора се събраха днес на един от централните площади в Мадрид, за да призоват за единство на Испания, след като Каталуния обяви независимост, съобщиха ТАСС и Асошиейтед прес. Повечето от присъстващите на площад Колон носеха испанското знаме, мнозина го бяха наметнали през рамене. Участниците в акцията скандираха \" Да живее Испания! Да живее Каталуния\". Имаше и плакати с призиви отстраненият премиер на Каталуния Карлес Пучдемон да отиде в затвора, предава БТА. Заради демонстрацията бе спряно движението по някои улици в Мадрид. Към шествието се присъединиха и испански политици. По данни на полицията не е имало инциденти по време на демонстрацията. Карол Делга, лидерка на френската област Окситания, граничеща с Каталуния, заяви днес в писмено изявление, че испанските и каталунските лидери трябва възможно най-скоро да започнат преговори, за да запазят гражданския мир, предаде Ройтерс Вчера каталунският парламент одобри резолюция за започване на процеса за независимост. Сенатът на испанския парламент пък одобри прилагането на член 155 от конституцията и пряко управление над Каталуния, след което испанският премиер Мариано Рахой обяви, че уволнява каталунското правителство, разпуска каталунския парламент и насрочва нови регионални избори на 21 декември. На 1 октомври в Каталуния беше произведен референдум за независимост от Испания. Гласуваха 2,26 милиона от 5,31 милиона имащи право на глас каталунци. Около 90 на сто от гласувалите се обявиха в подкрепа на независимостта. Мадрид обаче смята всенародното допитване за нелегитимно и отказва да признае резултатите му.", "date": "2017.10.28", "title": "Хиляди се събраха в Мадрид, за да призоват за единство на страната"}
{"url": "https://www.24chasa.bg/novini/article/6519512", "text": "БСП ще внесе вот на недоверие към кабинета \"Борисов 3\" по темата за корупцията. Това реши червеният конгрес, който в заключителната си декларация възложи на червената парламентарна група да внесе вот на недоверие по тема, която най-ярко разкрива провежданата от ГЕРБ корупционна политика. До гласуването се стигна, след като в словото си соцлидерката Корнелия Нинова призова конгресът да реши дали БСП да иска вот на недоверие и по каква тема. То бе подкрепено от 381 делегати, а 6-ма се въздържаха. С 398 гласа \"за\" конгресът единодушно номинира президентът на ПЕС Сергей Станишев за нов мандат. Той благодари за доверието и обясни, че е това е много задължаващо, защото европейската левица била в труден момент. Форумът прие политическа визия на БСП за бъдещето на ЕС и за българското председателство. В гласуването на документите на конгреса обаче участваха едва общо около 390 делегати. Сутринта за участие във форума се регистрираха над 600 души. Днес опровергахме всички съмнения, че БСП не е готова със своя атернатива на управление на ГЕРБ, заяви соцлидерката Корнелия Нинова при закриването на червения конгрес. Тя призова делегатите да пренесат енергията от форума до хората из цялата страна. Предайте им, че не сме се разцепили, не сме разделени, че силни, заедно и единни продължаваме по своя път. Продължаваме да се борим за тях и няма да ги предадем, каза Нинова.", "date": "2017.10.28", "title": "БСП внася вот на недоверие за корупцията (Обновена)"}
{"url": "https://www.24chasa.bg/novini/article/6518529", "text": "Ръководителите на полети да се разписват индивидуално, че ще участват в стачка. За спирането на работа на авиодиспечерите да се уведомява 14 дни предварително. Да бъдат осигурени прелитанията над държавите членки, засегнати от стачки. Да се избягва стачкуването в пиковите периоди на въздушен трафик Това предложи Европейската комисия на Европарламента в пакет от мерки, наречени “Отворена и свързана Европа”. Битката за тези промени ще се водят по време на българското председателство. Мотивите на комисията са, че от 2005 до 2016 г. са били анулирани 243 660 полета и са засегнати 27 млн. пътници заради стачки на ръководители на полети. Разходите за авиокомпаниите са били над 1 милиард евро заради забавяне на полетите. Комисията има подкрепата на асоциацията “Авиокомпании за Европа”. Реакцията на Европейската конфедерация на профсъюзите и на Европейската транспортна федерация обаче е силно против. Те виждат в тези предложения ограничаване на правото на стачка Турбулентните времена за авиацията през последните години принудиха и ЕК да се погрижи за интересите на авиокомпаниите и за правилата за конкуренция с превозвачи от трети страни. Възловият момент е дали компаниите от трети страни са субсидирани и подпомагани от държавата си, дали имат привилегии по местните летища. Еврокомисията заявява, че в европейското небе и по европейските летища има еднакви и недискриминиращи правила за всички авиокомпании независимо кой откъде лети. Тя изисква и такива правила към европейсктите авиопревозвачи. Според нея няма международни стандарти в рамките на Световната търговска организация и Международната организация за гражданска авиация, която обхваща достъпа до авиопазарите. Затова тя предлага да се промени еврорегламентът за защита на конкуренцията във въздушния транспорт. Предлага ЕК да има право на разследване за нарушаване на правилата на конкуренцията при жалба от авиокомпании от Евросъюза. След това при установено неконкурентно ценово предимство да има право да налага финансови санкции на авиопревозвача от трета страна Те да са адекватни на щетите, претърпени от европейския превозвач, и да са временни, докато се премахне нечестното поведение. Предложеният регламент ще има предимства за пътниците, промишлеността и икономиката на ЕС като цяло.", "date": "2017.10.28", "title": "Обсъждат нови правила за стачките"}
{"url": "https://www.24chasa.bg/novini/article/6519524", "text": "Германия може да отчете бюджетен излишък от 14 милиарда евро през 2017 година, съобщава днес сп. \"Шпигел\". Така се осигурява по-голяма възможност за маневри в преговори на консервативния блок на германския канцлер Ангела Меркел за съставяне на нова управляваща коалиция с либералната, ориентирана към бизнеса, Свободна демократическа партия и Зелените, съобщи Ройтерс. Новата прогноза се основава на солидния икономически растеж и повишаващите се данъчни приходи, отбеляза \"Шпигел\". По-рано финансовото министерство очакваше балансиран бюджет, макар че водещите германски икономически институти прогнозираха миналия месец рекорден цялостен бюджетен излишък, включващ и правителствата на провинциите, за следващите години, предава БТА. Новите очаквания са добра новина за консерваторите на Меркел, зелените и свободните демократи, чиито предложения ще доведат до нови разходи за около 100 млрд. евро през следващите четири години. Поредният кръг преговори за създаване на коалиционно правителство в Германия, който е фокусиран върху имиграционната политика и предоставянето на убежище, бе отложен за идната седмица, тъй като в четвъртък след 11 часа разговори страните не успяха да се споразумеят. Министерството на финансите не е коментирало информацията на \"Шпигел\", но следващите му прогноза за приходите ще бъдат публикувани в средата на ноември. Излишъкът ще позволи на правителството да покрие разходите от 7 милиарда евро, които се очакват по споразумение за ядрени отпадъци, както и разходи на стойност 6,7 милиарда евро, свързани с мигрантите, като няма да се наложи да се черпят средства от резервната сметка от 20 милиарда евро, създадена в разгара на мигрантската криза през 2015 година.", "date": "2017.10.28", "title": "Излишъкът по федералния бюджет на Германия може да достигне 14 млрд. евро"}
{"url": "https://www.24chasa.bg/novini/article/6519529", "text": "Президентът на Сърбия Александър Вучич заяви, че в управляващата Сръбска прогресивна партия са разговаряли за насрочването на предсрочни парламентарни избори, съобщава в. \"Блиц\". Ще продължим и следващата седмица да разговаряме по темата. Не е тайна, че обмисляме това, заяви Вучич пред телевизия О2, бившата ТВ Б92. Предсрочни парламентарни избори в Сърбия може да бъдат организирани едновременно с редовните избори в Белград, които би трябвало да се произведат през пролетта на идната година, предава БТА. За предсрочни избори преди около един месец говори и сръбският външен министър и лидер на Социалистическата партия на Сърбия Ивица Дачич, който каза, че няма нищо против заедно с белградските избори да има и парламентарни избори, ако има причина за тяхното насрочване. В началото на месеца за избори говори и сръбският премиер Ана Бърнабич, която каза, че правителството не се страхува от предсрочни парламентарни избори.", "date": "2017.10.28", "title": "Вучич: Не е тайна, че обмисляме свикването на предсрочни парламентарни избори"}
{"url": "https://www.24chasa.bg/novini/article/6519526", "text": "В Македония са бедни 21,8 процента от населението или 450 500 души, сочат данните на Държавния статистически институт за 2016 г., съобщи МИА. От общия брой бедни 9 процента са работещи, а 7,1 процента са пенсионери. В сравнение с 2015 г. има увеличение с 0,3 процента на нивото на бедност в Македония. Коефициентът \"Gini\", който измерва неравноправието в разпределянето на приходите, е 33,6 процента, предава БТА. Най-голямо ниво на бедност от 50,6 процента има в домакинствата с три или повече деца, а най-ниска е бедността в домакинствата от един възрастен човек над 65-годишна възраст. През 2016 г. нивото на бедност в Македония сред мъжете е било 22,2 процента, а сред жените - 21,5 процента.", "date": "2017.10.28", "title": "450 500 граждани на Македония са бедни"}
{"url": "https://www.24chasa.bg/novini/article/6519537", "text": "От половин час коли са заклещени в подземните паркинги на най-големия столичен мол \"Парадайс\", съобщиха потърпевши шофьори. Един от тях преди около 40 минути се опитал да тръгне от ниво -3, но колоните не мърдат.  \"Около нас обикаля полиция и охраната на мола - какво става?\", попита мъжът, който е с двете си малки деца в магазина. Все още няма информация дали проблемът е в стотиците хора, които се изсипаха в студения съботен ден в мол \"Парадайс\" или има технически проблем с излизане от търговския обект. Впрочем през целия ден има задръстване участъка между кв.\"Емил Марков\" и бул.\"Черни връх\". От МВР обясниха, че около мола има гигантско задръстване и поради тази причина колите чакат на излизане от подземните паркинги. Опашките се образуват най-вече от идващите коли от посока \"Драгалевци\", които искат да влязат в паркингите на мола. На място са пратени 2 патрула на Пътна полиция, които регулират движението, казаха още от МВР и помолиха шофьорите за търпение.", "date": "2017.10.28", "title": "Стотици коли заклещени в подземните паркинги на софийски мол (Обновена)"}
{"url": "https://www.24chasa.bg/novini/article/6514357", "text": "Полицаят Валери Трифонов, колега и близък приятел на арестуваните корумпирани полицаи от столичното Седмо РПУ Александър Цонев и Евджевит Осман, е спасен в болница \"Света Анна\" след тежка 4-часова операция. 47-годишният мъж постъпи там към 16 часа на 23 октомври, след като съпругата му го намерила в безпомощно състояние на пода в дома им. Трифонов е началник на група \"Териториална\" в столичния кв. \"Студентски град\". Той е бил много близък на Цонев и Осман и по тази причина също е бил в полезрението на \"Вътрешна сигурност\" на МВР, която арестува двамата на 15 октомври в същия квартал. Опитът за самоубийство на Трифонов най-вероятно е свързан с угризения и притеснения около задържането на корумпираните му колеги - това е за момента работната версия по инцидента. За това, че сам е посегнал на живота си, свидетелствал самият 47-годишен полицай. Той е приет контактен в болница \"Света Анна\". Казал е, че сам се е прострелял в главата. Около три часа са продължили изследванията на 47-годишния мъж и реанимационните усилия да бъде подготвен за операцията на главата. \"Трифонов е вкаран в операционната около 19 часа вечерта - обясни говорителят на болницата Антон Луков. - Куршумът е влязъл под брадичката му, разбил е горната и долната челюст, пробил е едното полукълбо на мозъка, после черепната кутия и е излязъл навън.\" Операцията е водена от неврохирург Славомир Кондов и от лицево-челюстен хирург доц. Желю Димов. Те са оперирали Валери Трифонов общо 4 часа. Изведен е в реанимацията чак след 23 часа вечерта. В момента полицаят е стабилен, но все още с опасност за живота. За да почива мозъкът му, той умишлено е приведен в медикаментозна кома, както често се прави в подобни случаи, уточни Антон Луков. Междувременно в. \"168 часа\" научи, че разследващите служители на МВР са открили още един джип на арестувания Александър Цонев, който освен полицай е и ММА боец. Веднага след ареста съобщихме, че полицаят, който е подозиран във връзки с наркодилъра Радо Ланеца, се вози в мерцедес ML и е наел апартамент в софийския кв. \"Витоша\" срещу месечен наем от 1200 лева, при положение, че месечната му заплата не надхвърля 1000 лева. Седмица след ареста му става ясно, че той си и е поръчал още един джип като този, който вече притежава,. Вкаран е в страната на 21 октомври на автовоз. В момента возилото, което е светлочервено, е паркирано пред блока, в който живее в кв. \"Витоша\". След проверка в имотния регистър обаче се оказва, че Александър Цонев си е купил наскоро и апартамент, докато е живял под наем.  Съмнително е дали ченгето на 4 години служба в Седмо РПУ ще успее да докаже законни доходи за тези покупки. В началото на тази седмица е излязла и официалната експертиза на наркотиците, които бяха открити у него при ареста му пред магазин на \"Фантастико\" в \"Студентски град\". Всичките 60 хапа са се оказали метамфетамини. Колегата му Евджевит Осман пък бе арестуван почти по същото време на бул. \"Жолио Кюри\". Белезниците щракват зад гърба му минути след като взема месечната такса \"спокойствие\" от местен наркодилър. Парите обаче (2 хиляди лева) се оказват белязани от служители на Дирекция \"Вътрешна сигурност\". Цонев и Осман са обвинени в разпространение на дрога и в рекет. \"Вътрешна сигурност\" ги следи от няколко месеца.", "date": "2017.10.28", "title": "\"168 часа\": След 4-часова операция на главата невролози и хирурзи спасиха колегата на корумпираните ченгета, който се гръмна"}
{"url": "https://www.24chasa.bg/novini/article/6518543", "text": "“Луфтханза Техник София” е пред завършване на третото си хале за ремонт на самолети на софийското летище. В най-високия хангар ще могат едновременно да бъдат ремонтирани 3 самолета. В него ще може да влизат и големите машини. Най-големият самолет в света - А380, ще може да се ремонтира, но опашката му ще остава навън, заради което трябва изграждане на още съоръжения. Поне в близките една-две години в новото хале няма да се правят основни ремонти - C и D чекове, на големи машини. С влизането на новия хангар базата на “Луфтханза Техник” в София става най-голямата в Европа. В света по-голяма от нея е тази във Филипините. За 9 години от стартирането на проекта на “Луфтханза Техник” в София са инвестирани 110 млн. евро, като 38 млн. евро са вложени в третото хале. През всичките години компанията работи в партньорство с “Бългериън Еъруейз Груп”.", "date": "2017.10.28", "title": "Ремонтират А380 в София"}
{"url": "https://www.24chasa.bg/novini/article/6519574", "text": "Турският президент Реджеп Тайип Ердоган заяви по повод утрешния национален празник на страната, Деня на републиката, че Турция днес е \"надежда за всички потиснати\" и всички обезправени по света, както и че поради това е цел на терористични организации, съобщи Анадолската агенция. \"На 29 октомври 1923 г. турският народ със своя живот и кръв още веднъж показа на целия свят, че няма да позволи на никого да окове неговата воля, както и че няма да позволи на никого да се меси в съдбата му\", каза Ердоган, предава БТА. Днес Турция е надежда за всички потиснати и за всички жертви по света, добави той. \"Това е и главната причина да сме под прицела на терористични организации с окървавени ръце. Не позволихме, нито ще позволим на убийци като Ислямска държава, Кюрдската работническа партия /ПКК/, Силите за защита на народа, Фетхуллахистката терористична организация да ни попречат да постигнем целите си\", каза Ердоган. Турският президент заяви, че \"с решителна борба против пионките и марионетките, които работят срещу нас със сплетни от първите страници, ще продължим пътя на Турция към целите, поставени за 2023 г.\"", "date": "2017.10.28", "title": "Ердоган: Турция е надежда за всички потиснати хора по света"}
{"url": "https://www.24chasa.bg/novini/article/6519801", "text": "Папа Франциск каза днес, че християните могат да играят важна роля във формирането на бъдещето на Европа, като насърчават и укрепват политическия диалог, \"особено там, където той е застрашен и където конфликтите сякаш преобладават\". Франциск се обърна към европейските политически и църковни лидери в момент на широка политическа криза в Европа - ден след като регионалният парламент на Каталуния обяви едностранно независимост от Испания и в момент, в който Великобритания преговаря за излизане от ЕС, предаде Асошиейтед прес. Светият отец говори на форум за Европа, организиран от Комисията на Епископските конференции на Европейската общност. Това бе петата външнополитическа реч на Франциск за Европа и тя бе озаглавена \"Да бъдеш душата на Европа\". Папата каза, че политиката вместо да налага диалога, както би трябвало, се \"превръща във форум за сблъсъци между противоположни сили. Гласът на диалога се подменя от крясъка на претенциите и исканията\". Екстремистките и популистки групировки намират благодатна почва в много страни, превръщат протеста в основен елемент на политическото си послание, без да предлагат алтернативата на конструктивния политически проект, заяви папата. В речта си главата на Римокатолическата църква отново каза на политическите лидери, че трябва да приемат имигранти и да им помагат да се интегрират чрез регулиран процес, да се стремят към солидарност, особено с младите хора, много от които са объркани, \"изтръгнати от корените си или без перспектива\" и да помагат за създаването на икономически възможности. Европа трябва да бъде \"включваща общност\", в която различията се ценят и възприемат като общ източник на богатство. От тази гледна точка мигрантите са по-скоро ресурс, а не бреме, каза Франциск.", "date": "2017.10.28", "title": "Папата призова християните да насърчават политическия диалог в Европа"}
{"url": "https://www.24chasa.bg/novini/article/6519701", "text": "Каталуня се събуди в събота под прекия контрол на Мадрид, след като испанският премиер Мариано Рахой предприе драстични мерки да смаже плановете за отцепване, уволни регионалните лидери и разпусна парламента. В петък властите в автономния регион взеха решение за отделяне от Испания и обявиха Каталунска република, а малко по-късно испанският Сенат упълномощи правителството на Рахой да управлява областта съгласно член 155 от конституцията. Рахой уволни каталунския премиер Карлес Пучдемон и неговото правителство. Разпуснат беше парламентът, а на 21 декември ще бъдат произведени избори в областта, предаде Ройтерс. Испанският премиер определи обявяването на независимост за престъпление и заяви, че В отговор каталунският лидер в събота призова към “мирна демократична съпротива” срещу заповедите, с които Мадрид уволнява каталунските власти. Карлес Пучдемон изтъкна, че ще остане на поста противно на заповедите на Мадрид, и призова каталунците към гражданска съпротива. “Каталуня ще продължи да се движи по пътя към изграждане на самостоятелна държава”, зарече се той от трибуна с емблемата на каталунското правителство и знамената на областта и на ЕС, но не и на Испания. Кабинетът на премиера Рахой извърши “умишлена атака срещу волята на повечето каталунци”, подчерта Пучдемон. Действията са срещу демокрацията, добави той и настоя каталунците да се стремят към независимост “без насилие и без атаки”. Испанският главен прокурор ще повдигне обвинения в бунт срещу отговорните за вота за независимост на Каталуня, предаде АП. Той обмисля дали обвиненията да бъдат отправени само срещу каталунското правителство, включително премиера Пучдемон и вицепремиера Ориол Жункерас, или да засягат и членове на ръководството на каталунския парламент и депутати. Испанското законодателство предвижда наказание до 25 г. затвор за бунт и по-леки присъди, ако бунтът не е довел до насилие. Мадрид отстрани шефовете на полицията на Каталуня, представители на каталунското правителство в Мадрид и Брюксел и закри каталунските “представителства” по света, освен в Брюксел. Вицепремиерката на Испания Сорая Саенс де Сантамария поема поста на уволнения Пучдемон, съобщи в. “Ел паис”. Де Сантамария беше лицето на испанската реакция на референдума за независимост. Тя си навлече гнева както на сепаратистите, така и на Христо Стоичков. Сантамария, която формално упражнява “делегираната власт” на премиера Рахой, ще управлява и Центъра за информационна сигурност на Каталуня - т.нар. каталунско разузнаване. Пучдемон и 12-те членове на каталунското правителство могат да бъдат обвинени в узурпиране на постове, ако откажат да се подчинят на Мадрид. Уволнен е и заместникът на Пучдемон Ориол Жункерас. Освен генералния директор на каталунската полиция “Мосос” Пере Солер поста си трябва да напусне и прекият началник на каталунските служители на реда Жозеп Луис Траперо, обвинен от испански съд за подстрекателство към бунт. На мястото на Солер службата ще ръководи вътрешното министерство в Мадрид, а Траперо ще наследи заместникът му Феран Лопес. В останалите структури министрите от кабинета на Рахой ще поемат съответните ресори. Минути след новината за отцепването два каталунски града свалиха испанското знаме от кметствата си - Жирона и Сабадел, пише в. “Ел Паис”. Каталунската полиция нареди на служителите си да останат неутрални в кризата за предотвратяване на евентуален конфликт, отбелязва Ройтерс. Обявяването на независимост беше посрещнато с мащабни тържества по улиците и площадите на Барселона. 17 000 каталунци празнуваха с бутилки шампанско, фойерверки и сепаратистки знамена на площада, на който се намира централата на регионалното правителство. В същото време Демонстрантите опитаха да се сблъскат с празнуващите на пл. “Сан Хауме”, при което бяха ранени 3-ма души, предаде Би Би Си. Демонстрациите продължиха цяла нощ. Около 400 души, подкрепящи Мадрид, опитаха да стигнат до централното управление на полицията, но властите пресякоха пътя на шествието. След това недоволните се насочиха към сградата на радио “Каталуня”, където изпотрошиха прозорци и блокираха входа. Хиляди се събраха и в Мадрид, за да призоват за единство на Испания. България, Европа и светът застанаха твърдо зад Испания, след като каталунският парламент обяви независимост, предадоха агенциите. “Никой в Европейския съюз няма да признае обявената от каталунския парламент независимост”, написа в туитър председателят на Европарламента Антонио Таяни. Шефът на Еврокомисията Жан-Клод Юнкер пък заяви, че “не би искал утре Европейският съюз да се състои от 95 страни членки”. ЕС няма нужда от нови разделения, допълни той, но уточни, че ЕК няма да се меси в спора между централните испански и каталунските регионални власти. на Кралство Испания, върховенството на закона и принципите на правовата държава като основни ценности на Европейския съюз и на всички негови държави членки. Подкрепяме запазването на териториалната цялост и държавния суверенитет на Испания, която е наш стратегически партньор и съюзник, сочи съобщение на МВнР. Единството, диалогът, солидарността и сътрудничеството са пътят за справяне със сериозните предизвикателства, пред които са изправени Европа и светът, отбелязват от външното министерство. Германия не признава независимостта на Каталуня, изтъкна говорител на канцлера Ангела Меркел. Германският външен министър Зигмар Габриел пък каза, че създаването на нови разделителни линии и стени в Европа не отговаря на интересите на европейците. Франция също обяви, че не признава независимостта на Каталуня и възнамерява да разговаря само с централните испански власти. Президентът Еманюел Макрон увери испанския премиер Мариано Рахой в пълната си подкрепа за усилията му да спазва върховенството на закона. Британското правителство обяви, че няма да признае едностранно обявената независимост на Каталуня и изрази надежда, че единството на Испания ще бъде запазено. “Независимостта на Каталуня е най-лошият кошмар за Брюксел”, заяви бившият лидер на Партията за независимост на Великобритания Найджъл Фараж. По думите му на фона на каталунската криза “Брекзит изглежда като разходка в парка”. Държавният департамент заяви, че Каталуня е “неразделна част от Испания” и САЩ подкрепят усилията на испанското правителство да запази страната “силна и единна”. Позицията на Русия е, че ситуацията в Каталуня е вътрешен въпрос на Испания и Москва уважава суверенитета и териториалната цялост на страната. Председателят на регионалния парламент на френската независима административно-териториална единица Корсика обяви в туитър: “Приветстваме раждането на Каталунската република и изразяваме солидарност с нейното правителство и нейния народ.” Шотландското правителство уважава и разбира позицията на каталунското регионално правителство, което обяви независимост от Испания, изтъкна външната министърка на Шотландия Фиона Хислоп. Тя обаче не заяви ясно, че признава Каталуня като независима държава.", "date": "2017.10.28", "title": "Зоват каталунците към гражданска съпротива (Обзор)"}
{"url": "https://www.24chasa.bg/novini/article/6519479", "text": "Създаването на приспособления, предназначени за директно имплантиране в човешкия организъм, може да се превърне в един от следващите етапи на технологичното развитие и да предизвика интереса на бизнес средите, предаде ТАСС. Това заяви в Ню Йорк американската предприемачка и инвеститор Дженифър Форстдад, специализирала се в сферата на иновациите. Тя констатирала, че напоследък все по-често се появяват нови изобретения и разработки. Според нея един от следващите етапи на развитието в технологичната сфера може да е свързан с \"имплантирането на малки устройства в телата ни\", предава БТА. \"Това звучи неправдоподобно\", отбеляза Форстад. Тя освен това напомни, че предприемачът Илон Мъск вече е съдействал за създаването на нова американска компания \"Нюралинк\", която по мнението на експертката ще работи именно в тази сфера. \"Смятам, че ще се появят и други компании\", допълни Форстад. Тя призна, че скоковете в технологичното развитие винаги предизвикват страх и безпокойство. \"Дори само идеята, че устройство може да бъде имплантирано в мозъка, главата, тялото, предизвиква ужас у някои хора - сподели Форстад. - При това подобни устройства могат да помогнат на хората да изпълняват по-ефикасно задълженията си. Онова, което първоначално изглежда страшно, може да открие нови възможности.\"", "date": "2017.10.28", "title": "Експерт: Имплантирането на устройства в телата ни е следващ етап в технологиите"}
{"url": "https://www.24chasa.bg/novini/article/6519364", "text": "Изключихме бившия координатор на НФСБ в Хасково Кръстьо Кръстев заради колаборация с ДПС. Това каза на пресконференция зам.-председателят на НФСБ Валентин Касабов след Третия конгрес на партията в отговор на въпрос дали има напрежение в структурата им в Хасково, предаде  „Фокус“. „Това са няколко човека, а не структура. Част от тези хора не са членове на НФСБ. Второ, бившият координатор е изключен за коларбоция с ДПС срещу материални облаги. Всичко това подсказва, че в средите на патриотите винаги има по един поп Кръстьо“, коментира той и уточни, че в случая името му е Кръстьо Кръстев. „Затова го махнахме, защото имахме съмнение за колабориране. Нещо някой му подсказа в навечерието на конгреса да пусне нещо, което не отговаря на истината. Благодарим на ДПС, но явно не са намерили достатъчно интелигентен човек да представи така, както трябва нещата. Няма структура, а платени хора на ДПС. Половината от подписалите са не са членове на НФСБ“, каза още Касабов. Данчо Хаджиев допълни, че на Кръстев очевидно от май месец досега са му трябвали около 5 месеца да стане недоволен и основно му е помогнало това, че съвсем наскоро беше освободен от функциите си на областен координатор. „Никакво напрежение на конгреса, нито пък повдигани въпроси. Ние си го познаваме Кръстьо. Имаше делегати от Хасково. Настоящият областен координатор от там беше тук“, каза още Данчо Хаджиев.", "date": "2017.10.28", "title": "Изключиха бившия координатор на НФСБ в Хасково заради колаборация с ДПС"}
{"url": "https://www.24chasa.bg/novini/article/6519357", "text": "В Турция и през тази година ще продължи прилагането на лятното часово време, при което часовниците са с един час напред, предаде БТА. Това бе решено от Министерския съвет и след като бе обнародвано в Държавен вестник, прилагането му продължава. Така лятното часово време в Турция ще продължи и през зимата - един час напред в сравнение с България, където през уикенда се преминава на зимно часово време. Преди това Държавният съвет на Турция постанови да се премине към зимно часово време, което да продължи до 30 март 2018 г. Но в решението на Министерския съвет за продължаване на лятното часово време се отбелязва, че то се прилага с цел да се възползва страната по-дълго от дневната светлина. Според решението на Министерския съвет, прилагането на лятното часово време ще продължи до 28 октомври 2018 г. След тази дата в Турция ще се премине към зимно часово време, когато часовниците се връщат един час напред.", "date": "2017.10.28", "title": "Турция удължи с още една година прилагането на лятното часово време"}
{"url": "https://www.24chasa.bg/novini/article/6519377", "text": "Побеснял шофьор влетя с колата си в пешеходната Княз Михайлова улица в центъра на Белград тази сутрин, ранени са двама души, съобщиха сръбските медии, цитирани от БТА. Шофьорът, очевидно употребил алкохол, преди това бил бит от петима младежи в нощен клуб и тръгнал да ги преследва с колата си, когато влетял в пешеходната зона. Той ударил момиче, което работело в кафене, на което са причинени големи материални щети - от 50 000 до 100 000 евро според собственика, цитиран от вестник \"Блиц\". След това колата се забила в стълб, при което пострадал и шофьорът. Части от маси, столове, саксии, пръст и табели са разхвърляни по улицата. За щастие инцидентът станал в 7 часа сутринта и на улицата не е имало много хора. Момичето е леко пострадало и след оказаната му помощ в Спешния център е пуснато за домашно лечение. Шофьорът е арестуван.", "date": "2017.10.28", "title": "Побеснял шофьор влетя с колата си в пешеходна улица в Белград, има ранени"}
{"url": "https://www.24chasa.bg/novini/article/6519281", "text": "Деветима моряци, служили на борда на ядрена подводница, са били отстранени от кралските ВМС, след като техните тестове за употреба на наркотици са били положителни. Това съобщи днес говорител на флота, потвърждавайки информация в медиите, предаде АФП. Тестовете, направени на екипажа на ядрената подводница \"Виджилънт\", са показали девет положителни резултата и поради тази причина тези моряци са отстранени от служба, съобщава БТА. Не можем да допуснем използването на опиати от личния състав, коментира говорителят на флота. Моряците, които не отговарят на високите ни критерии, ще бъдат отстранявани, допълни говорителят. Според в. \"Дейли мейл\" деветимата моряци са дали положителни резултати за кокаин. Великобритания има четири ядрени подводници, припомня АФП.", "date": "2017.10.28", "title": "Отстраниха 9 моряци от британска ядрена подводница, употребявали наркотици"}
{"url": "https://www.24chasa.bg/novini/article/6519287", "text": "Индонезийската полиция заяви, че   В резултат на произшествието загинаха 48 души, предаде Асошиейтед прес. Говорител на полицията заяви, че оксиженистът, за когото се предполага, че без да иска е причинил пожара, е задържан заедно с още двама души, информира БТА. По думите на говорителя искри от оксижена на заварчика са паднали върху пиротехника, след което е избухнал пожарът. Броят на загиналите достигна 48, след като работник с тежки изгаряния почина днес. Полицията е арестувала и собственика, и прекия ръководител на цеха за наемане на непълнолетни лица и неспазване на регионалните стандарти за минимално заплащане. Цехът е имал общо 103 работници.", "date": "2017.10.28", "title": "Пожарът в цеха за пиротехника край Джакарта е избухнал при заваряване"}
{"url": "https://www.24chasa.bg/novini/article/6519301", "text": "България трябва да бъде приета веднага в Шенген. Това, което се случва на страната ни е скандал, дискриминация и подкопаване на устои на ЕС. Това заяви президентът на ПЕС Сергей Станишев в словото си пред червения конгрес. Станишев представи документа за приоритетите на България по време на председателството ни, който конгресът ще приеме по-късно днес. Президентът на ПЕС е председател на работната група, която го е подготвила. ГЕРБ пропусна шанса да даде нова национална кауза на България. Да превърне председателството в общо национално усилие, с което да постигне обединение и национално съгласие. За съжаление ще пропуснем този „прозорец от възможности“, а неуспехът на председателството ще е кражба на бъдеще от всеки български гражданин, заяви Станишев. Той предупреди, че днешният момент е исторически за Европа, защото се води важният разговор за преформатирането и за промяна на функционирането на ЕС. България ще поеме председателството на Съвета на ЕС в сложен политически контекст – предстои дискусията по предложените от ЕК сценарии и произтичащите от тях политики и документи; преговорите по Брекзит; евентуално начало на дебатите по Многогодишната финансова рамка и бъдещето на кохезионната политика; перспективата пред Западните Балкани; липсата на солидарност между страните-членки по отношение на бежанците и мигрантите. И всичко това на фона на задаващите се евроизбори през 2019 г., каза Станишев. Има една известна поговорка: Някои градят бъдещето, а други чакат да им се случи. Такъв документ – с визия за Европа и с политически приоритети за председателството трябваше да представи българският премиер. Вместо това, усилията на кабинета се сведоха до ремонти, транспорт и претапициране на хотели, проводени с множество съпътстващи скандали, разкритикува той. И допълни, че няма сериозна политическа дискусия, а от поведението и заявленията на правителството се оставало с \"тягостното впечатление\", че българското председателство се свежда до кетъринг, логистика и няколко срещи в София. Затова БСП подготвила своята политическа визия за председателството. С БСП се позиционира като партията на европейското бъдеще на България, категоричен бе Станишев. Опонентите ни се опитват да ни изтласкат от терена на европейската идея, представяйки партията като ретроградна и антиевропейска. Но БСП има историческа роля и неоспорим принос за членството на България в ЕС. И днес наша отговорност е да бъдем мотора на дискусията, която поставя страната ни в ядрото на един обединен и силен ЕС. Ако оставим на управляващите, България ще бъде изтикана в периферията, продължи лидерът на евросоциалистите. Станишев призова за пътна карта за влизането на България в еврозоната и да има правителствен пост с ранг зам.-министър, който да отговаря за преговорите за това. Важно е БСП да е активна. За други държави този процес продължи 10 г., ако не започнем сега, никога няма да приключим, предупреди Станишев. Президентът на ПЕС поиска запазване на кохезионната политика в ЕС, както и даването на приоритет на присъединяването на Западните Балкани.", "date": "2017.10.28", "title": "Станишев: България трябва да бъде приета в Шенген веднага, скандално е, че това не се случва"}
{"url": "https://www.24chasa.bg/novini/article/6519304", "text": "Шестокласникът Стефан Минчев от Варна спечели първо място във възрастовата група „Спътник“ на ХХV юбилейна Международна космическа олимпиада. Едно от най-престижните интелектуални състезания в света за деца от 11 до 18-годишна възраст се провежда в космическата столица на Русия - град Корольов, в който се намира Центърът за управление на космическите полети. Стефан и Гергана Павлова бяха единствените представители от България сред 200 деца от различни държави. Момчето спечели златния медал с проект на тема “Мястото на България в световната космонавтика и полетът на Георги Иванов”. Той представи България като една от космическите сили – с 40-годишна история и достижения в космическите разработки. На отличен руски език той разказа за първия български прибор за изследване на космическа плазма, изведен в орбита през 1972 г., допълни че родината ни е третата страна в света, наред с Русия и САЩ, която произвежда космическа храна. „Малка България е шестата космическа страна – при това изпратила не един, а двама космонавти, страна с два свои спътника, с над 150 прибора и апарати, които са част от съвременните космически технологии“, разказа Стефан. Шестокласникът представи и филм с уникални кадри от полета на Георги Иванов.", "date": "2017.10.28", "title": "Български ученик първи на космическа олимпиада"}
{"url": "https://www.24chasa.bg/novini/article/6519295", "text": "Броят на загиналите при катастрофа на пътнически автобус в Непал нарасна до 28 души. Ранените са 15, предаде Асошиейтед прес.  Тежкият инцидент е станал на близо 80 километра от Катманду, съобщава БТА. Армейски спасителни екипи и водолази продължават да издирват оцелели въпреки бурното течение. Пътните инциденти в Непал, чиято територия е предимно планинска, са причинени обикновен от зле поддържаните превозни средства и лошите пътища, отбелязва АП.", "date": "2017.10.28", "title": "28 са вече загиналите при катастрофа на пътнически автобус в Непал"}
{"url": "https://www.24chasa.bg/novini/article/5320240", "text": "През последните години се наблюдава интерес към сортовете домати тип бийф, които основно са с червени или розови плодове и са най-предпочитаните от любителите-градинари.                                                                                                                                                                                                                                                                                                                                                                                                                                                                                                                                                                                                                                              ", "date": "2017.10.28", "title": "Нови сортове български домати"}
{"url": "https://www.24chasa.bg/novini/article/6519298", "text": "Мъж на възраст 25-30 г. е открит мъртъв в двор на жилищна кооперация в центъра на София. Криминалисти разследват причините за смъртта му. Засега те са мнение, че младият мъж е решил сам да сложи край на живота си, скачайки от блока на бул. \"Васил Левски\". По трупа му няма следи от насилие или куршуми от оръжие, казаха запознати за \"24 часа\", отхвърляйки версията, че става дума за убийство. Районът е отцепен, а входът на жилищната сграда блокиран от полицаи и съдебни медици.", "date": "2017.10.28", "title": "Мъж намерен мъртъв в двор в центъра на София"}
{"url": "https://www.24chasa.bg/novini/article/6519308", "text": "Вицепремиерът Валери Симеонов бе преизбран за председател на партия НФСБ. Освен него на позициите си като заместник-председатели остават Данчо Хаджиев, Валентин Касабов и Борис Ячев. Това решение взеха единодушно делегатите на третия редовен конгрес на Национален фронт за спасение (НФСБ), по-рано днес. На конгресът бе представен докладът на националната контролна комисия на партията и отчет за дейността на партията между втория и третия конгрес. Бяха направени и няколко предложения за промени в устава на партията - въвежда се длъжността националният координатор на партията и предложение за допълване на текстовете за избор на представители в Европейския парламент. Делегатите решиха още конгресът на партията да се провежда на всеки 4 г., като с това ръководните органи също да имат 4-годишен мандат. \"Нямаше никакви смущения в конгреса. Той се проведе в делови и стегнат стил. Накрая си обещахме да продължим успешната линия на развитие на партията, както в парламента, така и на политическия мегдан\", обяви Данчо Хаджиев. Вече освен свой химн - \"Шуми Марица\", партията ще има и свой девиз - \"България над всичко\". \"Разгледахме отчета на дейността на парламентарната група на \"Обединени патриоти\" и \"Патриотичния фронт\" в миналия мандат, както и самостоятелната дейност на НФСБ. Разгледахме и този за дейността на Валери Симеонов, като вицепремиер и на представителите в изпълнителната власт. Всички ние изразихме много сериозна подкрепа за дейността на нашите представители\", заяви Борис Ячев. Той обясни, че НФСБ е била една от най-активните партии в парламента , като в предното Народното събрание, депутатите ѝ са внесли 94 законопроекта, а в сегашното от началото на април - 8, от които 5 са приети. \"Безспорно най-голямо одобрение от тях имаха предложенията за оградното съоръжение с Турция и увеличението на пенсиите от 1 юли. Вицепремиерът Валери Симеонов въведе един модел на твърдата ръка и законност по отношение на проблемите в ромските махали, и по ограничаването на дейността по морските курорти\", каза Ячев. До един месец от НФСБ ще внесат законодателни промени свързани с борбата с шума и мутрите, заяви Валентин Касабов", "date": "2017.10.28", "title": "Преизбраха Валери Симеонов за председател на НФСБ"}
{"url": "https://www.24chasa.bg/novini/article/6519299", "text": "Стотици хиляди хора ще загинат само през първите дни, ако на Корейския полуостров избухне въоръжен конфликт, дори да не бъде използвано ядрено оръжие. Това съобщи агенция Блумбърг, позовавайки се на американски доклад, предаде ТАСС. Според доклад на Изследователската служба на Конгреса на САЩ дори КНДР \"да използва (само) конвенционални оръжия, броят на загиналите през първите дни на боевете ще е някъде между 30 000 и 300 000 души\". При оценката си авторите се ръководят от високата концентрация на севернокорейска артилерия по границата, която общо би могла да изстрелва до 10 000 снаряда в минута. Службата прогнозира и бърза ескалация на конфликта, в който биха могли да бъдат въвлечени Китай, Япония и Русия. В случай че бойните действия се усложнят, не се изключва в тях да бъдат въвлечени и САЩ.", "date": "2017.10.28", "title": "Американски доклад: При конфликт в Корея през първите дни ще има хиляди загинали"}
{"url": "https://www.24chasa.bg/novini/article/6519314", "text": "„Очакваме ръстът на икономиката да се движи основно от малко по-засилено вътрешно потребление, както частно, така и през държавните разходи. В следващата година очакваме инфлацията да бъде между 1,4 и 1,6%, което е здравословно на фона на дългите години потискана и отрицателна инфлация. Следващите няколко години тя ще бъде между 1,5 и 1,8% на година до 2020 г. От гледна точка на макроикономическите догми една инфлация около 2% се смята за здравословна и необходима за всяка икономика“. Така коментира министърът на финансите Владислав Горанов проектобюджета за 2018 г. пред Дарик радио, съобщиха от пресцентъра на Министерство на финансите. Горанов добави, че са заложени 3 млрд. лв. повече приходи, като от тях 1 млрд. лв. идват от ДДС, като най-големият ръст на приходите от ДДС идва по две направления – правителството ще продължи с усилията за изсветляване на икономиката, а приходната база на ДДС ще се увеличава, тъй като размерът на Брутния вътрешен продукт нараства. „През 2017 г. очакваме да достигнем БВП от 100 млрд. лв., а за следващата година разчетите показват, че той трябва да е в размер на 105,6 млрд. лв.“, обясни Горанов. Освен това ръстът на осигурителния доход, заради ръста на доходите в частния сектор, и тази година е съществен. Министърът каза, че има около 14,5% номинален ръст на приходите от осигурителните вноски за първите 9 месеца на тази година, като се очаква и в следващата година те да растат с подобни темпове, а и увеличението с 1% на осигурителната вноска за 2018 г., и по- високите заплати в обществената сфера, всичко това води до повече постъпления в бюджета. „При увеличението на минималния осигурителен доход ние не натоварваме никой, просто караме хората да се осигуряват така, че да могат да заслужат минималната пенсия за осигурителен стаж и възраст, а тя нарастна с изпреварващи темпове през тази година. Има много хора, за които действителният размер на личната пенсия е много под минималния, защото нямат нужния осигурителен принос, а разликата между това, което те получават и това, което са заслужили, се плаща от всички други, които участват в осигуряването – това е елементът на солидарност в държавната осигурителна система“, обясни финансовият министър защо се предлага това увеличение. На въпрос за необходимостта от поемане на дълг в размер на 1 млрд. лв. на вътрешния пазар министър Владислав Горанов отговори, че анализът за дълга трябва да бъде от гледна точка на салдото на бюджета, защото той се увеличава от дефицита. „През следващата година ще спазваме стратегията за поетапно намаляване на дефицита, предвиден е дефицит около 1,1 млрд. лв., което е около 1% от БВП, като нашите изчисления показват, че можем да намалим нетното финансиране с 600 млн. лв., т.е. да погасим повече дългове, отколкото да емитираме“, каза той. Във връзка с коментарите в публичното пространство, че е по-добре да се погасява дълг от средствата във фискалния резерв, финансовият министър отговори, че ако целият фискален резерв се използва само за погашения на дълг, вероятно в скоро време няма да имаме фискален резерв и дългът ще се намали с 10 млрд. лв. през годините с падежите. В момента нашата страна има дълг около 23 млрд. лв. и той ще намалява, като очакваме през 2020 г. да е 20% спрямо БВП, което ще ни нареди на второ място в Европа след Естония. За основният приоритет на бюджета тази година – образованието, министърът на финансите обясни, че за правителството все по-голям става проблемът с неграмотността и качеството на човешките ресурси, като страната има проблем с намирането на учители и ако едно дете бъде изпуснато в началния етап на образование, то въобще няма да стигне до това дори да си мисли за висше образование. Горанов анализира, че „системата на висшето образование трябва да погледне критично на процесите, защото в момента то вкарва българските младежи в безсмислени, атрактивни като наименования и ненужни на пазара на труда специалности, създадени в образователната инфраструктура в последните 20-25 г., като това е станало с мълчаливото свидетелството на държавата и квазиразбраната автономия“. Според него академичната общност самодоволно е проспала процесите в икономиката и сега ще трябва да плати цената, като се върнат към структурата на висше образование и към качеството му от 90-те години на миналия век. Министърът посочи, че планираните разходи за наука в проектобюджета за 2018 г. са със 120 млн. лв. ръст, спрямо 2017 г. По отношение повдигнатия отново дебат от БСП за въвеждане на прогресивното подоходно облагане, министър Горанов коментира: „в момента тенденцията в Европа е те да вървят към нас, като система на облагане, а не ние към тях“. Според него БСП искат да отменят плоския данък със същите аргументи, с които го въведоха. Плоският данък е по-справедлив, защото на практика хората, които изкарват повече, плащат повече. „Когато отменихме прогресивното облагане, ставките за средните доходи бяха между 20 - 30%. При сегашното си предложение БСП, за да не засегнат средната класа, се опитват в доходите между 1000 и 2000 лв. да не променят нищо и да запазват 10% данък, като очакват само около 100 000 души, които според тях са най-богати, да праща повече данък. Резултатът от това е загуба на бюджета в първата година около 1,3 млрд. лв.", "date": "2017.10.28", "title": "Министър Горанов: През 2017 г. очакваме да достигнем БВП от 100 млрд. лв."}
{"url": "https://www.24chasa.bg/novini/article/6519319", "text": "Лидерът на Германската социалдемократическа партия Мартин Шулц призова да бъдат произведени нови парламентарни избори в Германия, ако преговорите между консерваторите, Зелените и Свободната демократическа партия се провалят. Той заяви това в интервю за изданията на германската медийна група \"Функе\", цитиран от електронното издание на в. \"Цайт\". \"Няма да влизаме в голяма коалиция (с блока ХДС/ХСС)\", заявява Шулц в интервюто. Той допълва, че ако сегашните преговори за управляваща коалиция се провалят, \"ще трябва да има нови избори\". \"В такъв случай отговорността за това ще трябва да бъде понесена от госпожа Меркел, (лидера на ХСС) господин (Хорст) Зеехофер, (лидера на СвДП) господин (Кристиан ) Лиднер и (съпредседателя на Зелените) господин Джем Йоздемир\", отбелязва Шулц, цитиран от БТА. Той посочва още, че ГСДП е взела решение за себе си да бъде в опозиция, \"напълно съзнавайки всички последствия\". Според Шулц партията му \"няма да влезе в правителство, ръководено от Меркел\", съобщи ТАСС, позовавайки се на същото интервю. Шулц казва още, че \"в ХДС отдавна открито се водят разговори за времето след Меркел\". \"Но това си е техен проблем, не наш\", подчертава той.", "date": "2017.10.28", "title": "Шулц иска нови избори, ако преговорите за  коалиция в Германия се провалят"}
{"url": "https://www.24chasa.bg/novini/article/6519328", "text": "Временно е ограничено движението по път I-1 Видин-Монтана при с. Медовница, поради аварирал камион. Това съобщиха от пресцентъра на Агенция \"Пътна инфраструктура\" (АПИ). Обходният маршрут е Ружинци - Дреновец - Димово. Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2017.10.28", "title": "Аварирал камион ограничава движението по пътя Видин - Монтана при с. Медовница"}
{"url": "https://www.24chasa.bg/novini/article/6518519", "text": "На малкия български авиопазар през 2016 и 2017 г. има пик на пътници, а летището в София прави рекорд след рекорд. На 10 октомври там бе посрещнат 5-милионният пътник. Прогнозата е до Коледа още 1 милион да кацнат или отлетят от българската столица. Заради рекордното увеличение на пътниците с 22% столичното летище зае първо място за най-бързо нарастващ трафик в класация на престижното онлайн издание за авионовини anna.aero. 9,2 млн. души са летели от и до България през миналата година, което е ръст от 23%, обяви и Асоциацията на българските авиокомпании. С толкова са нараснали пътниците през летищата София, Варна и Бургас. Сега на столичната аерогара оперират 29 авиокомпании, които изпълняват полети до 27 държави от Европа и Близкия изток. Свитите разходи на лоукост компаниите, стремежът да запълнят местата, заради което продават повече билети, произведоха неприятности. Всъщност моделът на нискотарифните се прехвърли и при традиционните авиокомпании, заради конкуренцията в цените. Това лято скандали разтресоха София заради нискотарифните авиопревозвачи. В края на август в продължение на три дни Wizz air оставяше пътници на летището в София, защото продаде повече билети, отколкото може да качи на борда на своите самолети. Министерството на транспорта започна проверка. “Райънеър” пък отмени над 20 полета от Лондон до София и обратно на 22, 28 и 30 септември и на 5, 7, 12, 14, 19, 21, 26, 28 октомври. А след това затвори линии. От асоциацията на българските авиокомпании прогнозираха, че за тази година се очаква ръст за родните авиопревозвачи от 10 на сто. Как се справят с конкуренцията? Някои от родните превозвачи отдават самолети на мокър лизинг (самолет с екипажа) чак във Виетнам и Тайланд, за да генерират приходи. И прибират полети колкото се може повече. Дали се разпиляват между чартъри, редовни полети, мокър лизинг (отдава се самолетът и екипажът) и доколко това е ефективно, времето ще покаже.  Големите български авиокомпании на авиопазара са “България ер”, “Бългериън еър чартър”, която сменя самолетите “Макдоналд дъглас” и напазарува 7 еърбъса, и Би Ейч Ер. Още една компания стартира преди няколко години с един самолет за каргополети. Сега “Карго ер” е с 10 боинга В-737, като единият е и за пътнически полети, който лети от Гърция. В регистъра на авиокомпаниите се появиха и нови имена Явно това е свързано с възхода на летенето, който провокира създаване на нови авиопревозвачи и у нас. На мястото на спрялата да лети “Ер Виа”, се роди “Виа еъруейс”, което има един самолет. Това лято е летяла от Полша. У нас дойде и една стара немска авиокомпания, която вписа в авиационния регистър дъщерна компания Bulgarian Eagle (“Български орел”). От Търговския регистър става ясно, че нейн собственик е “Германия Бетайлигунгсгезелшафт”. Това е стара компания, нещо средно между чартърна и лоукост, поясняват познавачи. Регистрирането на дружество в България е заради по-ниските разходи. Единственият самолет, който е на тази авиокомпания, е базиран в лондонското летище “Гетуик”. “Електра еъруейс” е третата нова авиокомпания. И тя оперира с един самолет. Идеята им е да изпълняват полети от Прищина. В българската авиация тази година има още една тенденция. Пилоти, които са летели за Турските авиолинии, както и за “Сън експрес” и “Пегасус”, се връщат в България заради политическата ситуация в южната ни съседка. Летят със самолети на “Карго ер”. У нас са останали около 1/5 от летците ни, повечето са в чужбина. 58 летателни средства са вписани в регистъра на Главна дирекция “Гражданска въздухоплавателна администрация” от началото на 2017 г. Само през октомври са регистрирани 2 малки хеликоптера, един балон, два еърбъса А320 и един боинг. За сравнение - през 2016 г. разрешение за летене са получили 52-те летателни машини. Какво е влязло у нас през тази година? От самолетите за превози на пътници и товари са записани 7 еърбъса А320, един А330, един А319 и 6 боинга 737. Новорегистрирани са 15 нови машини. Регистрирани са и 3 машини за бизнесполети - “Бийчкрафт 330 Супер кинг”, “Гълфстрийм 150” и “Лиърджет 60”. Повечето от вписаните са малки самолети, техният брой е 26. Освен балона, регистриран през октомври, е вписан и още един през февруари - Cameron Balloon Z-120. Появил се е и най-малкият самолет, нещо като въздушна моторетка - Bumble BEE II-6. ", "date": "2017.10.28", "title": "Български фирми летят и с по един самолет"}
{"url": "https://www.24chasa.bg/novini/article/6518741", "text": "Възстановяват се духовните беседи в столичния храм \"Св. ап. Андрей Първозвантий\" на ул. \"Опълченска\" 112. Сегашното църковно настоятелство с председател протойерей Стилиян Табаков решава да възобнови традицията. Беседите ще се изнасят от различни духовници и богослови всеки понеделник от 18 ч. Началото е на 6 ноември. Първият лектор ще бъде зам.-деканът на Богословския факултет на Софийския университет доц. д-р Павел Павлов. Той ще представи цикъл от лекции озаглавени \"Светци и святост\". Още по времето на комунизма храм \"Св. ап. Андрей Първозваний\" е бил средище българската духовност. По инициатива на свещениците и с помощта на църковното настоятелство през тежките за църквата години, там са се провеждали духовни беседи от богослови и предсавители на църквата като проф. Тотю Коев, проф. Славчо Вълчанов, проф. Иван Желев и много други. Вярващите са се събирали веднъж седмично, за да научат нещо ново и да слушат лекторите. Тези години са характерни с това, че се издават изключително малко църковни книги и беседите са били основното средство за духовното развитие. През последните 40 години беседите са изнасяни от ставрофорен иконом Иван Касабов - доскорошен предстоятел на храма. Когато се разболява тези срещи секват за няколко години.", "date": "2017.10.28", "title": "Възстановяват духовните беседи в храм “Св. ап. Андрей” в София"}
{"url": "https://www.24chasa.bg/novini/article/6519361", "text": "Временно движението в тунел \"Малко Бучино\" на автомагистрала \"Люлин\" в посока София се извършва само в изпреварващата лента, поради катастрофа. Това съобщиха от пресцентъра на Агенция \"Пътна инфраструктура\" (АПИ). Трафикът се регулира от \"Пътна полиция\". Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2017.10.28", "title": "Катастрофа затруднява движението в тунел \"Малко Бучино\" на АМ \"Люлин\""}
{"url": "https://www.24chasa.bg/novini/article/6519345", "text": "Нашата политика е насочена към създаването на благоприятен бизнес климат. Това е заявил министърът на транспорта Ивайло Московски при представянето на новия хангар и офис сграда на \"Луфтханза Техник София\", съобщиха от пресцентъра на министерството. По думите на министъра с привличането на повече частни инвеститори ще се осигури необходимият финансов ресурс и експертни знания за развитие не само на авиационния сектор, но и на икономиката на страната. \"През последните години България се доказа, като надежден и желан партньор за редица световни компании, от ранга на Луфтханза\", е заявил Московски. Той е поздравил ръководството на компанията за инвестицията в увеличаване на капацитета за обслужване на самолети и откриването на нови работни места. \"Това е един съвременен високотехнологичен проект, благодарение на който много млади и квалифицирани хора ще продължат да работят и да се развиват в България\", е допълнил министърът. Ивайло Московски е връчил грамота на изпълнителния директор на компанията Даниел Хофман за принос в развитието на българската авиация. Такава грамота ще бъде предадена и на първия изпълнителен директор Бернд Фрекман. С новото съоръжение се добавят към съществуващите 5 линии за обслужване на самолети още 3, като броят на служителите ще надхвърли 1000. Разширението включва и шестетажна офис сграда. С това базата на Луфтханза Техник София се оформя като най-голямата в Европа.", "date": "2017.10.28", "title": "Московски: Политиката ни е насочена към създаването на благоприятен бизнес климат"}
{"url": "https://www.24chasa.bg/novini/article/6518985", "text": "Заговор срещу Корнелия Нинова няма. Едва ли някой мисли, че в момента има по-подготвен човек за председател. Напрежение в БСП обаче има, заяви половин час преди началото на извънредния конгрес на партията членът на ИБ на БСП Крум Зарков пред Би Ти Ви. Има хора, които не са доволни как се развива БСП. Затова свикваме конгрес, да се изкажат всички и ние да дадем отговор на всички критики, обясни Зарков, който е един от най-приближените до лидерката на БСП. Нинова ясно изразява тезите си и ги следва – така Зарков коментира репликата на Румен Овчаров от преди дни, че Нинова „го кара през просото“. Няма да има кръв на конгреса на БСП, ще има политика и то на най-високо ниво, категоричен бе Крум Зарков. Надявам се новината след конгреса на БСП да е, че сме очертали ясна алтернатива на сегашния модел на управление. Ние и сега внасяме много законопроекти, но те или биват отхвърлени, или не са обяснени ясно на хората. Сега обаче в БСП знаели какво да се прави. По повод двете последователни катастрофи на Корнелия Нинова с таксиметрови коли от една и съща фирма Зарков каза, че не е любител на конспирациите. Важното било, че е жива и здрава.", "date": "2017.10.28", "title": "Крум Зарков: Няма заговор срещу Корнелия, има напрежение"}
{"url": "https://www.24chasa.bg/novini/article/6518977", "text": "Часове след като наложи пряко управление над Каталуня, испанското правителство отстрани от длъжност началника на полицията в областта Жозеп Луис Траперо, предаде Би Би Си, цитиран от \"Фокус\". Това се съобщава в изявление на вътрешния министър Хуан Игнасио Соидо, разпространено часове след като испанският Сенат одобри налагането на пряко управление над Каталуня. Това е първата конкретна стъпка на Мадрид, след като каталунският парламент гласува да обяви независимост. Премиерът на Испания Мариано Рахой оповести намеренията си да разпусне парламента, да отстрани от длъжност каталунския лидер и свика предсрочни избори в областта. Демонстрации в подкрепа и против независимостта продължиха до късно през нощта. В събота се очакват нови шествия, включително в Мадрид под наслова „За единството на Испания и конституцията“.", "date": "2017.10.28", "title": "Испанското правителство уволни началника на полицията в Каталуня"}
{"url": "https://www.24chasa.bg/novini/article/6518980", "text": "Първите обвинения в рамките на разследването на специалния прокурор Робърт Мълър за предполагаема руска намеса в американските президентски избори са били одобрени, предадоха световните агенции, като се позоваха на телевизия Си Ен Ен. Медията не съобщава нито за какви обвинения става дума, нито кого касаят те, съобщава БТА. Федерално жури от Вашингтон одобри вчера първите обвинения по разследването, водено от специалния прокурор Робърт Мълър, посочва Си Ен Ен в сайта си. Телевизията, която се позовава на запознати източници, съобщава също, че вчера е била направена подготовка за извършването на арести в понеделник. Специалният прокурор Мълър бе назначен през май, след като президентът на САЩ Доналд Тръмп изненадващо уволни шефа на ФБР Джеймс Коми. Той разследва действията на Русия по време на предизборната кампания и се опитва по-специално да установи дали е имало връзки между предизборния екип на милиардера и Москва. Освен Мълър три парламентарни комисии в Конгреса също водят разследване по случая.", "date": "2017.10.28", "title": "Първи обвинения по разследването за руска намеса в президентските избори на САЩ"}
{"url": "https://www.24chasa.bg/novini/article/6518984", "text": "Около хиляда румънци си спомниха за смъртта на 64 души в пожара, унищожил букурещкия нощен клуб \"Колектив\" преди две години, предаде Франс прес, цитиран от БТА. Разследването на трагедията показа серия пропуски в правилата за сигурност, като например липсата на аварийни изходи и използването на възпламеняеми материали за акустичната изолация на клуба. Драмата извади наяве и проблеми с румънската здравна система, сред които лошите хигиенни условия в болниците, в които се лекуват хора с тежки изгаряния. Някои от ранените починаха в резултат на вътреболнични инфекции. Близо хиляда души се събраха в центъра на Букурещ вчера вечерта и после се отправиха в мълчаливо шествие до мястото, на което бе клубът. Те носеха цветя и запалиха свещи край стена близо до клуба. За трагедията бяха обвинени шестима души - трима собственици на клуба и трима представители на фирмата, осигурила шоуто с фойерверките. Делото срещу тях за непредумишлено убийство започна през февруари, но все още се сблъсква с процедурни въпроси. Кметът на района, в който бе клубът, и двама пожарникари са също съдени за злоупотреби с власт и престъпна небрежност.", "date": "2017.10.28", "title": "Стотици почетоха паметта на жертвите от изгорелия клуб в Букурещ през 2015г."}
{"url": "https://www.24chasa.bg/novini/article/6518993", "text": "Зам.-председателят на ГЕРБ и председател на ПГ на партията Цветан Цветанов проведе среща с НИС на Жени ГЕРБ късно снощи. Цветанов поздрави дамите за тяхната инициативност и им пожела да продължават в същия дух, съобщиха от пресцентъра на ГЕРБ. „Вашата мащабна работа разтваря ветрилото на политическите намерения във всички сфери на живота“, отбеляза той и допълни, че за партията е важно да работи двигателят на инициативността и да се разчита на добре структурираната и повсеместна работа на женската организация. „Националната ви инициатива към българското малцинство в Албания ще покаже дълбочината на политическата осъзнатост на членовете ни. Ще направи стъпката към конкретното приобщаване на страните от Западни Балкани. Ще даде демократичната заявка за намирането на общ път на развитие и ще свърже още по-силно нашето българско малцинство там с дома тук“, каза още зам.-председателят на ГЕРБ Цветан Цветанов. „Водеща идея в работата на организацията ни е утвърждаването на умереността като начин на поведение и намирането на добрия баланс в мислите, начина на живот, действията и политиките ни. Голямата роля на Жени ГЕРБ е, използвайки изконните женски умения, житейски ценности и толерантни ролеви модели - да утвърждава десните политически възгледи и политиката на най-успешната дясна народна партия в България ГЕРБ\", заяви от своя страна председателят на ЖГЕРБ Ирена Соколова. В рамките на срещата снощи бяха поставени във фокус предстоящите събития на организацията до края на годината, както и анализ на проведените до момента отчетни събрания на Областните клубове на Жени ГЕРБ в страната. Участниците в дискусията споделиха тревогата си от наводненията в Бургаско. Членът на НИС на ЖГЕРБ Антоанета Събкова, която е родом от Бургас, запозна присъстващите с цялата активност на организацията в морския град, която подпомага и щаба за действия при кризи. Бе взето решение всички инициативи на ЖГЕРБ в областта да са насочени към оказването на помощ на пострадалите от бедствието.", "date": "2017.10.28", "title": "Цветан Цветанов се срещна с НИС на Жени ГЕРБ"}
{"url": "https://www.24chasa.bg/novini/article/6519001", "text": "Пореден протест срещу инвестиционното намерение за проучване и добив на природен газ в землищата на 18 села от община Генерал Тошево провеждат жители на общината, съобщи \"Фокус\". От \"Асоциацията на зърнопроизводителите\" в Генерал Тошево организират протестен митинг-шествие, за да изразят своето недоволство.  Огромна колона от над 100 земеделски машини блокира главната улица на града в знак на протест срещу добива на шистов газ в региона. Малко след 9.00 часа колоната от тежка техника, предвождана от полицейски патрул, потегли с надути клаксони. Всеки трактор е с аварийни светлини и българско знаме. Въпреки дъжда селскостопанската техника бе приветствана от граждани, струпали се на тротоара. \"Протестът е мирен\", заяви Мариян Филипов, гражданин, подкрепящ протеста. \"Не искаме да тровят земята ни\", допълни той. В 10.00 часа в сградата на Община Генерал Тошево започва обществено обсъждане на темата. Това е финалната среща от поредица такива, проведени в предходните седмици в различни населени места на Община Генерал Тошево. Някои от гражданите, които ще участват в срещата, са облечени в български народни носии.", "date": "2017.10.28", "title": "Земеделци излизат на пореден протест срещу добива на природен газ в Добруджа"}
{"url": "https://www.24chasa.bg/novini/article/6519005", "text": "Канадските сили прекратиха временно военната си помощ в Ирак заради напрежението между иракската армия и кюрдските бойци, предаде Франс прес, като се позова на министерството на отбраната на Канада. В очакване на намиране на решение между иракските кюрди и Багдад, канадските специални сили прекратяват мисията си за обучение и подпомагане на иракските сили в Северен Ирак. Канада утрои през февруари 2016 г. контингента си от специални сили в Ирак и сега те наброяват 210 души, съобщи БТА. Вчера иракското правителство преустанови операциите си срещу кюрдските сили, за да се опита да постигне договорено чрез преговори решение на кризата, започнала с референдума за независимост на Иракски Кюрдистан, произведен на 25 септември.", "date": "2017.10.28", "title": "Канада прекрати временно военната си помощ за Ирак"}
{"url": "https://www.24chasa.bg/novini/article/6518987", "text": "Петър Богаевски е 10-кратен шампион по борба. 13-14-годишен се запалва по борбата, баща му е бил треньор. Наскоро печели поредно сребърно отличие. Но в биографията му има и петно - 5 месеца в ареста за разпространение на кокаин.  През март тази година го задържат заедно с негови приятели в Пловдив като организирана престъпна група. Хващат ги с около 50 дози кокаин. Не го прави за пари, на приятелска основа. Замесва се в това, след като негови приятели го молят за контакти за разпространение на дрогата. Така Богаевски влиза в схемата. \"От спортист станах престъпник\", казва спортистът. Прекарва 155 дни в ареста. През това време сънува победата. Плаче за детето си и нощем бълнува. Само 45 дни, след като излиза от ареста, се явява на световно първенство, на което печели сребърен медал. Иска да изтрие това петно, но знае, че е трудно. Остава и без работа. Арестът го лишава и от много сантиментални моменти. \"Не можах да видя детето си как завършва първи клас\", разказва той. Той уточнява, че детето му не знаело къде е той в тези 5 месеца. Обяснили му, че тате е в командировка в Гърция и ще си дойде скоро. А после ще го заведе на море.  \"И така стана\", казва Богаевски. Сега е взел поуките си и се надява да продължи живота си \"без глупости\", казва той.", "date": "2017.10.28", "title": "Шампион по борба бил в ареста за разпространение на кокаин"}
{"url": "https://www.24chasa.bg/novini/article/6519060", "text": "Трябва да има промяна, не смяна. Колкото по-скоро, толкова по-хубаво. Това заяви Георги Гергов преди началото на червения конгрес, който започва в този момент в зала 1 на НДК. Председателят на областната структура на БСП в Пловдив е един от основните противници на соцлидерката Корнелия Нинова и се очаква днес да постави въпроса въпроса за нейната оставка. Трябва да има промяна. БСП беше на върха и загубихме едни големи избори и това трябва да се отчете на конгреса. Ракетоносителят от президентските избори не се употреби, парата отиде в свирката, каза Гергов. По повод писмото, което Стефан Данаилов изпрати до конгреса в защита на Нинова пък друг неин опозиционер - Янаки Стоилов, коментира, че \"дори и най-добрите актьори имат срок на годност\". Според Ангел Найденов пък заседанието на конгреса е съвършено излишно. Преди началото на конгреса в кулоарите се усети силно напрежение между делегатите. Очакванията са за силна атака на вътрешната опозиция срещу Нинова. Нейни приближени обаче споделиха, че тя ще пресече част от изказванията със силния си доклад, който щял да бъде много откровен. Конгресът трябва да приеме предложениято на БСП за алтернативен бюджет и идеи за европредседателството. Заседанието започна с регистрацията на 609 от 782-ма избрани делегати", "date": "2017.10.28", "title": "Гергов: Трябва да има промяна, не смяна"}
{"url": "https://www.24chasa.bg/novini/article/6519010", "text": "Най-малко 19 души са загинали, а няколко са в неизвестност, след катастрофа на пътнически автобус, станала днес в Непал, предадоха Асошиейтед прес и ДПА, цитирани от БТА. Автобусът се е преобърнал и паднал в река, уточни местната полиция. Тежкият инцидент е станал на близо 80 километра от Катманду. Все още не се знае колко души е имало в автобуса. Спасителни екипи издирват оцелели въпреки бурното течение. Пътните инциденти в Непал, чиято територия е предимно планинска, са причинени обикновен от зле поддържаните превозни средства и лошите пътища, отбелязва АП.", "date": "2017.10.28", "title": "Най-малко 19 загинаха при катастрофа на пътнически автобус в Непал"}
{"url": "https://www.24chasa.bg/novini/article/6518485", "text": "Пилотите свършват, а в идните 10 години ще са необходими още 255 000 души, които имат право да управляват пътнически самолети. Стряскащата статистика е от доклад на канадска компания, представен на авиоизложението в Париж тази година. Очаква се световната флотилия от пътнически самолети да нарасне с 12 000, което означава, че ще са нужни общо 440 000 активни пилоти. А те, още отсега не достигат, крадат се цели екипажи, включително и от България Едва 1/5 от родните пилоти работят за наши авиокомпании, 4/5 са по света, от Европа до Виетнам и Тайланд. Драмите на най-голямата компания в Европа, нискотарифната “Райънеър”, през последния месец и отмяната на полети бе свързана тъкмо с пилотите. Може ли да има невиждан пик в небето на Европа - близо милиард пътници, и в същото време да фалират авиокомпании? Октомври се оказа драматичен за авиацията на Стария континент. За едни е ужасяващ, за други – щастлив, за трети поучителен. На 2 октомври спря да лети британската Monarch Airlines, петата по големина авиокомпания на Острова. Тя остави 110 000 клиенти в чужбина и към 300 000 с резервирани полети. Британската държава се ангажира със спасяването им. На 12 октомври “Луфтханза” придоби срещу малко над 210 млн. евро над 81 самолета, от общо 140 на фалиралия превозвач, заедно с 3000 екипаж на обявилата фалит през лятото “Еър Берлин”, втората по големина авиокомпания в Германия. Авиатори завидяха на немския авиогигант, че получи срещу символична сума толкова много самолети и обучени екипажи. На тезгяха е “Алиталия”, която от години е във финансови затруднения и през май също обяви фалит. На 16 октомври изтече срокът за подаване на оферти, тогава се появи информация, че “Луфтханза” срещу 500 млн. евро иска да придобие част от италианския авиопревозвач - самолети и линии. От сряда е информацията, че извън търга се е появила оферта на Сеrbеruѕs Сарiіtаl Маnаgеmеnt, компания от САЩ, която предлага да запази името и дейността на италианския авиопревозвач. Гореща беше есента и за най-големия авиопревозвач в Европа - нискотарифната “Райънеър”, която през септември и октомври на два пъти обяви отмяна на десетки полети. Първото съобщение - от 16 септември, за отмяната на между 40 и 50 полета в рамките на 6 седмици бе с мотив отпуски на пилотите. Изчисляваше се, че от това са засегнати 285 000 пътници. На 27 септември анулира още 18 000 полета между 17 ноември и 18 март. Сред тях и пет от София - до испанския град Кастейон, германския Меминген, италианските Пиза и Венеция и до Стокхолм. Тази мярка засяга към 400 000 пътници. Трусът при ирландците е заради проблемите с летците. Спят ли пилоти по време на полет? Френският вестник “Либерасион” направи разследване за натоварването на пилотите на нискотарифния превозвач. Летците на авиокомпанията пилотират около 900 часа годишно, тоест максимално разрешеното по закон време. Медията дава пример с колегите им от “Ер Франс” напримерq които рядко надвишават 700 часа годишно. Пилот на авиокомпанията, пожелал анонимност, казва: “Към края на работната седмица умората вече се усеща. Затова и заспиваме в пилотската кабина по време на полет, макар и да е забранено при кратки полети. По думите му при такова натоварване пилотите напускат авиокомпанията по собствено желание толкова бързо, че даже не успяват да организират прощално парти за колегите си Досега годината за “Райънеър” се отваряше от 1 април, което позволяваше пилотите да направят въпросните 900 летателни часа в пиковия летен сезон. Вратичката в еврозаконодателството хлопна и годината и за ирландците започва от 1 януари и това премахва едно предимство за авиопревозвача, който също изпадна в недостиг на пилоти. Български авиоексперт коментира, че “Райънеър” е място, където да започнеш кариерата си, но не и да я приключиш, тъй като натоварването е голямо, самолетите са постоянно във въздуха и заплащането не е високо. Предпочита се от пилоти и кабинен състав, които искат да натрупат опит и часове във въздуха, след което се отправят към други авиопревозвачи. Докато пътниците оставаха по летищата, а екипажите се вълнуваха за съдбата сиq се заговори, че пилотите на “Райънеър” се насочват към нискотарифната компания Norwegian, която се цели към полети до САЩ. Шефовете на ирландската авиокомпания реагираха нервно и заявиха, че на опашка при тях чакат 3000 пилоти. Европарламентът настоя за глоби, британските авиовласти заплашиха компанията със санкции, Белгия обяви, че ще я съди. Въпреки труса, едва ли някой в авиацията приема сериозно, че “Райънеър”, която превозва към 129 млн. пътници годишно (по данни на превозвача), ще фалира. Но пък съдбата чукна по носа агресивната към пазарите авиокомпания. “Райънеър” обяви, че увеличава заплатите. Отложи правилата за чекиране на по-голям ръчен багаж. Забавя разрастването си, ще лети с 25 самолета по-малко - от 445 на 435. Отказа покупката на “Алиталия”. По същото време един от конкурентите - унгарската Wizz air, започна най-мащабната си кампания за наемане на 1300 пилоти и кабинен състав до края на 2018 г. Унгарският нискотарифен превозвач обяви 400 сесии в 25 държави, вкрлючително и в София. Въпреки резките движения в авиосектора през есента, в началото на октомври акциите на нискобюджетни авиокомпании поскъпнаха Цените на книжата на EasyJet и Ryanair, но и на “Луфтханза” се увеличиха между 2,5% и 3,7%. Какво се случва с авиацията на Европа? Бумът на полети продължава, просто се преразпределя пазарът. Някой си отива, друг се развива. Отварянето на небето над Европа роди нискотарифните превозвачи и това промени авиацията из корени. Всъщност евтиното летене е измислено в САЩ, в Укипедия е написана легенда как бизнесменът и пилот Ролин Кинг, юристът Херб Келехер и банкерът Джон Паркър създали на коктейлна салфетка концепцията на нискотарифните полети в ресторант в Сант Антонио. Да се лети между три точки, често, по няколко пъти на ден и евтино. След 4 години битки с традиционната авиация авиокомпанията им Southwest Airlines се появила и открила сезона на евтините полети, който десетилетия работи успешно. Бумът му в Европа дойде с единното европейско небе. С парцелирането на авиопревозите поне в ЕС бе приключено и всека авиокомпания с евросертификат може да лети откъдето и докъдето си иска в рамките на съюза. Лоу кост компаниите с ниските цени на билетите и свиване на разходите до минимум притиснаха традиционните авиопревозвачи. Европейското въздухоплаване представлява 26% от световния пазар, допринасяйки с 510 милиарда евро годишно за брутния вътрешен продукт на Европа. В този бизнес има 9,3 милиона работни места в Европа. През 2015 г. над 1,45 милиарда пътници отпътуваха или пристигнаха на летищата в ЕС, по данни на Еврокомисията. Броят на всекидневните полети се е увеличил от по-малко от 10 000 през 1992 г. до около 23 000 през 2016 г. Пътниците вече имат достъп до повече дестинации. Днес маршруите са 7400 в сравнение с по-малко от 2700 през 1992 г. Всъщност България е сред първите, които отвориха небето си за лоу кост компания. На 18 септември 2005 г. Wizz air лети за първи път от София при правителството на Симеон Сакскобургготски. Броят на всекидневните полети се е увеличил от по-малко от 10 000 през 1992 г. до около 23 000 през 2016 г. Пътниците вече имат достъп до повече дестинации. Днес маршруите са 7400 в сравнение с по-малко от 2700 през 1992 г. Всъщност България е сред първите, които отвориха небето си за лоу кост компания. На 18 септември 2005 г. Wizz air лети за първи път от София при правителството на Симеон Сакскобургготски.", "date": "2017.10.28", "title": "Пилотите свършиха"}
{"url": "https://www.24chasa.bg/novini/article/6519024", "text": "Възстановителните дейности след наводнението в Бургаско ще продължат и през почивните дни. Днес и утре също ще се работи по отводняване, почистване и неотложно възстановяване на повредената инфраструктура в Община Бургас. Това съобщиха от пресслужбата й. Готов е списъка със семействата, на които Община Бургас ще помогне със строителни материали за домашен ремонт и нова бяла битова техника. Вече са изпратени раници, учебници, тетрадки и учебни помагала за всички деца от село Равнец, които са ги загубили в бедствието. Домашен социален патронаж на място, ще прецени има ли хора, които имат нужда в следващите дни да им се доставя у дома топла храна. В понеделник служители на \"Дезинфекционна станция\" - Бургас ще започнат да третират пострадалите райони, за да не се развият болестотворни организми от влагата. Кметът Димитър Николов няма да отмени частичното бедствено положение до понеделник, информираха от Община Бургас. Военнослужещи от Флотилия бойни и спомагателни кораби в следващите няколко ще продължат да участват в мероприятията по ликвидиране на последствията от наводненията в областта. В акцията ще се включат и военнослужещи от формированията на Сухопътните войски и Военновъздушните сили, дислоцирани в гарнизон Бургас. Утре доброволци от Бургас ще се отправят към село Ливада за да помогнат на хората да се върнат по-бързо към нормалния начин на живот. Организаторите на доброволческата акция призовават, всеки който желае да участва да бъде обут с ботуши или кубинки. Който има възможност да носи кирки, лопати, колички за извозване на боклук и кал.", "date": "2017.10.28", "title": "Частичното бедствено положение в Община Бургас остава в сила до понеделник"}
{"url": "https://www.24chasa.bg/novini/article/6519017", "text": "От 08.00 часа днес продължава ремонтът на път I-1 (Е-79) София - Перник през прохода „Владая\". Ще се работи в участъка от КПП-то до светофара на жп гара „Владая“. Това съобщиха от пресцентъра на Агенция „Пътна инфраструктура”. Движението в посока Перник ще се осъществява по път I-1 в една лента, а в посока София трафикът се пренасочва през село Владая. Необходимо е шофьорите да карат внимателно и да спазват пътната сигнализация. От пътноподдържащото дружество Агенция „Пътна инфраструктура“ изисква да работят с пълна мобилизация, за да може планираните дейности да завършат в максимално кратък срок и движението да се осъществява без ограничения. За по-бързо и удобно пътуване АПИ препоръчва на шофьорите да използват АМ „Люлин“.", "date": "2017.10.28", "title": "От днес продължава ремонтът на пътя София - Перник през прохода Владая"}
{"url": "https://www.24chasa.bg/novini/article/6519057", "text": "Промяна в устава на БСП, с която да се върне старото положение лидерът да не се избира от цялата партия, а от конгреса, поиска ексдепутатката и бивш зам.-министър на образованието в кабинета \"Станишев\" Ваня Добрева. Тя поиска такава точка да бъде включена в заседанието на конгреса, но предложението й бе отхвърлено с 397 гласа \"против\" и 45 \"въздържали се\". Близо 1/4 - 149 от делегатите, обаче я подкрепиха. \"Конгресът през февруари извърши политическа грешка. Подведен от лозунга, че реализира демокрация, гласува решение, с което концентрира цялата власт в ръцете на председателя, който и да е той. Чест прави на Нинова, че досега не се е възполвала от това положение\", аргументира се Добрева. И обясни, че промяната в устава променя характера на БСП, който е в защита на демократичните принципи и свободата на мнения. Ние придвижваме партията към лидерска с прояви на вождизъм и авторитаризъм, каза Добрева. Срещу нея обаче се изправи делегатът Валери Иванчев, който обясни, че няма по-демократично от това всички членове да избират лидера си. Няма да преоткриваме света - гласът на народа е в основата на демокрацията от древността насам, обясни той. И призова да се направи следващата стъпка в тази посока с изцяло въвеждане на електронна членска карта, както и с пряк избор и председателите на областни съвети. Това е най-демократичното решение в партията откакто Благоев изведе 40 души на Бузлуджа, каза Иванчев. Да се върне възможността конгресът предсрочно да освобождава председателя на партията, поиска обаче и ексдепутатът Чавдар Георгиев. Досега не е имало такъв прецедент в историята на партията конгресът да няма такива правомощия, обясни той. Няма процедура по устав, в която на конгреса да се правят предложения за допълнителни точки в дневния ред, скочи депутатът Филип Попов и призова да се върви по предварително раздадените материали.", "date": "2017.10.28", "title": "Конгресът пак да избира лидер - такава промяна в устава поиска опозицията на Нинова"}
{"url": "https://www.24chasa.bg/novini/article/6519044", "text": "Узбекистанец, обвинен, че е подпомагал материално организацията Ислямска държава и че заплашил да убие американския президент Барак Обама, бе осъден днес на 15 години затвор, предадоха Франс прес и ТАСС. Абдурасул Джурабоев, на 27 години, жител на Бруклин, бе част от група на петима симпатизанти на ИД, арестувани в Ню Йорк и околностите му през февруари 2015 г. В групата бе и узбекистанецът Азизджон Рахматов, съобщава БТА. Двамата узбекистанци бяха обвинени, че планирали да заложат бомба в Кони айланд, популярен курорт в Бруклин, или да убият тогавашния американски президент Барак Обама, в случай че не осъществят основния си план да се присъединят към ИД в Сирия. Джурабоев дори си купил самолетен билет за март 2015 г. за Истанбул, но бил арестуван преди това. Терористичната клетка бе разбита, след като Джурабоев съобщил за плановете си да извърши атаки на американска територия в пропаганден сайт на ИД на узбекистански език. В съда той призна вината си по пет обвинения, в това число заговор за материално подпомагане на терористична организация, за което законът предвижда максимално 15 години затвор. След като излежи присъдата си, Джурабоев ще бъде експулсиран към Узбекистан.", "date": "2017.10.28", "title": "Осъдиха на 15 години затвор узбекистанец,  заплашвал да убие Обама"}
{"url": "https://www.24chasa.bg/novini/article/6519065", "text": "Сняг трупа обилно на прохода Превала над Смолян. Пътното платно е хлъзгаво и много опасно за неопитни шофьори и автомобили с летни гуми. През Превала вече няколко души се разминаха на косъм от инциденти, минавайки неразумно с автомобили с летни гуми, казват притеснени шофьори пътували тази сутрин. На най- високия връх в Родопите - Перелик, който е наблизо до прохода Превала от Димитровден има сняг. Снеговалежът продължава.", "date": "2017.10.28", "title": "Сняг трупа на прохода Превала над Смолян"}
{"url": "https://www.24chasa.bg/novini/article/6518428", "text": "Корнелия Нинова е самоотвержен биткаджия, но готовността ѝ за поемане на отговорност от името на цялата партия невинаги е най-доброто поведение за един водач. Да си пръв сред равни, не значи първи да поемаш всички тежки удари. Това написа Стефан Данаилов в писмо до червения конгрес, на който се очакват сериозни брожения срещу Нинова от вътрешната опозиция. В него зам.-шефът на БСП защитава лидерката си и се опълчва остро на критиците ѝ. “Подкрепям Корнелия, вярвам ѝ, нейният хъс за победа над нашите опоненти има истински притегателен заряд и не бих се лишил от радостта от сърце да ѝ помагам”, написа още Данаилов. Той призовава съпартийците си да спрат с междуличностните противопоставяния и да се залавят за работа. “Трудно ми е да повярвам, че столетна партия не може да понесе нито успеха си, нито доверието, което хората ни гласуват, нито бремето да сме ярка, конструктивна, но непреодолима опозиция. Някои дори достигат до крайности - да пропагандират колаборация с властимащите само и само да не сме далече от трапезата им”, критикува Ламбо. Той изброява приноса на Нинова за подем на партията и на президентските, и на парламентарните избори. Отхвърля атаките, че тя няма визия за развитието на партията в перспектива, не се държала опозиционно, не е искала вот на недоверие. Колко от “критикарите” родиха ярки идеи, с които да увлечем хората, за да се чуе силно гласът на БСП и да разтърсим обществото ни, пита Данаилов. Войните помежду ни трябва да свършат тук и сега или те ще довършат онова, което засега не се удава на опонентите ни, призовава накрая той. Очаква се писмото на Ламбо - дългогодишния морален стожер и ментор на партията, да пресече още в началото на конгреса опитите на вътрешната опозиция да се разправя с Нинова. Според запознати лагерите около Георги Гергов и Михаил Миков имали два сценария. Първо, да поискат включване в дневния ред на точка за промяна в устава на БСП, с която да отменят прекия избор на лидера и да върнат старото положение - конгресът да гласува председателя. Ако не мине, план Б предвиждал да призоват Нинова да си поиска вот на доверие, като се яви още сега на общопартиен избор, независимо че до края на мандата ѝ остават повече от 2 г. В сценарий, замислян от “Позитано” 20, също по едно време се е появила тезата, че лидерката трябва да отиде на пряк избор сега. Това само ще я бетонира, защото за разлика от партийната върхушка от Националния съвет редовите социалисти я харесват. Тя има одобрението на 90% от членовете на БСП, коментираха запознати. До късно в петък Нинова не бе споделила и с най-близките си дали ще си поиска вот на доверие. Очакванията са да направи много откровен и дори самокритичен доклад, с който да даде заявка, че БСП е алтернатива на управлението и да поеме курс към предсрочни избори. Конгресът трябва да приеме два документа - алтернативния бюджет на БСП и политиките на партията по българското европредседателство.", "date": "2017.10.28", "title": "Ламбо: Нинова е биткаджия, но защо тя да поема всички удари"}
{"url": "https://www.24chasa.bg/novini/article/6518921", "text": "Испанският Сенат (горната камара на парламента) одобри суспендирането на правомощията на каталунския регионален парламент в петък, след като депутатите в него гласуваха в полза на обявяването на независимост на областта от Мадрид, пише британското ляво издание Morning Star, цитирано от \"Фокус\". Говорител на централното правителство заяви, че премиерът Мариано Рахой ще наложи директно управление над региона веднага. От кабинета на Главният прокурор на Испания Хосе Мануел Маза съобщиха, че той ще обвини каталунските лидери за измяна, включително регионалния президент Карлес Пучдемон и вицепрезидента Ориол Хункерас. Под ударите на закона може да попаднат и депутатите, гласували в полза на независимостта. Според испанските закони, измяната може да бъде наказана с до 25 години затвор, но срокът може да е и по- малък, ако става въпрос за ненасилствен бунт.", "date": "2017.10.28", "title": "Испанският Сенат гласува за обезглавяване на каталунското самоуправление"}
{"url": "https://www.24chasa.bg/novini/article/6518720", "text": "Християните от Ловешката епархия ще могат да се поклонят на чудотворната икона “Света Богородица Осеновица” в два храма в града през уикенда. В 15 ч днес светинята от Рилския манастир ще бъде посрещната в храма “Св. Троица”. На 29 октомври, в Седма неделя подир Неделя след Въздвижение, иконата ще бъде изложена за поклонение в новия катедрален храм “Св. св. Кирил и Методий”. Ще бъде отслужена утреня от 8 ч, света литургия, възглавена от Ловешкия митрополит Гавриил от 9 ч, и вечерня от 17 ч. Досега чудотворната икона беше в Пирдоп, Етрополе, Ботевград, Тетевен и Троян, а в понеделник ще отпътува обратно в рилската света обител, където се съхранява в главния храм “Рождество Богородично”. Изнася се оттам два пъти годишно - на петия ден на Светлата седмица и на 1 август, в началото на Богородичния пост. Преди 10 г. светинята беше една от трите чудотворни икони с образа на Света Богородица, пред които бе отправена всенародна молитва за осъдените на смърт български медици в Либия. Скоро след това те бяха освободени и се прибраха живи и здрави в родината. Около централния образ на Божията майка на иконата са разположени свети мощи на 32-ма християнски светци, чиито имена са изписани върху метални пластини. Те са били съвременници на Иисус Христос и лично са станали свидетели на спасителното Му дело. Светият образ на Божията майка от Рилския манастир се почита като изцелителка при тежки заболявания и при масови епидемии. Има свидетелства, че е помогнала на много хора, които се обръщат към нея с вяра. Неслучайно има огромен интерес към посещението на иконата в храмовете от Ловешката епархия. Със силната вяра в Бог е свързан и големият християнски празник 7 неделя след неделя подир Въздвижение, когато иконата ще бъде в новия катедрален храм в Ловеч. Библейският разказ е свързан с юдейския началник на синагога Иаир. Той дошъл при Господ и го помолил да отиде в дома му, защото единствената му дъщеря умира. По това време му казвали: “дъщеря ти умира, не прави труд на Учителя”. Христос обаче се обърнал към разтревожения баща така: “Не бой се, само вярвай, и спасена ще бъде”. След това отишъл с Иаир в дома му. Там вече били роднините му, които плачели. Вече била наета и траурна музика за погребението на момичето. Тогава Господ се обърнал към тях: “Не плачете. Тя не е умряла, а спи” (Лука. 8:52). Присъстващите се стъписали. Някои по-нахални започнали да се смеят. Христос ги изгонил от стаята, влязъл при момичето само с родителите и тримата Свои ученици Петър, Яков и Йоан, хванал умрялата за ръка и извикал: “Момиче, стани!” Чудото се случило. Така, според Евангелието Господ Иисус Христос показал, че човекът е създаден за живот и смъртта не е непреодолима.", "date": "2017.10.28", "title": "Два храма в Ловеч посрещат чудотворна икона в събота и неделя"}
{"url": "https://www.24chasa.bg/novini/article/6518923", "text": "Председателят на регионалния парламент на френската независима административно-териториална единица Корсика поздрави правителството и парламента на Каталуня с обявяването на независимост, предаде ТАСС. Поздравлението бе качено от Жан-Ги Таламони в акаунта му в Туитър, съобщава BTA. Ние приветстваме раждането на Каталунската република и изразяваме солидарност с нейното правителство и нейния народ, се казва в него. В текста се изразява съжаление, че това историческо събитие не е протекло при спокойни условия и че мадридските власти в продължение на години са отказали да вземат предвид стремежа на каталунския народ за суверенитет. Припомня се, че правителството на Каталуня е взело мерки, за да се опита да реши проблема въз основа на преговори, като почти цял месец е отлагало провъзгласяването на независимостта на Каталуня, за което каталунците гласуваха на референдума на 1 октомври. Испанското правителство пък е обвинено, че е демострирало непримиримост и безотговорност като е отменило каталунската независимост и е отстранило демократично избраното каталунско правителство.", "date": "2017.10.28", "title": "Председателят на парламента на Корсика приветства каталунската независимост"}
{"url": "https://www.24chasa.bg/novini/article/6518925", "text": "Италиански серопозитивен мъж бе осъден на 24 години затвор, защото заразил със СПИН 30 жени за по-малко от 10 години, предаде Франс прес, цитиран от БТА. Прокурорът по делото искаше доживотна присъда срещу Валентино Талуто. Съдът обяви присъдата си след 12 часа дебати. При прочитането й някои от жертвите, присъстващи в съдебната зала, се разплакаха. Талуто, счетоводител по професия, съблазнил десетки жени в социалните мрежи и сайтове за срещи. От момента, в който той научил, че е серопозитивен през 2006 г., до ареста му през 2015 г., той имал връзка с 53 жени. От тях 30 се оказали заразени с вируса на СПИН, а 23 - не. Заразени били и партньори на три от жените, както и бебето на четвърта от тях. Делото започна на 2 март в съдебна зала в затвора Ребибия в Рим. По време на съдебните заседания свидетелките разказаха как са били съблазнени с ресторанти, цветя и любовни изявления от Талуто. Когато се стигнело до секс той казвал, че е алергичен към презервативите и че си е правил тест за СПИН и не е серопозитивен. Когато жените откривали, че са серопозитивни, той им казвал, че няма нищо общо с това. С някои от завоеванията си той живеел месеци наред. Понякога поддържал връзка с шест жени по едно и също време. Най-младата жена била на 14 години, а най-възрастната на близо 40 години. Някои били студентки, а други омъжени домакини. В съда прокурорът по делото обвини Талуто, че винаги е отхвърлял вината си и не се е разкаял за извършеното. Защитата му обаче го обрисува като човек, който е имал тежко детство, не е познавал баща си, а майка му, която била наркоманка и серопозитивна, починала, когато той бил на 4 години. Всичко това белязало Талуто, каза адвокатът му и пледира, че той не е заразил жените нарочно. Самият Талуто каза в съда, че не е имал случайни безразборни връзки и е допускал жените до личния си живот и до семейството си и приятелите си, което показвало, че не е имал намерение да \"сее СПИН\". Една от жените разказа в съда, че той веднага й признал, че е серопозитивен и сподели, че иска да се омъжи за него, защото той не бил чудовище, както всички го описвали.", "date": "2017.10.28", "title": "24 години затвор за серопозитивен италианец, заразил със СПИН 30 жени"}
{"url": "https://www.24chasa.bg/novini/article/6518929", "text": "\"Аз не вземам пенсия, а социално подпомагане\". Това каза пред Нова телевизия композиторът Александър Кипров. И допълни, че като метафора е написал в профила си във фейсбук, че ще изпрати задграничния си паспорт в Брюксел в знак на обида към държавата. \"Имам 40 години стаж в България и Абу Даби. Преди три години се оказа, че са изгорели архивите. Преди време ми дадоха 137 лв. социално подпомагане, сега ги вдигнаха на 170 лв\", обясни той и допълни, че има две висши образования и над 400 песни. Не иска думите му да се приемат като хленч, а като протест.  \"Много хора от моето поколение си отидоха обидени. И аз ще си отида\", каза авторът на музиката на \"Развод ми дай\" и \"Последен валс\".   ", "date": "2017.10.28", "title": "Александър Кипров: Аз не вземам пенсия, а социално подпомагане"}
{"url": "https://www.24chasa.bg/novini/article/6518928", "text": "Единственият американски гражданин, признат за виновен в САЩ за принадлежност към \"Ислямска държава\" (ИД) в чужбина, получи присъда от 20 години затвор, предаде Асошиейтед прес. Присъдата срещу 27-годишния Мохамад Хвейс от град Александрия, Вирджиния, бе произнесена от федерален съд в щата, предаде БТА. През декември 2015 г. Хвейс е пристигнал на територии под контрола на ИД в Сирия и Ирак, след което е получил официална членска карта на групировката. Животът сред джихадистите не му харесал и няколко месеца по-късно той избягал, е установил съдът. Прокуратурата е искала присъда от 35 години, докато защитата е настояла за петгодишна присъда с аргумента, че прекалено строго наказание би възпряло други граждани на САЩ, присъединили се към ИД, да дезертират.", "date": "2017.10.28", "title": "Осъдиха на 20 години затвор американец, сражавал се за \"Ислямска държава\""}
{"url": "https://www.24chasa.bg/novini/article/6518957", "text": "\"Метеоролозите правят прогнози и понякога тази прогноза може да бъде грешна. Затова се нарича прогноза. При всички положения голямото количество дъжд е една от причините за това, което се случи\" (б.а. - наводненията в Бургаско). Това каза пред Нова телевизия министърът на околната среда и водите Нено Димов.  \"При всички положения, когато има жертви и толкова големи материални щети, е можело да се направи и още нещо\", допълни той. \"Амбициран съм да пуснем системата за ранно предупреждаване при наводнения. Тя е затворена от 2016 г, защото е попаднала в капана на обжалванията. Ако имаме тази система, при всички положения ще бъде по-добре. Щетите ще бъдат минимализирани\", каза още министърът. \"Основният проблем, който имаме в момента в Бургаско, е че депото за отпадъци не може да бъде използвано. То няма да може да се ползва в 9 общини в следващите 3 седмици до месец. Още вчера изпратих писмо до областния управител, в което му препоръчвам проект за решение отпадъците да се складират във временни депа\", обясни министър Димов.  \"Ние виждаме, че такива неща се случват в цяла Европа. Със сигурност, когато има човешки жертви и големи материални щети, е можело да се направи още нещо. Затова искам да се въведе тази система за ранно предупреждаване. Но как предотвратяваме земетресения? Те също водят до такива щети\", допълни той. ", "date": "2017.10.28", "title": "Нено Димов: Амбициран съм да пуснем системата за ранно предупреждаване при наводнения"}
{"url": "https://www.24chasa.bg/novini/article/6518942", "text": "Американският министър на отбраната Джеймс Матис заяви, че заплахата от ядрена ракетна атака от страна на Северна Корея се засилва. Той отправи това предупреждение в Сеул, където разговаря с южнокорейския си колега Сон Йон-му, предадоха световните агенции, цитирани от БТА. Матис обаче предупреди Пхенян, че неговите бързо напредващи програми за ядрено и балистично оръжие, няма да укрепят, а ще подкопаят неговата сигурност. Ако Северна Корея продължава по настоящия път на балистичните ракети и атомните бомби, това ще бъде контрапродуктивно и в действителност ще намали нейната сигурност, каза Матис. Министърът заяви, че САЩ никога няма да приемат една ядрена Северна Корея. Той я предупреди да не допуска грешки и каза, че всяка атака срещу САЩ или срещу съюзниците на САЩ ще бъде разгромена и всяко използване на ядрено оръжие ще бъде посрещнато от САЩ с масиран военен отговор, който ще бъде едновременно ефикасен и съкрушителен. Матис е на обиколка в Азия преди за там да отпътува американският президент Доналд Тръмп.", "date": "2017.10.28", "title": "Матис: Ако Пхенян използва ядрено оръжие, ще предизвика “масивен военен отговор“"}
{"url": "https://www.24chasa.bg/novini/article/6518969", "text": "Започва раздаването на дрехи и медикаменти на пострадалите при наводненията на територията на областта. За по-малко от денонощие Националната кампания в помощ на пострадалите от наводненията в област Бургас набра 36 153 лв. Това съобщиха от пресцентъра на БЧК. Доброволци и щатни служители на БЧК - Бургас участваха в оценката на щетите от наводнението в домовете на пострадалите семейства в село Черни връх и село Полски извор, община Камено. БЧК - Бургас има готовност да предостави одеала, дрехи, матраци, хранителни и хигиенни пакети от бедствения си резерв.", "date": "2017.10.28", "title": "Раздават дрехи и медикаменти на пострадалите при наводненията в Бургаско"}
{"url": "https://www.24chasa.bg/novini/article/6518961", "text": "Трима души бяха ранени през нощта в Барселона при опити на привърженици на единството на Испания да се сблъскат с празнуващите независимостта на Каталуня на площад „Сан Хауме”, разказва  Вчера депутатите в Каталуня подкрепиха с бойкотирано от левицата тайно гласуване отделянето на Каталуня от Испания и така обявиха едностранно независимост. По-късно испанският премиер Мариано Рахой обяви, че разпуска правителството и парламента в провинцията и свиква избори на 21 декември. Уволнен ще бъде и шефът на местната полиция, както и представителите на Каталуня в чужбина. Протестите за и против независимостта на Каталуня продължиха през цялата нощ. Докато на площадите в Барселона някои празнуваха независимостта, в други части на града се организираха протести на привърженици на единна Испания. Повече от 400 души се опитаха да стигнат до централното управление на полицията, но властите пресекли пътя на шествието. Тогава протестиращите, сред които имало и ултраси, се насочили към сградата на радио Каталуня, където изпотрошили стъклата и блокирали входа. Обиколките на протестиращите продължи през нощта. Те скандираха „да живее Испания”, „улиците винаги ще бъдат наши” и „Каталуня е Испания”.", "date": "2017.10.28", "title": "Трима ранени след сблъсъци с полицията в Барселона"}
{"url": "https://www.24chasa.bg/novini/article/6518972", "text": "49-ият Конгрес на БСП ще проведе заседание под надслов „БСП алтернатива за България“. Заседанието бе насрочено на 15 октомври с решение на Националния съвет на партията. Най-висшият форум на партията ще започне в Зала 1 на НДК от 10.00 часа. Дневният ред на заседанието включва три точки. По първа точка лидерът на БСП Корнелия Нинова ще представи политически доклад. По-късно президентът на ПЕС Сергей Станишев ще представи доклад на тема \"Председателството на Съвета на ЕС - възможност за България\". Очаква се в него да бъдат засегнати петте стълба на политическа визия на БСП за бъдещето на ЕС, както и теми като социалния модел, общата селскостопанска рамка и позицията на страната ни по нея, както и новият импулс за разширяване на Съюза към Западните Балкани. Докладът засяга и темата - БСП като проевропейската сила, която отстоява отговорно интересите на гражданите и на България. Зам.-председателят на ПГ „БСП за България” Драгомир Стойнев ще представи пред делегатите доклада \"Бюджет 2018 - икономика, доходи, справедливост\". Сред основните акценти в алтернативния проект за държавен бюджет на партията са промяна в данъчната система, нов статут на болниците и отпадане на принципа „парите следват ученика“ в образованието. Представените политически документи ще бъдат подложени на гласуване от делегатите на Конгреса. Според запознати лагерите около Георги Гергов и Михаил Миков имали два сценария. Първо, да поискат включване в дневния ред на точка за промяна в устава на БСП, с която да отменят прекия избор на лидера и да върнат старото положение - конгресът да гласува председателя. Ако не мине, план Б предвиждал да призоват Нинова да си поиска вот на доверие, като се яви още сега на общопартиен избор, независимо че до края на мандата ѝ остават повече от 2 г. В сценарий, замислян от “Позитано” 20, също по едно време се е появила тезата, че лидерката трябва да отиде на пряк избор сега. Това само ще я бетонира, защото за разлика от партийната върхушка от Националния съвет редовите социалисти я харесват. Тя има одобрението на 90% от членовете на БСП, коментираха запознати. До късно в петък Нинова не бе споделила и с най-близките си дали ще си поиска вот на доверие. Очакванията са да направи много откровен и дори самокритичен доклад, с който да даде заявка, че БСП е алтернатива на управлението и да поеме курс към предсрочни избори. Конгресът трябва да приеме два документа - алтернативния бюджет на БСП и политиките на партията по българското европредседателство.", "date": "2017.10.28", "title": "Извънреден конгрес на БСП, делегатите се събират"}
{"url": "https://www.24chasa.bg/novini/article/6518970", "text": "\"Имах и друг вариант на писмото - по-левичарски. Но ние не се познаваме от един ден с хората в БСП. Но тонът към Корнелия е много груб\". Това каза пред Нова телевизия  което вчера изпрати до съпартийците си в защита на лидера на БСП Коррнелия Нинова. \"Тя не е авториратен лидер. Аз имам и критики към нея. Тя се пали много. Харесвам я, когато на участия в телевизията е по-кротка и смирена\", заяви Данаилов. Правил й забележки и за косата и очилата. \"Аз не я харесвам с къса коса. И за очилата й казвам, ама там не ме слуша. Тя си има съветници\", обясни Ламбо. \"Аз се радвам, че жена оглави партия. Не умеем да се радваме, когато има някакви успехи. Ние сме една организация, която е особена, тя има своето минало и ние трябва да направим нейното бъдеще\", каза още той. \"Няма разцепление в партията. На някой му се иска да има разцепление, но няма такова\", заяви Данаилов.  Ако се стигне до вот на доверие, Корнелия Нинова със сигурност ще оцелее, твърди Данаилов.  \"Силно се надявам конгресът да бъде ползотворен. Да има конфликт, но и да има решение\", каза Стефан Данаилов. Ангел Найденов каза, че не е чел писмото му и че дори и да го беше, нямаше да го коментира от уважение към Данаилов. Той обясни, че от съдържателна гледна точка нито една от темите не е достатъчно основателна за свикването на днешния конгрес. Затова ми се струва, че интересът няма да бъде по отношение на документите, които ще бъдат разглеждани. Но част от интригата на това заседание е ще има ли промени в управлението на партията и ще има ли вот на доверие към лидера.  \"Стефан Данаилов обича да се обръща към конгресите на партията, това е известно. Струва ми се, че има напрежение в партията. Мисля, че това напрежение може да бъде конструктивно или деструктиво. По-скоро основният въпрос, който за нас е от значение е, накъде ще върви България\", каза на свой ред Валери Жаблянов на влизане на конгреса.  \"Аз не съм информиран за искане на Корнелия Нинова за вот на доверие към нея. Няма такава точка в дневния ред, това е въпрос на лична преценка\", обясни той. ", "date": "2017.10.28", "title": "Стефан Данаилов: Имах и по-левичарски вариант на писмото"}
{"url": "https://www.24chasa.bg/novini/article/6519056", "text": "Президентът на Бразилия Мишел Темер ще направи промени в правителството си няколко месеца преди президентските и парламентарните избори през октомври догодина, предадоха световните агенции, като се позоваха на запознати източници. Промените ще бъдат направени през март. Има вероятност Бразилската социалдемократическа партия, един от главните съюзници на президента, да напусне правителството. Както се очаква през април догодина пък много министри ще подадат оставка, за да започнат подготовка за участие в предизборната кампания. Същевременно стана ясно, че Темер ще бъде подложен на ендоскопско изследване в клиника в Сао Пауло. Той ще остане в болницата до неделя. Преди броени дни Темер бе приет за няколко часа за лечение заради урологичен проблем точно в момента, в който долната камара на парламента гласуваше дали той да бъде съден за корупция или не. От няколко месеца Темер, чийто мандат бе белязан от серия от корупционни скандали, е подложен на много силен натиск и на два пъти имаше риск за започване на процес за корупция срещу него във Върховния съд. На два пъти обаче парламентът гласува срещу началото на такъв процес.", "date": "2017.10.28", "title": "Готвят промени в бразилското правителство"}
{"url": "https://www.24chasa.bg/novini/article/6519095", "text": "Испанското правителство суспендира автономията на Каталуня и пое контрола върху правителството й, предаде BBC. Мерките са оповестени в официално съобщение, в което се посочва, че контролът над областта и службите в нея преминават към испанския вицепремиер Сорая Саенас де Сантамария, информира \"Фокус\". По-рано бяха отстранени от длъжност началниците на регионалната полиция. В петък каталунският парламент подкрепи обявяването на независимост, в отговор на което премиерът на страната Мариано Рахой обяви, че ще разпусне регионалния парламент, ще свали от длъжност каталунския лидер и ще свика предсрочни избори.", "date": "2017.10.28", "title": "Вицепремиерът на Испания поема контрола над Каталуня"}
{"url": "https://www.24chasa.bg/novini/article/6519110", "text": "Упрекват ни, че БСП все още не е опозицията, още не е алтернативата, че не е готова за предсрочни избори. Каква по-ясна заявка за бъдещо управление от проекта за бюджет, който включва и конкретни политики. Така соцлидерката Корнелия Нинова обясни в словото си защо се е събрал конгресът. 49-ия конгрес на БСП провежда своето заседание в зала 1 на НДК в момента. Няма нищо извънредно в това заседание, в правомощията на конгреса е да обсъжда актуални политически въпроси, да приема документи и да определя насоките на нашата ПГ, обясни Нинова. Отчитаме критиките, че ръководството на партията се е изолирало затова свикахме конгреса. Нека чуем какво мисли партията по важни за държавата и БСП въпроси, допълни тя. За първи път България е председател на Съвета на ЕС. Това е възможност страната ни да бъде не само домакин, но и активен участник във вземането на решения за бъдещето на Европа, обясни соцлидерката. Декларирахме, че ще подкрепим правителството, при условие, че приоритетите бъдат изготвени в НС и с национално съгласие. Борисов прие това условие и не го изпълни. Правителството сведе председателството до техническа подготовка, но не и до политики, каза Нинова. Бюджет се прави от правителството, но е работа на опозицията да предлага алтернативи, смята соцлидерката. Ние сме поемали ангажименти пред избирателите си и трябва да ги изпълним. Тест за политическата зрялост на управляващите ще е дали ще и приемат или отхвърлят само, защото са предлагани от опозицията, каза тя. Ние сме алтернатива, но е по-важно не как се оценяваме ние, а как ни оценяват хората. Защо се усилват гласовете, че всички партии са еднакви? Защо се усилва апатията? Пропастта народ - политическа класа се увеличава, предупреди Нинова. И попита - колко трябва да чакаме, за да осъзнаем, че това е огромен риск - не за партията ни, а за функционирането на държавността. Можем ли като партия да заявим, че битката с ГЕРБ по оста ляво-дясно е задължителна, но вече не е достатъчна, заяви соцлидерката. И описа ГЕРБ като еманация на модела от последните 25 г. на грешките на всички партии, участвали в управлението. Можем да останем на равнището на противоборството си с ГЕРБ, но да бъдем държавници и визионери, които да кажат - преходът беше сгрешен и искаме да променим това. Защото в резултат на корупция и лични интереси изчезваме като народ, каза Нинова. Според нея БСП трябва да бъде не само алтернатива. Да освободим държавата и народа си от веригите на една партия, призова тя. Нека народът бъде свободен да избере кого си иска - може да не е нас, но да бъде свободен, каза соцлидерката. И предупреди, че недоволството на хората рано или късно ще изригне. ГЕРБ посегнаха на правата ни - свободата да мислиш различно те заклеймяват с клеветник. Това е ново, модерно робство, допълни Нинова. Чрез политическо инженерство управляващите създават фалшиви алтернативи на партии, които обират общественото недоволство, а след това работят с тях. Елемент от този модел е заличаването на опозицията, предупреди Нинова. Това минава пред опита тя да бъде приобщена и нахранена. Но ако не се предава, се минава към разбиването и обезличаването й, допълни тя.", "date": "2017.10.28", "title": "Нинова: Няма по-ясна заявка за бъдещо управление от проектобюджета на БСП (Видео)"}
{"url": "https://www.24chasa.bg/novini/article/6519121", "text": "България ще поиска помощ от ЕС за преодоляване на щетите от наводненията в област Бургас веднага, след като бъдат готови общините с пълния опис на щетите на засегнатата инфраструктура. Това заяви пред „Фокус“ Ивелина Василева, народен представител от Бургаски избирателен район от листата на ГЕРБ и бивш министър на околната среда. „Това, което се извършва от комисиите на двете общини, са опис на щетите със съдействието и на държавните институции, АПИ, областна управа, за да се направи необходимото да се стартират процедурите по осигуряване на финансови средства за възстановяване на щетите. Има конкретни изисквания, заложени от ЕК, за осигуряване на средства от фонда „Солидарност“, които са свързани с обема на финансовите средства, които са необходими, за да се възстановят щетите. Разбира се след като бъдат готови общините с пълния опис на щетите на засегнатата публична инфраструктура ще има и съдействие от страна на Министерството на регионалното развитие и благоустройството, за да се види дали могат да бъдат осигурени средства от Европейския фонт „Солидарност“, коментира Ивелина Василева. Тя добави, че незабавно са предприети действия и на национално ниво с осигуряване спешно на 1 млн. лв. за двете общини и бюджет, който ще бъде осигурен по линия на Междуведомствената комисия при бедствия и аварии, за да бъдат подпомогнати общините при справянето с тези щети и последствия от бедствието. Междувременно АПИ е започнала и работа по мобилизация на екипите за възстановяване на пътната инфраструктура, част от националната инфраструктура", "date": "2017.10.28", "title": "Ивелина Василева: България ще поиска помощ от ЕС за щетите в област Бургас"}
{"url": "https://www.24chasa.bg/novini/article/6519127", "text": "Свалянето на ГЕРБ от власт и предсрочни избори. Това поиска соцлидерката Корнелия Нинова в доклада си пред червения конгрес. И бе категорична, че БСП трябва да спечели мандатът и да реализира следващото управление. Една от стъпките за свалянето на ГЕРБ е вот на недоверие. Нека конгресът обсъди и реши кога да започнем разговори с другите партии и да внесем такъв, каза Нинова. Веднага ще се намерят хора, които да кажат, че БСП иска да злепостави България в навечерието на председателството, убедена е соцлидерката. Но цитира президента Румен Радев, че управляващите гледат на председателството като на омерта, която да гарантира сигурност в страната и легитимация навън. След което разкритикува премиера Бойко Борисов за външнополитическото му поведение. Има активност, но не и визия за България по кой от 5-те сценария на Юнкер ще се развива България, къде е мястото на страната ни в Европа, коментира Нинова. Това е външна политика на пиара, на снимката, на снишаването и послушанието пред по-силния. През това време се хвърлиха време и средства БСП да бъде представена като антиевропейска партия, оплака се лидерката и обори тази теза. Когато защитаваш държавата и достойнството на народа си - значи си против Европа, а когато се снишаваш - значи си европеец, така ли, попита Нинова. И се обяви за България в центъра, а не в периферията на Европа, за ЕС с ясна персректива за Западните Балкани. Лидерката предложи на конгреса да потвърди решението на Националния съвет да издигне Сергей Станишев за нов мандат начело на ПЕС.", "date": "2017.10.28", "title": "Нинова поиска предсрочни избори"}
{"url": "https://www.24chasa.bg/novini/article/6519125", "text": "Камбоджа депортира днес 61 китайци, издирвани в Китай, във връзка с интернет- и телефонни парични измами, съобщи камбоджанската полиция, цитирана от Ройтерс. Тайван обяви обаче, че 19 от депортираните са тайванци, съобщава БТА. Няколкостотин заподозрени мошеници бяха арестувани в Камбоджа, която се оформи като голям център на измамнически схеми, които струваха на жертвите на техните схеми милиарди долари. Представител на камбоджанския отдел за депортиране уточни, че са пристигнали китайски полицаи, за да приберат заподозрените. Той уточни, че имиграционните власти са депортирали 61 заподозрени, включително 13 жени, замесени в грабежите чрез интернет. По думите му те са били задържани при обиски на 17 и 21 октомври в столицата Пномпен и в провинциите Кандал и Сихануквиле. Тайванското правителство обяви, че 19 от задържаните са от Тайван и е протестирало пред Китай във връзка с депортациите. Тайван е недоволен, че преди заподозрени тайванци са били депортирани в Китай и обвинява Пномпен, че действа по поръчка на Пекин. За Китай Тайван е откъснала се провинция, която трябва да бъде върната под контрола на Пекин, докато Камбоджа е един от най-близките съюзници на Китай в Югоизточна Азия.", "date": "2017.10.28", "title": "Камбоджа депортира 61 китайци,участвали в телефонни и интернет измами"}
{"url": "https://www.24chasa.bg/novini/article/6519165", "text": "Със 146 делегати започна Третият редовен конгрес на ПП НФСБ в хотел „Експо“, предаде  „Фокус“. Лидерът на партията Валери Симеонов представя отчетен доклад за изминалите три години, който ще бъде гласуван от присъстващите на събитието. След това предстои отчет на националната контролна комисия, обсъждане на промени в устава и избор на ново ръководство. Предвидените промени целят облекчаване на работата на организационните структури на партията в цялата страна. В 14.00 часа е предвидена пресконференция с обобщаваща информация от проведения конгрес.", "date": "2017.10.28", "title": "Започна Третият редовен конгрес на ПП НФСБ"}
{"url": "https://www.24chasa.bg/novini/article/6519230", "text": "71-годишен мъж се е прострелял в кв. „Гоце Делчев“ на ул. „Твърдишки проход“. Това съобщиха за  „Фокус“ от пресцентъра на МВР. От там уточниха, че става дума са самоубийство. Сигналът за инцидента е подаден рано сутринта около 8.00 часа.                                                                                                                                                                                                                                                                                                                       ", "date": "2017.10.28", "title": "71-годишен мъж се простреля в столичния квартал „Гоце Делчев“"}
{"url": "https://www.24chasa.bg/novini/article/6519235", "text": "Собственикът на \"Лудогорец\" Кирил Домусчиев публикува в официалната си страница във фейсбук коментар по повод слуховете, че ще напусне държавата ни, ако се вдигне минималната заплата. Според него новината, че ще изнесе бизнеса си от България, е фалшива . Публикуваме целият текст без редакторска намеса: \"Уважаеми приятели, От няколко дни сме свидетели как фабриката за фалшиви новини и дежурните хейтъри, и тролове, произвеждат и тиражират мое изказване по повод размера на минималната работна заплата. Стига се дотам, че е изфабрикувано мое изказване, че ще изнеса бизнеса си от страната, ако тя бъде увеличена. Съзнавам, че този въпрос е от изключителна важност за голяма част от българските граждани и хората са много чувствителни на тази тема, и затова реших да опровергая тази лъжа, която цели само и единствено да ме злепостави, и да настрои общественото мнение срещу мен. Като български гражданин и работодател аз също имам желание минималната работна заплата да расте, а доходите на хората да са такива, че да им осигуряват нормален стандарт на живот. През годините на прехода сме свидетели на различни безумни хрумвания, които в крайна сметка не са подобрили качеството на живот на хората. Доходите на българина трябва да се облягат на принципи, а не да се регулират по административен произвол. Минималната работна заплата е нужно да се определя чрез формула. Тя трябва да е обвързана със средната работна заплата и производителността на труда. Това правило се прилага в много европейски държави, на които искаме да приличаме. То е залегнало и в 131-та конвенция на Международната организация на труда (МОТ). Темата касае всички български индустрии и тяхната специфика. В заключение ще кажа, че съм изумен от лекотата, с която се произвеждат и тиражират фалшиви новини, които засягат съдбата на много хора. Нашият холдинг дава препитание на хиляди български семейства и те трябва да са спокойни, че имат перспектива и сигурност на работното си място. Нещо повече, нашите инвестиции във фармацията и шипинга се увеличават ежегодно, с което нарастват и разкритите работни места. ЗА НАС ТЕМАТА С МИНИМАЛНАТА РАБОТНА ЗАПЛАТА НИКОГА НЕ Е БИЛА ПРИОРИТЕТНА, ЗАЩОТО СЛУЖИТЕЛИТЕ НИ ПОЛУЧАВАТ ДАЛЕЧ ПО-ВИСОКИ ДОХОДИ. Фактите са такива и те не може да бъдат преиначени от „професионалистите“, които си вадят хляба с фалшиви новини.\"", "date": "2017.10.28", "title": "Домусчиев: Фалшива новина е, че ще изнеса бизнеса си от България"}
{"url": "https://www.24chasa.bg/novini/article/6519265", "text": "Ако мислех за себе си, щях да използвам случая при тази силна атака към мен отвън и отвътре - да подам оставка, да отида на пряк избор и щях да го спечеля. Щях да се върна след 2 месеца и отново щях да съм председател, ако мислех за себе си. Но председател на партия, в която 2 месеца вътрешни лобита са ровили сред организациите, външни сили са бъркали сред нас с мръсни ръце. Не мисля за себе си, а за партията - нямам дребна амбиция за лично облагане и пост. Но имам голяма амбиция - да променя България. С това лично признание соцлидерката Корнелия Нинова взриви червения конгрес. В словото си тя обори всяка от критиките, отправени към нея в последните седмици. И обвини ГЕРБ в опити да разцепва БСП. Залата я изпрати на крака, със сълзи и с викове \"Нинова\" и \"Победа\". Опозицията не може да бъде опитомена и нахране, значи трябва да бъде разбита. От нас зависи дали ще допуснем това, призова Нинова делегатите. И обясни, че атаките са сега, защото БСП е дала отпор на случващото се в държавата и заедно с президента Румен Радев е повела борбата срещу корупцията по високите етажи на властта. \"Мислех си, че атакувате лидера, защото сте обидени от промените, които направихме. Но не е така. Разбирам, че вие не атакувате лидера в лично качество. Вие атакувате посоката на партията - позиция в защита на едрия бизнес и против корупцията в редиците ни. Вие искате прамяна на посоката и това минава през смяна на лидера\", обърна се задочно тя към опонентите си. \"Ако усетите, че вашият партиен или държавен водач го е докарал дотам, да се скрие зад вас и да ви бута, махайте го веднага - този човек не става. Лидерът стои отпред. Той поема първия удар и води, но само ако има зад гърба си силна и единна смела армия\", обърна се Нинова към делегатите. \"Ако усетите, че един лидер на партия и държава го е докарал до личното си оцеляване - веднага го мвахайте. Такъв човек ще ви предаде, той ще направи сговор с Дявола, за да запази себе си\", допълни тя. Силният лидер е този, който обединява, а не разделя. Мога да ви обединя около общата ни цел да променим България, да не се предаваме. Но не мога да ви обединявам около лични цели за използане на партията, за облагодетелстване, използване а лични цели, власт, категорична бе лидерката. Няма да употребявам партията да свикваме цял конгрес и да се крепя на стола си. Доказах ви, че не съм за пост, като отказах да съм председател на парламента, даде пример Нинова. Аз мога това - да ви дам самочувствие, че можем да управляваме по-добре България, допълни тя. И се обърна към залата: Вие сте победители, защото сте единствените, побеждавали някога партия ГЕРБ. Няма да отстъпя от тази битка и ще ви дам смелост, но само ако сме заедно и единни. Не искам просто власт, искам този свят да се промени, допълни соцлидерката. В словото си Нинова остро разкритикува вътрешната си опозиция. Тя не спомена нито едно име, но обяви, че има 9 души, които обикалят медиите и говорят против нея и партията. И, позовавайки се на техни цитати, обори тезите на опозиционерите си в партията, развити пред медии. Сред най-цитираните беше Георги Гергов. \"Въпреки огромната организационна работа, спечелването на президентските избори след 11 загуби и удвояването на парламентарната ни група, в последните седмици се създаде внушение за тежък двубой между нас, за разцепление, че никога партията не е била толкова разбита. Коя е партията? Кой е партията, другари? Не вие, не ръководството, а членовете са партията\", каза Нинова. Вие сте техните представители от цялата страна - моля, кажете дали организациите по места са разцепени, разделени ли са членовете ни, обърна се тя към делегатите на конгреса. И зададе още много въпроси: Ако да - по каква линия? Ако не - от чие име 9 души наши другари изразяват публично такива позиции? Събрахте ли се на общински съвети, на областни съвети, изразихте ли мнение, че партията се разцепва? Упълномощихте ли да говорят или го правят в лично качество. Нека да чуем мнението на партията, призова лидерката. Нинова разкритикува опонентите си, че в желанието си за реваншизъм се отречат от програмата на партията и предизборната й платформа, както и от устава на БСП. За пример тя даде въвеждането на мандатност за депутатите - решение, което дори част от бившите депутати подкрепиха преди конгреса през февруари, а сега твърдят, че са били изгонени и отстреляни. Колко от вас и хилядите социалисти работите безкористно за БСП, без да сте депутати или членове на НС. И колко от вас са смятали, че що не са депутати, значи са изгонени, прокудени и партията ще се разпадне от това, попита Нинова.  Обвиняват ни по телевизията другари, че материалът в парламентарната ни група е слаб - даже и изразните средства станаха еднакви с Борисов, разкритикува Нинова. И с твърд тон се закани: Не посягайте към депутатите. Заставам зад ПГ, защото знам какво им коства да понасят всички удари, да работят денонощно, за да отстояват политиките на БСП, обясни тя. Чу се мнение, че групата ни се е напълнила с детишляци. които не са готови. Как очаквате да са напълно подготвени, като 15 г. ги държим на резервната скамейка, да не ни заемат вечните депутатски места, ядоса се лидерката. Някои от вас са станали депутати много по-млади, а те ни чакаха 15 г. На думи винаги искаме да дадем път на младите, но не го правим, защото ние искаме да сме вечни, смъмри Нинова.", "date": "2017.10.28", "title": "Нинова: БСП не може да бъде опитомена и нахранена"}
{"url": "https://www.24chasa.bg/novini/article/6519273", "text": "Турската полиция е задържала 49 чуждестранни граждани в столицата Анкара за предполагаеми връзки с екстремистката група \"Ислямска държава\", предаде ДПА, позовавайки се на Анадолската агенция. В сряда полицията съобщи, че по подобни причини е заловила 62 души в Истанбул, сред които 58 чужденци, информира БТА. И в двата случая не се съобщава националността на задържаните. Според Управлението за борба с тероризма някои от задържаните са планирали да извършат нападение в турската столица по време на отбелязването на Деня на Републиката утре, съобщи ТАСС. \"Ислямска държава\" е обвинявана за редица нападения в Турция през 2015 и 2016 година, при които бяха убити стотици хора.", "date": "2017.10.28", "title": "Турция задържа 49 чужденци по подозрения във връзки с \"Ислямска държава\""}
{"url": "https://www.24chasa.bg/novini/article/6519278", "text": "Испания пое прякото управление на Каталуния и уволни регионалното сепаратистко правителството, публикувайки специални мерки в онлайн варианта на испанския \"Държавен вестник\", информира Асошиейтед прес. Тази стъпка бе предприета, след като каталунският парламент прие декларация за независимост на испанската автономна област, предаде БТА. Испанският премиер Мариано Рахой, който сега поема ролята на каталунския премиер Карлес Пучдемон, разпусна регионалния парламент и насрочи регионални избори за 21 декември. Пучдемон и 12-те членове на каталунското правителство няма да получават повече заплати и могат да бъдат обвинени в узурпиране на функции на другите, ако откажат да се подчинят. Засега няма отговор от най-високопоставените каталунски представители. Само директорът на каталунската регионална полиция, който също бе уволнен, разпространи съобщение, че ще се съобрази с разпореждането, отбелязва АП.", "date": "2017.10.28", "title": "Испания пое прякото управление на Каталуня и уволни сепаратистките лидери"}
{"url": "https://www.24chasa.bg/novini/article/6519352", "text": "\"Разпокъсването\" на Европа е една от най-големите тревоги на папа Франциск. Това заяви днес високопоставен представител на Ватикана, цитиран от ДПА. Държавният секретар на Ватикана кардинал Пиетро Паролин, втори по важност във ватиканската йерархия, каза това на конференция в Рим, организирана от обединението на европейските католически епископи, съобщава БТА. \"Резултатът от британския референдум миналата година и тенденцията към разпокъсване, заливаща континента, накараха Светия отец да помисли върху спешната нужда от поощряване на по-задълбочен размисъл върху Европа\", каза Паролин. Кардиналът е говорил вчера, но съобщението на Ватикана беше разпространено ден по-късно, уточни ДПА.", "date": "2017.10.28", "title": "Ватикана изрази безпокойство от \"разпокъсването\" на Европа"}
{"url": "https://www.24chasa.bg/novini/article/6519375", "text": "Гръцката полиция е задържала заподозрян за изпращане на  , съобщи ТАСС. 29-годишният гръцки гражданин бил известен на полицията с екстремистката дейност, насочена против властите, информира БТА. През март 2017 г. различни чиновници и организации започнаха да получават писма, съдържащи взривно вещество. Подобни писма получиха министерството на финансите на Германия и лично германският министър на финансите Волфганг Шойбле. Съобщаваше се също, че писма, открити в разпределителния център на гръцката поща в Атина, са били адресирани до регионалното отделение на Европейската централна банка и двама чиновници, представящи структури, свързани с еврозоната.", "date": "2017.10.28", "title": "Арестуваха заподозрян за изпращането на писма-бомби в Гърция"}
{"url": "https://www.24chasa.bg/novini/article/6519402", "text": "Ръководителят на техническия секретариат на испанското външно министерство Хуан Антонио Пучсервер поема управлението на департамента за вътрешни работи на Каталуня, предаде ТАСС, цитирайки съобщение в Туитър. Длъжността по-рано се изпълняваше от Жоаким Форн, съобщава БТА. След задействането на член 155 от конституцията, който допуска ограничаване на самоуправлението на областта, централното министерство на вътрешните работи пое компетенциите на департамента за вътрешни работи на Каталуня. По-рано днес за нов ръководител на каталунската полиция \"Мосос д'Ескуадра\" бе назначен Ферен Лопес, който замени на поста Жозеп Траперо. Траперо е разследван от Върховния съд на Испания за подстрекателство към размирици заради събитията от 20 септември, припомня изданието. Прокуратурата обвинява Траперо, че през септември не се е притекъл на помощ на служителите на националната Гражданска гвардия, които били обградени в сграда на каталунското правителство от протестиращи привърженици на независимостта. Каталунската полиция е наредила на служителите си да останат неутрални в кризата около опитите за отцепване на провинцията от Испания, което е стъпка към предотвратяване на евентуален конфликт, отбелязва Ройтерс.", "date": "2017.10.28", "title": "Мадрид назначи нов вътрешен министър на Каталуня"}
{"url": "https://www.24chasa.bg/novini/article/6519381", "text": "Дежурна сестра в токсикологията на \"Пирогов\" е пребита тази нощ от 18-годишен пациент, който в петък бил докаран от Бърза помощ за лечение след употреба на марихуана. Малко по-късно друг дежурен екип на спешната болница става обект на агресията на мъж от компания, участвала в пиянска свада в заведение. Бруталното насилие е разстроило лекари, санитари и пациенти, станали очевидци на инцидентите, в болницата има и материални щети, съобщиха от лечебното заведение. Ръководството на болницата е уведомено за случая. Директорът на \"Пирогов\" проф. Асен Балтов е посетил пострадалата медицинска сестра, която от служебно лице вече е пациентка на спешната болница. За нея се грижат в лицево-челюстното отделение към Клиниката по неврохиругия. Сестрата е с тежка лицева травма и сътресение на мозъка. Случилото се тази нощ в болницата е напомняло сцени от филм на ужасите. 18-годишният пациент на токсикологията се развилнял няколко часа след постъпването си в „Пирогов” . При приемането родителите му отказали на дежурния екип някой от тях да остане като придружител. Мотивът им бил, че го дразнят с присъствието си. Разказали, че той тренира бокс. Когато по-късно при младежа влиза дежурната сестра, за да види как се чувства, той започнал да й нанася крошета. След като я пребил и я оставя да лежи на пода в безсъзнание, се опитал да излезе от клиниката. Входът обаче се заключва и той се насочил към първата изпречила му се пред погледа врата на пациентска стая. Там се лекувала жена със сериозна нежелана лекарствена реакция. 18-годишният младеж настоява да му отвори входа и след като жената му обяснява, че няма ключ, я превръща в заложник и започва да я души, разказаха от болницата. Търсейки начин да избяга, младежът удря наред в опит да отвори входната врата и задейства бутона за пожарно известяване. Включилата се аларма го стряска и той оставя пациентката, която е нападнал, чупи стъклото на заключената врата и бяга от клиниката по тениска и боксерки. Потресаващата случка е травмирала емоционално дежурната лекарка и дежурната санитарка, обясниха техни колеги. По-късно същата нощ полиция докарала трима пияни мъже в спешното приемно на болницата след пиянска свада в столично заведение. По време на нея един от компанията е ударен и се налага да получи медицинска помощ, затова органите на реда го карат в спешната болница. В коридора един от тримата мъже чупи с удар вратата на най-близкия кабинет. За щастие, при този инцидент няма физически пострадал служител на „Пирогов”. Дежурният лекар се е разминал само с уплаха и е продължил да изпълнява задълженията си. След прегледа на докарания ранен от пиянската свада се оказало, че е с травма, която изисква лечение, и той е приет в личево-челюстното отделение към неврохирургията на „Пирогов”. Директорът проф. Асен Балтов е наредил да се предприемат допълнителни мерки за сигурност.", "date": "2017.10.28", "title": "Агресия в \"Пирогов\": Дрогиран преби медицинска сестра и души пациентка (Обновена, снимки)"}
{"url": "https://www.24chasa.bg/novini/article/6519468", "text": "Каталунският лидер Карлес Пучдемон призова към \"мирна демократична съпротива\" срещу заповедите, с които испанското правителство уволнява каталунската администрация и разпусна регионалния парламент, предадоха световните агенции. В телевизионно обръщение Пучдемон, когото Мадрид отстрани от премиерския пост, заяви, че задействането на член 155 от испанската конституция е незаконно и призова каталунците да покажат търпение, постоянство и вяра в бъдещето, информира ДПА. Каталуня ще продължи да се движи по пътя към изграждане на самостоятелна държава, зарече се той, предава БТА. Решението на Мадрид да поеме пряко управлението на Каталуния противоречи на волята на каталунския народ, заяви Пучдемон в ефира на регионалния телевизионен канал \"ТВ-3\", предаде ТАСС.", "date": "2017.10.28", "title": "Пучдемон призова към мирна демократична съпротива срещу решението на Мадрид"}
{"url": "https://www.24chasa.bg/novini/article/6519473", "text": "Кметът на турската столица Анкара Мелих Гьокчек подаде днес оставка от поста си под нарастващ натиск от президента Реджеп Тайип Ердоган върху местни служители преди изборите през 2019 г., съобщи ДПА. Гьокчек, кмет на втория по големина турски град от 1994 г., обяви тази седмица, че ще подаде оставка. Той стана петият кмет от управляващата ислямо-консервативна Партия на справедливоста и развитието, който се огъва под натиска на президента. \"Аз само изпълнявам искане на Реджеп Тайип Ердоган\", заяви Гьокчек в реч в Анкара като на моменти изглеждаше, че едва сдържа сълзите си. \"Това не е защото мисля, че съм неуспешен, аз съм уморен\", каза той. Кметът на Истанбул, който с петнадесетте си милиона жители е най-големият град в Турция и почти три пъти по-голям от столицата Анкара, също подаде оставка наскоро, предава БТА. В отделно развитие централното правителство пое контрол върху десетки кюрдски общини в югоизточната част на страната, обвинявайки кметовете за връзки с тероризъм и назначи свои доверени лица при действащото извънредно положение. Една трета от населението на страната в момента живее в райони без избрани от народа кметове, посочва ДПА. Ердоган, който е начело на партията от 2002 г., предупреди за \"умора\" в ПСР и обеща да съживи ентусиазма на терена.", "date": "2017.10.28", "title": "Кметът на Анкара подаде оставка под натиск от президента Ердоган"}
{"url": "https://www.24chasa.bg/novini/article/6519487", "text": "Всички мислим за партията. Ако действително проблемът на БСП са тези 9, да решим най-бързо този въпрос. Стига партията да върви напред и да свалим ГЕРБ от власт. Това заяви Атанас Мерджанов в емоционално изказване пред червения конгрес. Повод за думите му стана изказването на соцлидерката Корнелия Нинова, която в словото си нарои за вътрешни опозиционери 9 души, без да посочва имена и обори тезите им, позовавайки се на техни цитати. След нея Таско Ерменков обвини другарите си, че говорят срещу партията по медиите. Аз съм един от тези 9, които бяха критикувани от другарката Нинова. Убеден съм, че критиката ми е по принципни въпроси, заяви Мерджанов. Ако има уставни и програмни прегрешения, нека уставните органи се произнесат, призова той. Не се чувстваме обидени заради това, че не сме депутати. Работих за партията на изборите и благодарение на това резултатите в Ямбол са много добри. Отхвърлям всякакви внушения, винаги ще работя за партията, заяви Мерджанов. Веднага след словото на Нинова залата на конгреса напусна Георги Гергов. Лидерът на областната структура на червените в Пловдив е основният говорител на вътрешната опозиция на Нинова и неин основен критикар. От заседанието предсрочно си тръгнаха и Михаил Миков и Ангел Найденов. В изказването си пред конгреса пък евродепутатът Георги Пирински обърна внимание на Нинова, че вътрешната опозиция не е от 9 души, ако се съди по гласуването за предложението за промени в устава, което бе подкрепено от 149 делегати. Той посъветва лидерката на следващия пленум да не тръгва към вътрешната си опозиция като към враг с партиен билет.", "date": "2017.10.28", "title": "Мерджанов: Винаги съм работил за партията, но ако 9 души са проблемът на БСП - да го решим бързо"}
{"url": "https://www.24chasa.bg/novini/article/6519476", "text": "Британският министър на околната среда Майкъл Гоув поднесе извиненията си, след като бе критикуван заради своя шега по радиото, в която се споменаваше за свързания с продуцента Харви Уайнстийн скандал, предаде Франс прес. В студиото на Би Би Си 4 той заяви: \"Това е като да влезеш в спалнята на Харви Уайнстийн - надяваш се да запазиш достойнството си.\" Гоув имаше предвид влиятелния холивудски продуцент, който е обвинен в сексуални посегателства и сексуално насилие, предава БТА. Интрвюиран заедно с него в същото студио, лорд Нийл Кинок се пошегува с водещия Джон Хъмфрис, като добави: \"Джон стига по-далеч от сексуален тормоз, много по-далеч.\" Изявлението на Гоув предизвика много критики в социалните мрежи. Бившият министър на образованието сър Андрю Адонис разкритикува в Туитър \"тази шега за насилието, поднесена от министър\". \"Майкъл Гоув просто напусна без достойнство студиото\", написа в Туитър депутатката Джес Филипс.", "date": "2017.10.28", "title": "Британски министър се извини за неуместна шега за Уайнстийн по радиото"}
