{"url": "https://www.24chasa.bg/novini/article/7457493", "text": "Бившата ръководителка на румънската Национална дирекция за борба с корупцията (НДБК) Лаура Кодруца Кьовеши призна в интервю за радио Свободна Европа, че е допускала грешки в дейността на антикорупционната прокуратура, но тайният протокол за сътрудничество с Румънската разузнавателна служба (SRI) не е била една от тях, съобщава информационният сайт Зиаре. Кьовеши обясни и каква е била ползата от този протокол - държавните институции да действат бързо и ефективно, както го правят закононарушителите. \"Не съм перфектен човек. Разбира се, че съм правила и грешки, но никога не съм нарушавала закона преднамерено. Може би една от грешките бе, че трябваше да комуникирам повече, да обяснявам повече някои неща. Може би някои мерки трябваше да бъдат взети по-рано\", каза Кьовеши в интервюто, предава БТА. Тя не смята, че протоколът, сключен между прокуратурата и Румънската разузнавателна служба (SRI), е бил грешка. Кьовеши обясни, че по онова време единствената институция, която е имало право да подслушва по наказателни дела, е била Румънската разузнавателна служба. \"Ако ме питате за протокола, той не бе грешка. Беше инструмент, който бе абсолютно необходим в онзи момент. Хората забравят, че през 2009 г. нито един прокурор не можеше да приложи на практика разрешение за подслушване. Всеки бе задължен да изпрати това разрешение на SRI\", каза Кьовеши. Бившата шефка на НДБК каза още, че на закононарушителите им е много лесно - \"срещат се на паркинг, в ресторант, задействат схеми за финансови злоупотреби, цели мрежи, чрез които осъществяват трафик на наркотици или на хора\". \"Срещу тези форми на работа на престъпниците, които са изключително прости и бързи, държавните институции трябва да действат по същия начин - бързо и ефективно\", посочи тя. Запитана за борбата с корупцията в Румъния, Кьовеши отговори, че дали прокурорите ще я продължат или не, зависи от тях. \"Изпращам като послание на бившите си колеги същото, което съм казвала винаги и което казах и при приключването на мандата ми в НДБК: не се отказвайте. Продължавайте да си вършите работата. Корупцията може да бъде победена\".", "date": "2019.05.16", "title": "Кьовеши: Не се отказвайте. Корупцията може да бъде победена"}
{"url": "https://www.24chasa.bg/novini/article/7457468", "text": "Работим индивидуално с всеки от входящите 10 основни туристически пазара за страната ни. Насочваме посланията след анализ на профила и интересите на туристите от всяка държава и се стремим да предлагаме за всеки туристически продукти, отговарящи на специфичните изисквания на посетителите. Това заяви министърът на туризма Николина Ангелкова, която има работна среща с представителите на туристическия бранш за подготовка на летния сезон в Добрич, съобщиха от пресцентъра на Министерството на туризма. От министерството са разработили 27 дестинации - осем културно-исторически, 12 винено-кулинарни и седем спа, с които целят да подпомогнат местните власти и бизнесa за популяризиране на богатствата на регионите, да се разширят \"крилата\" на активния летен и зимен сезон и да се насърчат посещенията на фестивалите и туристическите атракции, е пояснила министър Ангелкова. Област Добрич е включена във всичките три тематични дестинации. По отношение на летния сезон министърът е заявила, че към момента се отчита спад на ранните записвания с 2-3 процента, с около 13 на сто по-малко са очакваните полети за летище Варна. Като основна причина за вероятния спад от някои пазари, министърът е посочила ниските цени в региона, предложени от държави, които са преки наши конкуренти за определени пазари, тъй като имат възможност за пряко субсидиране на сектора. От ведомството разработват анализ, който да покаже какви мерки биха могли да предприемат за привличане на повече чартърни полети през \"крилата\" на сезона. Водят се и постоянни разговори с големите туроператори като \"Томас Кук\" и ТУИ. От друга страна предварителните данни сочат, че има много голям ръст в ранните записвания от Украйна, Франция, Великобритания, Чехия и Полша. Надявам се, че ще достигнем резултатите от миналата година, е казала още министър Ангелкова. Министърът е информирала още, че вече се върви към положително решение на искането ни да бъдат сключени договори с немските здравни каси и те да изпращат за лечение и профилактика своите клиенти. Така ще насочим тяхното внимание към възможностите за здравен туризъм, който страната ни предлага. По време на срещата е била обсъдена и темата за детските лагери. В тази връзка министър Ангелкова е посочила, че в момента се обсъжда и подготвя специална наредба за детските лагери, с помощта на която по-лесно да се сключват договори с руските региони и те директно да пращат децата си на почивка у нас.", "date": "2019.05.16", "title": "Ангелкова: Работим индивидуално с всеки от входящите 10 топ пазара"}
{"url": "https://www.24chasa.bg/novini/article/7457349", "text": "Икономиката и финансовата системи са стабилни, изоставане има в социалната закрила, здравеопазването, инвестициите в науката Европейската комисия препоръчва на България по-бърз ръст на доходите и по-ефективно управление на държавните предприятия. Брюксел настоява също да се държи под контрол инфлацията, както и за по-бързи реформи в социалната политика, здравеопазването и образованието. От ЕК са категорични също, че инвестициите в науката са малко и неефективни. Това са някои от основните препоръки в доклада на ЕК за макроикономическите дисбаланси, оповестен в сряда. Брутният вътрешен продукт на глава от населението все още е 50% от средния за ЕС, въпреки че от 2017 г. расте по-бързо от средното за Евросъюза, установяват експертите. Те обръщат внимание на българските власти, че пречки за бързия растеж могат да дойдат от неблагоприятните демографски тенденции и нарастващия недостиг на квалифицирани работници, както и от задълбочаващите се регионални различия. От ЕК смятат също, че “борбата с корупцията продължава да бъде предизвикателство.Те отчитат това, че през 2018 г. България прие всеобхватна реформа на законодателството за борба с корупцията и създаде нова единна агенция за борба с корупцията, но подчертават, че резултатите все още предстои да се видят. Значителен напредък бе постигнат по отношение на укрепването на независимостта на съдебната система, установява докладът. Като положителни са посочени също реформите във финансовия сектор, по-високата събираемост на данъците и публичните вземания, главно заради предприетите мерки за намаляване на сивата икономика. Препоръките към България са да завърши реформата при уреждане на несъстоятелността, да подобри преките плащания на пациентите в здравеопазването, да се справи с недостига на здравни специалисти. Ден след оповестяването на доклада ЕК публикува поправка на една от констатациите в него, съобщиха от финансовото министерство в четвъртък. Промяната е направена, тъй като е приета “аргументирана информация от българските власти и се отнася до текста по отношение на докладите за съмнителни сделки, които касаят местни видни политически личности”, заявяват от ведомството на Владислав Горанов. Правителството ще трябва да инициира законови промени, които да завършат реформата при уреждането на несъстоятелността, гласи една от препоръките на ЕК.", "date": "2019.05.16", "title": "Предупреждение! ЕК иска бърз ръст на доходи и добре работещи държавни фирми"}
{"url": "https://www.24chasa.bg/novini/article/7457471", "text": "Сладките коали вече са \"функционално изчезнал вид\", обявиха от австралийската фондация, която се бори за оцеляването им. В момента на свобода има само 80 000 коали, което означава, че няма достатъчно кърмачки, които да гарантират следващите поколения на вида. Причината е във високите температури, които водят до тотална дехидратация на коалите. В момента има животни само в 41 от 128 известни местообитания на коалата. Ако се появи някаква нова болест или генетичен патоген, то те ще изчезнат много бързо, твърдят учените. \"Знам, че всеки австралиец се интересува от коалите и ни писна да виждаме техни трупове по магистралите. Призовавам новото правителство да примее спешно закона за закрила на коалите, който е написан и готов от 2016 година. И се базира на американския за протекция над гологлавия орел, който свърши идеална работа\", заяви шефката на фондацията Дебора Табарт.", "date": "2019.05.16", "title": "Обявиха коалите за \"функционално изчезнали\""}
{"url": "https://www.24chasa.bg/novini/article/7457489", "text": "Американският президент Доналд Тръмп изрази надежда днес, че Съединените щати няма да влязат във война с Иран, предаде Ройтерс. \"Надявам се, че не\", отговори Тръмп, попитан от репортери дали ще се стигне до такава война, предава БТА. Той направи този коментар на фона на засилването на напрежението между САЩ и Иран.", "date": "2019.05.16", "title": "Тръмп изрази надежда, че САЩ няма да влязат във война с Иран"}
{"url": "https://www.24chasa.bg/novini/article/7457211", "text": "19-годишен младеж от Хасково, който тренирал футбол, е получил инфаркт. Той се оплакал на лекарите, че има болки в гърдите. След това те установили, че е получил инфаркт, съобщава  . Момчето е докарано в спешното отделение във вторник вечер. Медиците веднага са го хоспитализирали в отделението по Кардиология, като там са му поставили стент. Пациентът вече е стабилизиран, но все още е в интензивния сектор на отделението. Лоша здравна култура и не добра профилактика. Младежите да внимават какво вземат за помпане на мускули, коментира доктор Севдалин Топалов, оперирал 19-годишния младеж.", "date": "2019.05.16", "title": "19-годишен младеж от Хасково получи инфаркт по време на тренировка"}
{"url": "https://www.24chasa.bg/novini/article/7457222", "text": "Във фейсбук страницата Meteo Balkans бе публикувано видео, на което се вижда как градушка е покрила магистрала \"Тракия\" край Нова Загора и затруднява движението по нея.  \"Страшен град с разнородни размери се изсипа днес следобед в Нова Загора\" - коментира бурята Валентина Иванова пред  . Градушка удари и района на Карлово. Пострадаха селата Певците, Каравелово и Богдан. Синоптиците прогнозират още бури и краткотрайни валежи до полунощ.", "date": "2019.05.16", "title": "Градушка затрудни движението по магистрала \"Тракия\" (Видео)"}
{"url": "https://www.24chasa.bg/novini/article/7457241", "text": "Никой друг отрасъл в Европейския съюз не е толкова добре финансиран, както земеделието, изтъкна кандидатът за евродепутат на ГЕРБ Андрей Новаков при днешната си среща със симпатизанти в ямболското село Кабиле. В разговорите си той обсъди въпроси, касаещи земеделските производители, като представи възможностите за кандидатстване за европейско финансиране. Защита интересите на родните производители е един от основните приоритети в предизборната платформа на ПП ГЕРБ за сектор „Земеделие“, съобщават от ГЕРБ. „Нашите опоненти се опитват чрез евровота да предизвикат предсрочни избори и да хвърлят страната в хаос. Ние не бива да позволяваме това да се случи“, бе категоричен Андрей Новаков. „Много е важно какви хора ще изпратим в Европейския парламент през следващи мандат, защото те трябва да бъдат компетентни и да устояват интересите на всички българи“, допълни областният координатор на ГЕРБ – Ямбол Георги Славов.", "date": "2019.05.16", "title": "Новаков: Никой друг отрасъл в ЕС не е толкова добре финансиран, както земеделието"}
{"url": "https://www.24chasa.bg/novini/article/7457231", "text": "Булевардите на Пловдив се превърнаха в реки от фенове на шампиона \"Локомотив\". Шествието блокира за час основни артерии в града на път за пловдивската община, където са се струпали стотици привърженици на Смърфовете. Процесията е предвождана от легендарния трабант, шофиран от Атанас Узунов, а в него е собственикът на отбора Христо Крушарски. \"Оле, оле, само Локо е! Черно-бял Пловдив е!\", пеят с пълни гърла привържениците.  \"Много голове съм вкарал, но купата още повече ме радва\", заяви легендарният локомотивец Гочо Василев. Победителите се придвижват със специален автобус, а най-отгоре на покрива му е героят на мача Ален Ожболт, вдигнал високо купата. \"Най-хубавото е, че тази победа се превърна в празник. Хората го приемат като градска кауза. Вслушаха се в нашите призиви да няма война\", заяви кметът Иван Тотев.  Макар той да е ботевист, смята, че \"Локомотив\" е заслужил победата си. \"Ботев\" не показа игра, с която да вдигне купата, това е истината\", допълни градоначалникът. Площадът пред градската управа е изпълнен с хора, има много полиция и цели семейства са дошли, облечени с фланелки на Смърфовете. Деца скандират: \"Локо, Локо, купата е наша!\".", "date": "2019.05.16", "title": "Стотици пеят \"Пловдив е само черно-бял\" (Снимки)"}
{"url": "https://www.24chasa.bg/novini/article/7457269", "text": "Кандидатът за евродепутат от листата на ГЕРБ и СДС Ева Майдел ще посети утре, 17 май 2019 година, Харманли и Димитровград. От 13.00 ч. и 13.30 ч.тя ще се срещне с ръководството и работниците на две от най-големите шивашки фирми в Харманли. Те предлагат продукция на вътрешния и международния пазар, партнират си с квалитетни дизайнерски компании от ЕС. Това съобщиха от ГЕРБ. В 15,00 часа Ева Майдел ще пристигне в Димитровград. Първата й среща е в ПМГ Димитровград с учители от едно от най-престижните училища в Хасковска област. След това Ева Майдел ще посети фирма - производител на кожа и кожарски изделия, и предприятие за иновации, високотехнологични разработки и машини за леката промишленост.", "date": "2019.05.16", "title": "Ева Майдел ще се срещне с представители на бизнеса в Харманли и Димитровград"}
{"url": "https://www.24chasa.bg/novini/article/7457295", "text": "Община Костинброд е пример за привличане на инвестиции. За последните години преките инвестиции в района са на стойност 200 млн. лева, като 35 млн. лв. от тях са привлечени по европейски проекти. Това заяви кандидатът за евродепутат от листата на ГЕРБ и СДС Андрей Ковачев при посещението си в община Костинброд. Той разговаря с кмета на града Трайко Младенов и неговия екип по теми, свързани с бъдещето на Европа и Европейския съюз. От своя страна кметът Младенов информира за десетките проекти, които са изпълнени или предстои да бъдат завършени. Това са обновени детски градини, училища, централният градски площад, достъпът до безплатен интернет на публични места, както и ремонт на част от уличната мрежа, съобщиха от ГЕРБ. На срещата присъстваха още областният координатор на ГЕРБ-София област Галя Георгиева, народният представител от ГЕРБ Васил Цветков, зам. областният управител на Софийска област Николай Николов, както и общинският ръководител на ГЕРБ-Костинброд Борислав Борисов. Вторият в листата на ГЕРБ и СДС за европейските избори посети и една от големите фирми в община Костинброд, специализирана в производството на санитарни продукти. Андрей Ковачев разговаря с работещите от различните производствени цехове и се запозна отблизо с производствения процес.", "date": "2019.05.16", "title": "Андрей Ковачев: Община Костинброд е пример за привличане на преки инвестиции"}
{"url": "https://www.24chasa.bg/novini/article/7457306", "text": "Британската премиерка Тереза Мей ще утвърди в началото на следващия месец график за оттеглянето си. Това заяви британският депутат Греъм Брейди, председател на влиятелна група в Консервативната партия, разглеждаща въпросите, свързани с нейното ръководство, предаде Ройтерс. Брейди и Мей имаха среща днес. Те са се договорили да се видят отново, след като тя опита да прокара сделката за Брекзит в британския парламент, предава БТА. Тереза Мей вече каза, че ще внесе споразумението за ново гласуване в седмицата, започваща от 3 юни. \"Премиерката е решена да осигури нашето излизане от Европейския съюз и е посветила усилията си да гарантира второто четене на закона за изтегляне на Великобритания от ЕС в седмицата, започваща от 3 юни, както и приемането на този закон и последващото излизане на Обединеното кралство от ЕС до лятото\", се казва в изявление на Брейди след срещата. \"Договорихме се, че тя и аз ще се срещнем след второто четене на закона, за да се споразумеем за график за избирането на нов лидер на Консервативната партия\", се допълва в текста. По принцип за първо четене на даден закон се смята неговото официално внасяне в парламента и публикуването на текста му. Очаква се това да стане преди парламентарната пауза, която е планирана от 23 май до 4 юни, отбелязва Ройтерс. Второто четене е при самите дебати по закона в пленарна зала, които се очаква да продължат два дни.", "date": "2019.05.16", "title": "Тереза Мей ще утвърди в началото на юни\nграфик за оттеглянето си"}
{"url": "https://www.24chasa.bg/novini/article/7457320", "text": "Руският президент Владимир Путин призова днес към помирение с противниците на строежа на православна катедрала в уралския град Екатеринбург - проект, предизвикал протести, при които се стигна до сблъсъци и много хора бяха арестувани, предаде Франс прес. От началото на седмицата хиляди демонстранти протестират ежедневно на обекта за планирания строеж на православната катедрала в парк в центъра на Екатеринбург, чието население е 1,4 милион души, предава БТА. \"Ако живеещите там хора са против, това мнение трябва да се вземе предвид. Една катедрала трябва да обединява хората, а не да ги разединява\", заяви Путин в Сочи. Руският президент предложи да се организира допитване сред местните жители, след което \"малцинството ще трябва да се подчини на мнозинството\". \"Мнението и интересите на това малцинство обаче също трябва да се вземат под внимание\", добави Путин. През последните години в Русия се е стигало до напрежение заради проекти за нови църкви или прехвърляне на сгради на влиятелната Руска православна църква, която пък заявява, че са необходими нови църкви след разрушаването на много храмове по съветско време, отбелязва Франс прес.", "date": "2019.05.16", "title": "Путин: Една катедрала трябва да обединява хората, а не да ги разединява"}
{"url": "https://www.24chasa.bg/novini/article/7457355", "text": "Кметът на София госпожа Йорданка Фандъкова, която е на работно посещение във Виена, откри тази вечер юбилейната изложба \"В сърцето на София. Европейски присъствия в съвременния архитектурен ооблик на българската столица\", предаде БТА. Изложбата отбелязва 140-ата годишнина от провъзгласяване на София за столица на България. В Българския културен институт \"Дом Витгенщайн\" са представени четиридесет творби на художници, завършили образованието си в различни европейски столици, които от началото на миналия век до наши дни рисуват столичния град. В платната на майстори живописци, сред които са Иван Вълчинов, Иван Генов, Никола Танев, Цанко Лавренов, Стефан Минев, Ана Крамер и много други техни колеги, оживява градският пейзаж с характерните за неговия облик булеварди, търговски улици, площади и мостове, паметници, Народният театър, Софийският университет, църкви, катедралният храм \"Свети Александър Невски\", паркове и градини. Творбите са предоставени от Софийската градска художествена галерия.", "date": "2019.05.16", "title": "Фандъкова откри във Виена юбилейна българска изложба"}
{"url": "https://www.24chasa.bg/novini/article/7457377", "text": "Автомобил прегази пешеходци в китайския град Шънджън в южната провинция Гуандун, съобщи в. \"Женмин жибао\", цитиран от ТАСС. Трима души са починали от получените травми, а мнозина са ранени. Според очевидци шофьорът продължил да се движи, след като прегазил първите минувачи. Органите на реда започнаха разследване на инцидента. Не се съобщават възможните мотиви на шофьора. В. \"Женмин жибао\" публикува в Туитър любителски запис от мястото на произшествието. На него се вижда как медицински лица оказват помощ на лежащи на пътя хора.", "date": "2019.05.16", "title": "Кола прегази пешеходци в Шънджън, има трима загинали и много ранени"}
{"url": "https://www.24chasa.bg/novini/article/7455333", "text": "Изграждане на пешеходен подлез под бул. “Драган Цанков”, който да свърже Борисовата градина със зоната около строителния техникум, оформяне на зона за екстремни спортове и детски комплекс с площадки за игра източно от гара “Пионер”, пускане на атракционно влакче по старата жп линия и посетителска площадка за наблюдение на телевизионната кула. Това са част от дейностите, които предвижда проектът за устройствен план на Борисовата градина. Той е дело на “Ковачев архитекти”, които бяха избрани да изработят проекта след конкурс още през 2015 г. Тогава жури избра тяхната концепция, защото и залага основно на възстановяване на градината и традиционните за нея места като къпалнята “Мария Луиза”, Летния театър и др. Според специфичните правила и норми на плана цветовете, материалите и покривните решения на обектите в парка трябва да са в уеднаквена стилистика – естествени материали, матови – дърво, нехромиран метал, стъкла – неотражаеми, покриви с керемиди, с подходящ наклон. Нови алеи пък може да се правят само с трайни хомогенни материали, щуп или наподобяващи такъв. В сърцето на Борисовата градина, което е паметник на недвижимото изкуство, се допускат само павилион на детската площадка, лятна читалня, будки за охрана и за билети. Паленето на огън, фойерверките и къмпингуването също не са разрешени. На преместваемите обекти в парка може да се поставят чадъри през лятото, но те трябва да са в неутрални цветове - бежово, пастелнозелено и др. Проектът за устройствен план предвижда да се възстанови алеята между езерото с лилиите и обелиска и оригиналния архитектурен облик на бюфета бирария на острова в езерото “Ариана” в стил австро-германски барок. Планира се и реставриране на плановата композиция на трите дансинга – 3 кръгли площадки с различен диаметър. Заложено е и възстановяване на един от спортните обекти в градината - стадион “Юнак”. За другите стадиони - националния “Васил Левски” и “Българска армия”, се допуска реконструкция и покриване на трибуните с козирки. Разрешава се и ремонт на колодрума. Всички дейности обаче трябва да са в рамките на сегашните граници на обектите. За къпалнята “Мария Луиза” се допуска ремонт, като изрично е посочено, че Столичната община планира серия обществени обсъждания на проекта през юни - на 5-и и 26-и в УАСГ. До 21 юни ще се приемат предложения, които ще се обсъдят на заключителна дискусия на 26 юни. “Тази концепция е избрана, защото е била най-консервативната на конкурса и намесите, които се допускат в парка, са изключително малко. Идеята е максимално придържане към автентичния образ на градината с премахване на наслоенията, натрупани през годините, като преместваеми съоръжения и несвойствени за градината обекти”, обясни пред “24 часа” главният архитект на София Здравко Здравков. Според него заради големия интерес - обществен и на собственици на обекти в парка, вероятно ще постъпят много предложения и възражения по проекта. Затова в края на юни ще стане ясно дали ще се наложи нова преработка на проекта. Ако това се случи, първият устройствен план на Борисовата градина може да влезе за разглеждане в СОС чак след Нова година, ако не се налага преработка - това ще стане наесен.", "date": "2019.05.16", "title": "Пешеходен подлез свързва Борисовата градина със строителния техникум, пускат атракционно влакче от гара “Пионер”"}
{"url": "https://www.24chasa.bg/novini/article/7457101", "text": "Открити са телата на петима души, загинали при рухването на покрива на сграда в центъра на китайския град Шанхай, предаде ДПА, цитирана от БТА. Покривът на сградата, която била в процес на обновяване, паднал преди обяд местно време днес и затрупал 20 работници, съобщи службата по противопожарна безопасност и спасителни дейности към министерството на управление при кризи. Спасителните екипи са открили общо 19 души. 14 са в стабилно състояние. Първоначално властите съобщиха, че сградата е автокъща на \"Мерцедес-Бенц\", но впоследствие уточниха, че става въпрос за фабрика. Над 150 огнеборци и 24 пожарни автомобили участваха в спасителните операции.", "date": "2019.05.16", "title": "Откриха още петима души под срутената сграда в центъра на Шанхай (Снимки)"}
{"url": "https://www.24chasa.bg/novini/article/7457120", "text": "Разногласията между Еманюел Макрон и Ангела Меркел отслабват шансовете на кандидата на германската канцлерка за председател на Европейската комисия Манфред Вечер и биха могли да проправят пътя към поста на жена - датчанката Маргрете Вестагер, отбелязва Франс прес. \"Ако Германия не получи Комисията заради Франция, тогава Франция също няма да я получи\", каза европейски представител, визирайки председателския пост на ЕК. \"В този случай германският канцлер ще подкрепи кандидатурата на Вестагер, защото Европейският парламент изисква да бъде посочен кандидат на една от политическите групи\", допълни той, цитиран от БТА. Това ще означава и край на амбициите на французина Мишел Барние, преговарящия на ЕК за Брекзит, който ще бъде \"пожертван на олтара на неразбирателството между Франция и Германия\", отбелязва Франс прес. Според европейския представител на позициите на френския президент на срещата на върха на ЕС в Сибиу миналата седмица не са се понравили на германската канцлерка. Макрон публично се противопостави на номинирането на Вебер, кандидата на Европейската народна партия (ЕНП), но преди всичко кандидат на германската християндемократическа коалиция. На пресконференция Макрон каза \"ние трябва да избегнем компромиса за най-малко добрия кандидат\", без да спомене името на Вебер. Това изказване не се хареса нито на Берлин, нито на лидерите на ЕНП, отбелязва Франс прес. Меркел спомена за разногласията си с Макрон в интервю за в. \"Зюддойче цайтунг\". Френският президент също призна, че има трудности между двамата. Според няколко европейски източници обаче отношенията между двамата лидери са станали \"много лоши\" и \"неразбирателството е тотално\". На 28 май ще има извънредна среща на върха на ЕС. Тя ще се състои два дни след изборите за Европейски парламент. Тогава всяко европейско политическо семейство ще е наясно с колко евродепутати ще разполага и ще е съставило своята група в ЕП. След това ще започнат преговорите за определяне на приемниците на Жан-Клод Юнкер от Люксембург и на поляка Доналд Туск съответно начело на Европейската комисия и на Европейския съвет, както и на върховния представител на ЕС за външната политика и сигурност - пост, който сега се заема от италианката Федерика Могерини. Предмет на дискусиите ще бъдат още два поста - на управителя на Европейската централна банка и на председателя на Европейския парламент. ЕНП е планирала да свика среща на своето ръководство преди срещата на върха на 28 май и ще защитава кандидатурата на Вебер начело на ЕК. Той обаче трябва да си осигури подкрепата на мнозинството от държавните и правителствените ръководители в ЕС. Договорката за следващия председател на ЕК ще бъде решаваща и при определянето на останалите номинации. \"Никъде не е казано, че автоматично кандидатът на първата политическа група в ЕП ще мине. Има само две условия и те са този кандидат да е официален кандидат на една от групите и да събере мнозинство\", припомня Жауме Дуч, говорител на ЕП. Туск каза наскоро, че е наложително жена да бъде номинирана на ръководния пост на една от водещите европейски институции и че трябва да бъде спазен балансът между страните при номинациите. Маргрете Вестагер е най-добре познатата кандидатка за поста на председател на ЕК. Еврокомисар по конкуренцията, тя е начело на листата на групата на либералите АЛДЕ. Американският президент Доналд Тръмп я нарече Данъчната лейди на ЕС. Самата тя пледира, че е време жена да застане начело на ЕК. Меркел й се възхищава, а Макрон трудно ще може да отхвърли кандидата на либералите, които са негови съюзници в Европейския съвет и се очертава да бъдат такива и в следващия ЕП. Но има и един проблем - Дания не е в еврозоната и не участва във всички европейски политики. И ако Вестагер не бъде номинирана, то тогава ще трябва да се търси друга подходяща жена. Европейски представител казва на шега, че ако тогава 10 души бъдат попитани коя е подходящата жена, отговорите ще бъдат 10, сред които ще фигурират и шефката на МВФ, французойката Кристин Лагард, и българката Кристалина Георгиева от Световната банка.", "date": "2019.05.16", "title": "Франс прес: Разногласията между Макрон и Меркел проправят пътя на жена за шеф на ЕК"}
{"url": "https://www.24chasa.bg/novini/article/7457162", "text": "Кандидатът за евродепутат от листата на ГЕРБ и СДС Андрей Ковачев присъства на официалното откриване на Център за социална рехабилитация и интеграция за жителите на община Божурище. На събитието бяха още областният координатор на ГЕРБ-София област Галя Георгиева и заместник областният управител на София област Николай Николов. Това съобщиха от пресцентъра на партията. „Eвропа е във всеки един български град, във всяко населено място. Местната администрация, в синхрон с българското правителство и с представителите на България в ЕП - може да постига целите за по - добър стандарт, за по - добра жизнена среда, за бъдещето на младите хора, но и за хората в нужда. Европа е силна, когато всеки един от нейните граждани се чувства защитен и има възможност за лична и професионална реализация”, каза Андрей Ковачев. Той отбеляза още, че откриването на Центъра е положителна стъпка към подобряването на качеството на живот на хората с увреждания. Кмета на община Божурище Георги Димов благодари на хората от неговия екип за усилията, довели до успешната реализация на поредния проект. По неговите думи наред с останалите проекти като ремонта на централния градски площад, обновяването на парк „Божура” и дори санирания блок по програмата за енергийна ефективност, в който се намира Центърът - превръщат Божурище в град с европейски облик. Центърът за социална рехабилитация и интеграция е изпълнен по проект „Активно включване, заетост и създаване на център за социална рехабилитация и интеграция за жителите на община Божурище” по Оперативна програма „Развитие на човешките ресурси” 2014г. – 2020г. Основната цел на този проект е подкрепа на индивидуалното развитие, поддържане и придобиване на нови способности за самостоятелност на лица с различен вид и степен на увреждане, както и да се подкрепят лица от различни рискови групи в община Божурище. Проектът е на стойност 289 521,52 лв., а след края на 2019 г. Центърът ще премине на делегиран бюджет към държавата.", "date": "2019.05.16", "title": "Андрей Ковачев присъства на откриването на Център за социална рехабилитация и интеграция в Божурище"}
{"url": "https://www.24chasa.bg/novini/article/7457193", "text": "Гръцката сметна палата предвижда първичен бюджетен излишък от 4,1 процента от БВП през 2019 година, съобщи АНА-МПА, като се позовава на заместник-министъра на финансите Йоргос Хуляракис. Хуляракис подчерта, че по този начин страната ще надхвърли с 0,6 процентни пункта целта за първичен бюджетен излишък, договорена с кредиторите миналата година, предава БТА. Хуляракис отговори по този начин на изявление на управителя на гръцката централна банка Янис Стурнарас, който вчера изрази увереност, че страната ще постигне целта за първичен бюджетен излишък от 3,5 процента, но ако тенденциите се запазят, няма да може да я надхвърли. В отговора си Хуляракис призовава Стурнарас да уточни как е достигнал до изводите си.", "date": "2019.05.16", "title": "Прогнозират бюджетен излишък от 4,1 процента от БВП тази година в Гърция"}
{"url": "https://www.24chasa.bg/novini/article/7457205", "text": "Фейсбук заяви, че е открил базирана в Израел неправителствена кампания за влияние, целяща намеса в изборите в различни страни, и е изтрил десетки акаунти, участвали в разпространението на дезинформация, предаде Асошиейтед прес. Шефът на киберсигурността на Фейсбук Натаниел Глайшер заяви, че компанията е изтрила 65 акаунта, 161 страници и десетки групи. Повечето от тях са се престрували на кандидати и са разпространявали фалшиви новини за избори, предимно в страните от Субсахарска Африка. Кампанията е действала и в Югоизточна Азия, предава БТА. Страниците са имали 2,8 милиона последователи и са били видени стотици хиляди пъти. Фейсбук е наложил забрана на Архимедес - израелска компания, която е водела кампанията за намеса в изборите. Фейсбук е подложен на натиск за по-прозрачни действия срещу дезинформацията, откакто беше разкрито, че Русия е използвала социалната мрежа, за да повлияе на президентските избори в САЩ през 2016 г., припомня АП.", "date": "2019.05.16", "title": "Фейсбук разби базирана в Израел кампания за намеса в избори"}
{"url": "https://www.24chasa.bg/novini/article/7457402", "text": "Българин е показно убит в Полша. При нападението е пострадала и наша 26-годишна сънародничка, която е в критично състояние, предаде  . Все още не е ясна самоличността на жертвата. Знае се, че става въпрос за 32-годишен мъж. Двамата са били нападнати на улицата в полския град Костшин над Одрон. Нападателите са били 5 или 6, като са слезли от две коли с български регистрации, сочат охранителните камери. \"Нападателите са в неизвестност. Мъжът е бил намушкан няколко пъти с нож и умира на място. Младата жена има сериозни прободни рани, но е откарана в болница. Лекарите се борят за живота й\", заяви Марчин Малуди, говорител на полицията.", "date": "2019.05.16", "title": "Показно убийство на българин в Полша, жена е в тежко състояние"}
{"url": "https://www.24chasa.bg/novini/article/7457330", "text": "От Военновъздушните сили споделиха в профила си във фейсбук интересна снимка, на която се виждат български изтребители, летящи край самолет на \"Луфтханза\". Снимката е на Огнян Стефанов, а някои от коментиращите под нея веднага направиха връзка с  Припомняме, че Деси Радева изрази остро възмущението си от германската авиокомпания заради отменен полет. Неприятната случка й попречи да отиде на събора \"На мегдана на другата България\", който ежегодно събира наши фолксъстави от цяла Европа. Изказването на първата дама породи множество реакции и въпроси - трябва ли президентшата да се държи така. Радева се закани повече да не пътува с \"Луфтханза\" и направи отпратка към не по-малко скандална песен на \"Рамщайн\" на фона на опитите на България да привлече германска инвестиция.", "date": "2019.05.16", "title": "ВВС пуснаха снимка на изтребители, летящи около самолет на \"Луфтханза\""}
{"url": "https://www.24chasa.bg/novini/article/7457408", "text": "Калифорнийската компания \"Спейс Екс\" планира тази нощ да изстреля първите 60 изкуствени спътника от \"съзвездието\" си \"Старлинк\", което има за цел да осигури интернет на цялата планета от космоса, предаде Франс прес. Един ден \"Старлинк\" може да включва 12 000 спътника, предава БТА. Планирано е ракета \"Фалкон 9\" на основаната от Илон Мъск компания да бъде изстреляна от Кейп Канаверал, Флорида, в 2 ч. и 30 мин. по Гринуич в петък и да изведе в космоса 60 спътника. Изстрелването първоначално бе предвидено за сряда, но беше отложено заради силни ветрове. Всеки спътник от \"Старлинк\" тежи едва 227 кг и е произведен в Редмънд, близо до Сиатъл. Спътниците ще се отделят от втората степен на ракетата на височина 440 км и след това ще влязат в ниска околоземна орбита на височина 550 км, т.е. над Международната космическа станция, която е на височина около 400 км, но под повечето други спътници в околоземна орбита, по-специално онези в геостационарна орбита на височина 36 000 км. ", "date": "2019.05.16", "title": "\"Спейс Екс\" се готви тази нощ да изведе 60 изкуствени спътника в космоса"}
{"url": "https://www.24chasa.bg/novini/article/7457433", "text": "Издирването на заподозрения продължава, за съжаление към този момент нямаме резултат. Единственото положително, което можем да отбележим е, че хората започнаха да се активизират и да ни помагат. Използвам момента да подчертая, че получаваме доста сигнали, сред които за съжаление и недоброжелателни. Не може да се злоупотребява с подобни случаи, още повече когато е известно, че полицията реагира сериозно и проверява абсолютно всеки един сигнал. Няма как някой от тях да бъде подценен, подчерта главният секретар на МВР гл.комисар Ивайло Иванов и апелира да се спре с подаването на фалшиви сигнали, които затрудняват работата на служителите, съобщават от МВР. Той уточни, че действията са във вътрешността и в периферията. Двете убийства по динамика на престъпленията не си приличат, нямаме категорични данни, че извършителят е един и същ. Единственото, което към момента можем да кажем със сигурност, е часът на смъртта е на 14 май вечерта. Според събраните данни е използван ловен патрон, 12 калибър, на този етап не можем да кажем категорично вида на оръжието. Следи от взлом няма в къщата, където е намерено тялото на втория убит. Още не са готови назначените експертизите, които могат да ни дадат по-голяма категоричност, за да кажем, дали извършителят е един и същ. И в двата случая нямаме данни за съучастници. Всеки един сигнал приемаме с еднаква сериозност и подхождаме абсолютно отговорно. Получихме съобщение, че заподозряното лице се укрива в една къща, колегите от СОБТ, отивайки на място, преценявайки ситуацията, при влизане са използвали светлинна звукова граната, тя цели да дезориентира евентуалния извършител, поясни още главният секретар на МВР. Нашата основна цел е да гарантираме живота и здравето на гражданите, да гарантираме живота и здравето на полицаите, затова обмисляме всеки един ход, използваме само специално обучени служители. Още от самото начало работим и с нашите психолози. Денонощно сме тук и ще си тръгнем само, когато случаят приключи, категорично заяви главен комисар Иванов. Той още веднъж апелира хората да подават сигнали в полицията и да не предприемат самостоятелни действия, защото издирваният е опасен.", "date": "2019.05.16", "title": "Гл. комисар Иванов: Ще си тръгнем от Костенец само когато случаят приключи"}
{"url": "https://www.24chasa.bg/novini/article/7457437", "text": "„Само чрез конкурентноспособна икономика и създаване на нови работни места, сключване на търговски споразумения с трети страни и инвестиция в образованието и науката - ще повишим жизнения стандарт в България и Европа. Това заяви кандидатът за евродепутат от листата на ГЕРБ и СДС Андрей Ковачев на среща с жители на община Сливница. „Изборите за Европейски парламент на 26 май са твърде важни, за да си правим експеримент с бъдещето на нашата страна, а и на целия Европейски съюз” допълни вторият в листата. Това съобщиха от ГЕРБ. Д-р Ковачев акцентира и върху евроинтеграцията на Западните Балкани. Тема, която пряко засяга жителите на Сливница като град, намиращ се на няколко километра от границата със Сърбия. Той не подмина и темата за дългочаканата магистрала „Европа” като част от програмата за свързаност на регионите. От своя страна кметът на община Сливница Васко Стоилков припомни на присъстващите времената, когато границите бяха затворени. „Днес обаче ситуацията е коренно различна и освен, че могат да пътуват навсякъде без проблем, жителите на Сливница усещат европейския дух в техния град. Благодарение на всички изпълнени проекти с държавно и европейско финансиране, Сливница придобива вид на достоен европейски град“, отчете градоначалникът. Срещата се проведе в сградата на Община Сливница и в нея взеха участие още кандидатът за евродепутат от листата на ГЕРБ и СДС Илия Лазаров, както и областният координатор на ГЕРБ-София област Галя Георгиева.", "date": "2019.05.16", "title": "Ковачев: Само чрез създаване на нови работни места ще повишим жизнения стандарт в България"}
{"url": "https://www.24chasa.bg/novini/article/7457446", "text": "Земетресение с магнитуд 5,7 стана днес край Никарагуа и Салвадор, като разлюля сгради и предизвика евакуирането на хора от сгради, предаде Асошиейтед прес. Засега няма данни за пострадали хора и нанесени материални щети. Геоложкият институт на САЩ съобщи, че трусът е станал на дълбочина от 70 километра близо до Никарагуа, на 39 километра в посока запад-югозапад от град Хикилильо, който се намира на брега на Тихия океан, предава БТА. Земетресението е било усетено и в цял Салвадор, където всички административни сгради в столицата Сан Салвадор са били евакуирани в съответствие с местните правила. Съобщено бе за поне един силен вторичен трус.", "date": "2019.05.16", "title": "Силно земетресение край Салвадор"}
{"url": "https://www.24chasa.bg/novini/article/7457447", "text": "Разбита е международна престъпна банда, използвала злонамерен софтуер, за да открадне 100 милиона долара от повече от 40 000 жертви. Сложна полицейска операция провежда разследвания в САЩ, България, Германия, Грузия, Молдова и Украйна, съобщава Би Би Си. Бандата заразявала компютри със зловредния софтуер GozNym, който улавя данните за онлайн банкиране и достъп до банкови сметки. В нея се събрали престъпници, рекламирали уменията си в онлайн форуми. Подробности за операцията са разкрити в централата на Европол в Хага. Разследването е безпрецедентно, особено по отношение на трансграничното сътрудничество. Десет членове на мрежата са обвинени в Питсбърг, САЩ, за редица престъпления, включително кражба на пари и изпиране на тези средства чрез американски и чуждестранни банкови сметки. Петима руски граждани все още се издирват, включително този, който е разработил софтуера GozNym и е контролирал неговото развитие и управление, включително отдаването му под наем на други киберпрестъпници. Различни членове на бандата са изправени пред съдебно преследване в други страни, включително лидерът на мрежата заедно със своя технически помощник е изправен пред обвинения в Грузия. Друг член, чиято роля е да поеме различни банкови сметки, е бил екстрадиран в САЩ от България, за да се изправи пред съд. Член на бандата, който криптира зловредния софтуер на GozNym, за да се увери, че не е открит в мрежата, е изправен пред съдебно преследване в Молдова. “Разработчиците на този зловреден софтуер рекламират своя “продукт”, така че други престъпници да използват услугата за извършване на банкови измами, обяснява проф. Алън Удуърд, компютърен учен от Университета в Съри. Това е нарастваща характеристика през последните години. ", "date": "2019.05.16", "title": "България помага за разбиване на  кибербанда, завлякла $ 100 млн. (Обзор)"}
{"url": "https://www.24chasa.bg/novini/article/7457102", "text": "Съединените щати не са преустановили обучението на турски военни пилоти за работа с изтребители Ф-35 независимо от намеренията на Анкара да се сдобие с руска система за противовъздушна отбрана С-400, предаде ТАСС. Това каза министърът на военновъздушните сили на САЩ Хедър Уилсън пред група журналисти, сред които кореспондент на агенцията. \"Продължаваме да тренираме турски пилоти на авиобазата Люк\", посочи тя. Миналата година САЩ предадоха на Турция първите два от общо сто изтребители Ф-35, с които страната планира да се сдобие в близките години. Те се намират в базата Люк в щата Аризона, където турски пилоти и технически персонал се обучават за експлоатация на самолетите, предава БТА. Турция очаква още през юли доставката на С-400, но тази сделка с Русия силно обтяга отношенията й със САЩ. Според Вашингтон системите С-400 ще компрометират сигурността на произвежданите от Локхийд Мартин изтребители Ф-35. Анкара е партньор в програмата за производството на изтребителите. САЩ обаче заявяват, че няма да позволят Ф-35 да действат заедно с руската отбранителна система и предупреждават, че може да изключат Турция от проекта.", "date": "2019.05.16", "title": "САЩ не са преустановили обучението на турски пилоти за Ф-35"}
{"url": "https://www.24chasa.bg/novini/article/7457084", "text": "Статистиката ще допълни първа жена и първи повторил земеделски министър. Статистиката в крайна сметка е никому ненужна, важно е какво ще се свърши. Това каза пред bTV новият министър на земеделието Десислава Танева.  \"Идвам от Управителен съвет на Държавен фонд \"Земеделие\", който свикахме вчера. Точка първа от 13 на днешния дневен ред беше  , избрахме г-жа Евдокия Кръстева на нейно място\", каза тя. (Премиерът Бойко Борисов взе оставката на предишния министър Порожанов, защото той не уволни Мизова - б.р.) От министерството на земеделието съобщават, че тя има две магистратури – по право и по аграрна икономика от Университета за национално и световно стопанство. В периода февруари 2001 г.- юни 2008 г. е била главен секретар на Изпълнителната агенция по лозата и виното. От октомври 2012 г. до юли 2015 г. е съветник по кохезионната политика в постоянното представителство на България в Брюксел. От юни 2008 г. до момента работи в Министерски съвет като държавен експерт в дирекция „Централно координационно звено“ и началник отдел в дирекция „Мониторинг на средствата от ЕС“. \"В повечето къщи за гости хората работят семейно, фамилно в райони, подходящи за този вид дейност. При проверките субективния подбор е изключен, става софтуерно. Субективният фактор е само, ако може да бъде пробит софтуера\", добави тя. \"Нямам къща за гости. Аз съм си декларирала всичко, което трябва да се декларира по закон. Влизането ми в политиката беше 2007 г. След тази дата съм се въздържала от придобивания, поради усещането, което биха създали, декларирала съм си средствата от самото начало. Това е съзнателен мой избор\", каза още Танева.  \"Има наистина поражения върху пчелните семейства. Срещнах се с 40 пчелари. В момента има липса на контрол. Трябват нови мерки по уведомяването. На среща бяха представени нови способи за контрол, които са предложени в други страни в ЕС. Нелегално внесените препарати не са нито по-ефективни, нито по-евтини. Всеки агроном може да докаже това\", добави тя. \"Тази вечер тръгнаха плащанията по \"Натура\", 11 000 стопани ще получат парите си\", добави новият министър на земеделието.", "date": "2019.05.16", "title": "Багдатова-Мизова освободена от фонд \"Земеделие\", сменя я Евгения Кръстева"}
{"url": "https://www.24chasa.bg/novini/article/7456992", "text": "31 проекта ще получат общо над 8 млн. евро по втората покана на трансграничната програма INTERREG-ИПП България - Сърбия 2014-2020 г. Средствата са за инициативи за създаване на устойчив туризъм, подпомагане на младежите и грижи за околната среда. Това съобщиха от Министерството на регионалното развитие и благоустройството. Днес в сградата на МРРБ министърът на регионалното развитие и благоустройството Петя Аврамова и министърът за европейска интеграция на Република Сърбия Ядранка Йоксимович връчиха 20 от договорите на бенефициентите на субсидията. „Програмата е от особена важност за хората в пограничния регион между България и Сърбия, защото допринася за подобряване условията на живот там“, каза по време на церемонията министър Аврамова. Тя подчерта, че със средствата ще се постигне по-балансирано развитие на региона. „Програмата за трансгранично сътрудничество с България е една от най-ползотворните и успешни, по които Сърбия работи“, коментира министърът за европейска интеграция на Република Сърбия Ядранка Йоксимович. По думите й днешното събитие потвърждава подкрепата, която България оказва на сръбската страна по пътя й към Европейския съюз. Сръбският министър изрази надежда програмата в следващия програмен период да е още по-успешна и в полза на региона, който е най-слабо развит и в двете държави. „Всичко извършено до момента ни осигурява възможността да насочим усилията си и да се фокусираме върху програмирането на новия програмен период“, каза по време на събитието заместник–министърът на регионалното развитие и благоустройството Деница Николова. Целта е за следващия период да се осигури стратегически подход, базиран на специфичните нужди на трансграничния регион, който да увеличи ефективността от кохезионната политика и да съответства на секторните политики на двете страни, стана ясно от думите на Николова. По Втората покана на Програмата, с бюджет от над 12 млн. евро, през миналата година бяха получени 235 проектни предложения. 31 проекта бяха одобрени за сключване на договори за субсидия на обща стойност от над 8 млн. евро. От тях, 14, на стойност 3,5 млн. евро, ще се финансират по приоритетна ос „Устойчив туризъм“, 8 за над 1 млн. евро, ще подпомагат младежите в трансграничния регион, а 9 проекта, за над 3,5 млн.евро, са за мерки, свързани с управление на риска и опазване на околната среда. 9 от одобрените за финансиране проекти са с инвестиционен компонент и 22 проекта от типа “меки мерки“. Към днешна дата са подписани 20 договора за субсидия, като в следващите дни се очаква да бъдат подписани и да стартира изпълнението и на останалите 11 договора. В рамките на Първата покана бяха сключени 39 договора на стойност 18,5 млн. евро, като към настоящия момент 33 от тях са приключили успешно своето изпълнение, а останалите 6 ще завършат до края на годината. Програма INTERREG-ИПП България - Сърбия 2014-2020 г. е с общ бюджет 34,1 млн. евро. Преди официалната церемония за връчването на договорите министърът на регионалното развитие и благоустройството Петя Аврамова и министърът за европейска интеграция на Република Сърбия Ядранка Йоксимович проведоха двустранна среща, на която обсъдиха ползотворното сътрудничество между двете страни в контекста на регионалната политика.", "date": "2019.05.16", "title": "31 проекта получават над 8 млн. евро по втора покана на трансгранична програма"}
{"url": "https://www.24chasa.bg/novini/article/7457011", "text": "Генералният секретар на ООН Антониу Гутериш изрази днес опасения от изтичане на радиоактивни вещества от запечатан с бетонен саркофаг кратер на остров Рунит от Маршаловите острови, предаде Франс прес. Със саркофага са запечатани остатъчните вещества от 12 години на американски ядрени опити в Тихия океан, предава БТА. В реч пред ученици от Фиджи Гутериш направи презентация на структурата на конструкцията и посочи, че тя е ковчег, останал от времето на Студената война. \"Тихият океан бе, както знаем, жертва в миналото\", припомни генералният секретар. Между 1946 и 1996 г. САЩ, Франция и Великобритания извършиха стотици ядрени опити на острови в Тихия океан. В централната част на Тихия океан САЩ са извършили повече от 100 опита. 67 от тях между 1946 и 1958 г. са извършени на атолите Бикини и Ениветок, на територията на Маршаловите острови. Гутериш, чиято обиколка в южния тихоокеански регион е посветена основно на глобалното затопляне, заяви, че островите в Тихия океан имат нужда от помощ, за да се справят с последиците от ядрените опити. \"Последиците са сериозни от гледна точка на здравеопазването и замърсяването на водата в някои места\", подчерта Гутериш. Има опасения, че от саркофага може би изтичат радиоактивни вещества. Той е изграден, за да покрие кратера, образуван при експлозията на ядрената бомба \"Кактус\" на остров Рунит през май 1958 г., а впоследствие в него са изсипани и радиоактивните вещества от десетина други опити.", "date": "2019.05.16", "title": "Гутериш: Вероятно изтичат радиоактивни\nвещества от кратер на Маршаловите острови"}
{"url": "https://www.24chasa.bg/novini/article/7456845", "text": "Осъдените за терористични нападения в Куманово през 2015 г. посрещнаха днес с псувни и обиди на албански език съдиите в Апелативния съд в Скопие, които ще разглеждат обжалването на присъдите им, съобщи информационният сайт МКД. Осъдените поискаха вместо текста на жалбите да бъдат прочетени трите страници възражения, които те самите са съставили. Съдът им нареди да изчакат да дойде преводач, за да ги разберат какво говорят, но те отговориха: \"Това тук е Албания, вие говорете на албански\", предаде БТА. \"Четири години чакаме да говорим. Не искаме адвокатите да говорят за нас. Не признаваме този съд и искаме международно разследване. Говорете на албански, ние сме местното население, вие сте бежанци. Това е Албания\", заявиха осъдените, цитирани от сайта Плусинфо. След пререкания със съдиите и обиди по техен адрес, 27 от подсъдимите напуснаха съдебната зала, придружени от полицаи, а само трима останаха в съда. Заседанието на съда продължава. На 9 и 10 май 2015 г. в квартал \"Дива населба\" в Куманово въоръжена група влезе в сблъсък със силите за сигурност. В престрелката загинаха осем полицаи от специалните части на македонското МВР, а 42 бяха тежко ранени. Убити бяха и 14 души от въоръжената група. През ноември 2017 г. Основният съд в Скопие осъди седем обвиняеми по случая на доживотен затвор, 13 - на 40 години затвор, шест - на 20 години, един - на 18 години затвор, двама - на 14 години, двама - на 13 години, а четирима бяха освободени от обвинения поради недостатъчно доказателства за вината им.", "date": "2019.05.16", "title": "С псувни, обиди и викове започна обжалването на присъдите за нападенията в Куманово"}
{"url": "https://www.24chasa.bg/novini/article/7456863", "text": "България и Сърбия ще изпълняват съвместни проекти за устойчив туризъм, за подпомагане на младежите и за опазване на околната среда, финансирани по Програмата за трансгранично сътрудничество Interreg - ИПП България - Сърбия 2014-2020 г. Днес министърът на регионалното развитие и благоустройството Петя Аврамова и министърът за европейска интеграция на Република Сърбия Ядранка Йоксимович връчиха договори за субсидия, финансирани в рамките на Втората покана за подаване на проектни предложения по Програмата. Министър Аврамова посочи по време на церемонията, че програма е от особена важност за хората от пограничните региони, защото допринася за техния по-добър живот. Тя напомни, че по първа покана са сключени 39 договора на стойност 18,5 млн.евро, като 33 от тях са приключили, а останалите шест ще бъдат финализирани до края на годината. По втората покана с бюджет от малко над 12 млн. евро миналата година са били получени от 235 проектни предложения и са били одобрени 31 проекта за сключване на договори за субсидия на стойност от над 8 млн. евро. От тях 14 проектни предложения за 3,5 млн. евро ще се финансират по ос \"Устойчив туризъм\", осем за малко над 1 млн. евро ще са за подкрепа на младежите в трансграничния регион, а девет за над 3,5 млн. евро са за мерки, свързани с управлението на риска и опазването на околна среда. Девет от одобрените за финансиране проекти са с инвестиционен компонент и 22 проекта са от типа \"меки\" мерки. Министърът уточни, че към днешна дата са подписани 20 договора за субсидия, а през следващите дни не очаква да бъдат подписани и да стартира изпълнението и на останалите 11. Пет допълнителни проекта в областта на околната среда за близо 3 млн. евро също са одобрени за финансиране, но договорите за субсидия ще се сключат след преразпределение на свободния финансов ресурс по тази ос, обясни министърът, като изрази очакване, че тези мерки ще допринесат за постигане на планираните цели на програмата при пълно усвояване на договорените средства. Министърът за европейска интеграция на Сърбия Ядранка Йоксимович информира, че Сърбия има седем програми за трансгранично сътрудничество, като отбеляза, че тази с България е една от най-ползотворните, богати и с най-добри резултати. Тя изрази надежда и през следващия програмен период програмата да е успешна и в полза на региона, който и за двете страни е по-слабо развит. Ядранка Йоксимович изтъкна, че за Сърбия е полезен европейският опит на България и каза, че се надява, че страната й след един не чак толкова дълъг период ще стане член на ЕС. Начинът, по който България помага в целия процес, показва желанието й да бъде достоен член на ЕС и подкрепата, която ни оказва, показва, че тя ни счита и за сериозен кандидат, който води преговори в процеса за присъединяване към ЕС, каза сръбският министър. Министър Йоксимович покани министър Аврамова заедно да посетят крайграничните райони, за да видят успешно осъществени проекти от двете страни. Имайте предвид, че вие като работещи хора по проектите, ще бъдете надзиравани строго как те се осъществяват, обърна се сръбският министър към бенефициентите. Заместник-министърът на регионалното развитие и благоустройство Деница Николова напомни, че програмата е с бюджет 34 млн. евро и изрази надежда след изпълнението на проектите по нея, съвместно да бъде защитен по-голям ресурс за новата програма, както и да бъде потърсен най-правилен модел и подход за развитие на регионите чрез интегрирани проекти и чрез начините за финансиране. По думите на Николова има необходимост от промяна на модела и подхода към трансграничните региони и програми. Ще се търси възможност за използване на ресурсите и с възможностите за изпълнение на стратегически проекти с национално значение и приоритети за двете държави, така и на принципа на генериране на интегрирани проекти отдолу нагоре, да се опитаме да намерим възможността и да се срещнем нуждите на регионите с националните приоритети, каза Николова.", "date": "2019.05.16", "title": "България и Сърбия с общи проекти за устойчив туризъм, подпомагат опазването на околната среда"}
{"url": "https://www.24chasa.bg/novini/article/7456897", "text": "За ЕС от изключителна важност са благоденствието, стабилността и устойчивото развитие на неговите преки съседи, а Източното партньорство е ключова инициатива, ефективно спомагаща за реализацията на тези приоритети. Това каза заместник-министърът на външните работи Юрий Щерк, който участва в международна конференция, посветена на 10-ата годишнина на Източното партньорство днес в Дома на Европа в София. Организатори са румънското посолство, председателството на ЕК у нас и Софийският форум за сигурност, а събитието е в рамките на Румънското председателство на Съвета на ЕС, предава БТА. Щерк изрази задоволство, че Източното партньорство остава на видно място в дневния ред на председателствата на Съвета на ЕС. Той отбеляза, че тази инициатива е уникален формат, насочен към укрепване на сътрудничеството и създаване на стратегическо партньорство между ЕС и източните ни съседи. Целта на инициативата е изграждането на стабилен, демократичен и устойчив регион, сближаване на страните партньори с ЕС на основата на споделени основни ценности и обща привързаност към принципите и нормите на международното право, демокрацията, върховенството на закона, спазването на правата на човека, допълни Щерк. Заместник-министърът посочи, че Източното партньорство не само сближава държавите от Източна Европа с ЕС, а и развива по-добри връзки между самите страни партньори в инициативата. Той коментира, че са се разширили сферите на сътрудничество, ускорени са били политическото асоцииране, икономическата интеграция и засиленото партньорство между ЕС и страните партньори. Щерк припомни, че в рамките на Източното партньорство ЕС е инвестирал значителни финансови средства в областта на свързаността, енергийната ефективност, екологията, подкрепата за бизнеса и образованието. Младите хора продължават да са във фокуса на вниманието, посочи той и даде за пример възможността за участие в програмата \"Еразъм плюс\". България активно и силно подкрепя тази инициатива още от самото й създаване, отбеляза заместник-министърът на външните работи и отбеляза важното значение, което имат източните ни съседи от гледна точка на икономическото развитие, сигурността, отличните двустранни отношения, както и предвид българските общности, които живеят там. Той очерта сред приоритетните области на сътрудничество енергийната и транспортна свързаност, контактите между хората, младежта, образованието и мобилността. Укрепването на принципите на правовата държава и доброто управление следва да останат приоритетни, допълни заместник-министър Щерк. Укрепването на устойчивостта остава ключов фактор за запазване на стабилността на региона, коментира още той и допълни, че трябва да обединим усилията си за ефективно противодействие на различни асиметрични заплахи към страните в региона и към ЕС, като хибридните заплахи и пропаганда. Той изрази увереност, че държавите членки на ЕС и страните партньори ще успеят да постигнат съгласие по целите и приоритетите след 2020 г. Посланикът на Румъния Йон Гъля посочи, че инициативата се основава на общите европейски ценности и на готовността за приближаване на страните партньори към ЕС и допълни, че Източното партньорство се е оказало ефикасна и динамична рамка. Според него 10-ата годишнина на инициативата е отлична възможност да се оценят постиженията. По думите му това сътрудничество ефективно е допринесло да се привлекат нашите източни съседи по-близо до европейската общност на ценности и принципи. Това се оказа една инициатива, в която всички печелят, отбеляза посланикът. Той отчете постиженията в областта на мобилността и контактите. Посланик Гъля подчерта значението на силно и проспериращо Източно партньорство. Йордан Божилов, председател на Софийския форум за сигурност, коментира, че Източното партньорство е създало много възможности за развитие на държавите в областта на демокрацията, свързаността, индустриалното развитие. Като едно от главните постижения той посочи областта на обучението и образованието на младите хора, които са бъдещите лидери. Източното партньорство е платформа за регионално сътрудничество и близки връзки между държавите от ЕС и страните от инициативата, коментира той.", "date": "2019.05.16", "title": "Юрий Щерк: За ЕС от изключителна важност е стабилността съседите му"}
{"url": "https://www.24chasa.bg/novini/article/7456866", "text": "38-годишен пловдивчанин е задържан в Първо РУ за нанесена средна телесна повреда по хулигански подбуди, съобщават от МВР. Вчера, малко преди началото на футболната среща, състояла се на Национален стадион „Васил Левски“ между пловдивските отбори “Ботев“ и „Локомотив“, бе подаден сигнал, че двама мъже нанасят побой на възрастен мъж, в близост до стадиона. Пострадалият - 84 годишен мъж, е откаран в болнично заведение за оказване на медицинска помощ, настанен за лечение с фрактура на рамото. В резултат на предприетите незабавни оперативни действия самоличността на двамата бе установена и след приключване на футболния мач бяха задържани и отведени с полицейска мярка до 24 часа в Първо РУ. По безспорен начин е установено, че фактическият нападател е 38- годишен, криминално проявен пловдивчанин. След доклад на събраните материали в Софийска районна прокуратура му е повдигнато обвинение за престъпление по чл. 131 ал.1 т. 12 вр. чл. 129 ал.2 от НК. Наложена му е мярка за неотклонение „задържане под стража“ за срок до 72 часа.", "date": "2019.05.16", "title": "Задържаха за 72 часа пловдивчанин, пребил възрастен мъж преди мача в София снощи"}
{"url": "https://www.24chasa.bg/novini/article/7456900", "text": "При голям интерес премина беседата на кандидата за евродепутат от ГЕРБ Марин Захариев във филиала на Пловдивския университет „Паисий Хилендарски“ в Смолян. В университета текат Дни на отворените врати тази седмица. Всеки ден се организират различни мероприятия за младите хора. А днес от университета решиха да привлекат вниманието на специалностите икономика и туризъм, отваряйки тема „Обединена Европа – бъдещи предизвикателства и нови възможности“. Захариев заедно със студенти и преподаватели говориха за това как младите хора да бъдат успешни не само на местно, национално, а и на европейско ниво. Марин Захариев бе представен от зам.-директора доц.д-р Русалена Пенджекова като реализиран възпитаник на Пловдивския университет, в който той е завършил право. Захариев разказа за възможностите по програма „Еразъм“, която подпомага образованието, обучението, младежта и спорта в Европа. Благодарение на своя бюджет тя дава възможност на над 4 милиона европейци да учат, да проведат стаж, да натрупат опит и да работят като доброволци в чужбина. Продължаващата до 2020 г. програма „Еразъм+“ предлага възможности не само за студенти.Тя е вече с утроен бюджет спрямо рамката за 2019 г.- 41 млрд. евро. Захариев посъветва студентите да проучат какви са възможностите, по които те искат да се развиват. „Мисля, че над 12 000 младежи от България се възползваха от предходния бюджет за обучения, обмени на практики, общи проекти между университети и др. \"Еразъм+\" е с доста широка палитра и ви апелирам да участвате. Тази възможност не трябва да се пропуска“, каза кандидатът за член на ЕП. Той ги призова да се интересуват и от стажантските програми в европейските институции. „През 2020 г. завършва настоящият втори програмен период и започва следващият. Догодина можем да договаряме проекти и те бъдат изпълнявани до 2022-ра година. Надявам се общини, университети, държавата, да изпълняваме проекти от двата програмни периода. За в бъдеще все по-малко средства Европа ще отделя за кохезионната политика. Хубавата новина е, че ако в Европа имаме намаление на бюджетите с около 10% за кохезионна политика, в България нашите евродепутати и представителите на ЕК се пребориха за по-висок бюджет с 8%. За следващия програмен период успяваме да защитим бюджет от около 18 млрд. лева. Предишният бюджет беше малко над 14 милиарда“, отбеляза Захариев. Той съобщи, че догодина граничният контролно-пропускателен пункт Рудозем - Ксанти трябва да е готов, което ще даде нови възможности за развитие в региона. „Идеята е да превърнем региона ни в по-атрактивно място за живот, той да бъде кръстопът, а не крайна точка“, заяви Марин Захариев. По отношение на евроскептицизма, който се навдига в по-големите държави, той каза, че е вреден и визира драмата, до която се стигна във Великобритания с Брекзит. Заяви също, че за България няма по-добра алтернатива от Европейския съюз. А според него в следващия мандат на Европейския парламент не трябва да има малки и големи страни, а разумни доводи и интереси. „Не мога да си представя какво щеше да е в България, ако не бяхме членове на ЕС. Първо, по отношение на мигрантите. Те преминават, но благодарение на подкрепата от ЕС и на това, че сме част от Европейската агенция за гранична и брегова охрана „Фронтекс“, устояхме на натиска“, посочи Захариев. Като млад човек той изрази ентусиазма си от факта, че светът е отворен. „Навремето беше мираж да си купиш самолетен билет и без проблеми да отпътуваш с лична карта за всяка европейска страна. Сега това е факт. И буквално в края на месеца още падат таксите за роуминг. Знаете, че лично премиерът поде кампанията за падане на таксите в Западна Европа“, допълни Захариев. Той се спря също на темата за признаването на важните документи в чужбина като обясни какви ще бъдат промените в тази насока. На срещата присъства и ръководителят на Областната дирекция на ДФ „Земеделие“ – Смолян, Денислав Костов. Той говори на студентите за възможностите, които дава Програмата за развитие на селските райони и Общата селскостопанска политика на ЕС.", "date": "2019.05.16", "title": "Марин Захариев: За България няма по-добра алтернатива от ЕС"}
{"url": "https://www.24chasa.bg/novini/article/7456919", "text": "Представители на венецуелското правителство и опозицията се срещнаха днес в Норвегия в опит да намерят изход от продължителната политическа криза във Венецуела. Това съобщи Норвежката радио-телевизионна компания (НРК), като цитира неназовани източници, предадоха ДПА и БТА. Външното министерство в Осло отказа да коментира съобщенията на НРК и на няколко южноамерикански медии. \"Не можем да потвърдим, нито да отречем някакво участие в мирния процес\", каза пред ДПА говорителят на норвежкото дипломатическо ведомство Пер Виген. ТАСС цитира изявление на Ингрид Квамер Екер, друг говорител на министерството, пред вестник \"Верденс ганг\", че Норвегия е обезпокоена от възможността за ескалация на напрежението във Венецуела и най-настойчиво приканва страните да намерят мирно политическо решение. \"В продължение на много време поддържаме тесни контакти с двете страни\", признава Екер, но също не потвърди за среща в Осло. Според НРК и венецуелския уебсайт \"АлНавио\" участниците в преговорите ще се върнат още днес в родината си. Медиите твърдят, че венецуелското правителство е представено от министъра на информацията Хорхе Родригес и Ектор Родригес, губернатор на щата Миранда. Пратениците на опозицията са бившият депутат Херардо Блайд, бившият министър Фернандо Мартинес Мотола от кабинета на бившия президент Карлос Андрес Перес, и вторият заместник-председател на парламента Сталин Гонсалес. НРК посочи, че подобни преговори са били водени и в Куба. Десетки държави начело със САЩ признаха председателя на парламента в Каракас Хуан Гуайдо за временен президент на Венецуела. Норвегия не е сред тази държави, подчерта ДПА. Агенцията припомни, че Норвегия и Куба бяха посредници в продължилите четири години преговори между правителството на Колумбия и въоръжената групировка ФАРК, след които през 2016 г. бе подписан мирен договор. Заради усилията да сложи край на десетилетията партизанска война в Колумбия тогавашният колумбийски президент Хуан Мануел Сантос бе удостоен с Нобелова награда за мир. Кризата във Венецуела се изостри през януари т.г., след като президентът Николас Мадуро положи клетва за нов мандат, спечелен на избори, които според опозицията и международната общност са били нечестни и недемократични. Хуан Гуайдо се позова на конституцията и в качеството си на председател на Националното събрание се обяви за временен президент до произвеждането на нови честни избори. Гуайдо бе признат за държавен глава от голям брой латиноамерикански и европейски държави, а според ТАСС Мадуро има подкрепата на Беларус, Боливия, Иран, Китай, Куба, Никарагуа, Русия, Салвадор, Сирия и Турция.", "date": "2019.05.16", "title": "Представители на Мадуро и Гуайдо\nпреговарят днес в Норвегия"}
{"url": "https://www.24chasa.bg/novini/article/7456929", "text": "Ако ще се търси промяна в правомощията на главния прокурор, действително, в момента по отношение на него трудно може да се реализира наказателна отговорност. Следва да бъде извършена такава промяна, съответно, друг независим орган, който да проведе тази процедура. Това каза пред медиите председателят на ВАС Георги Чолаков в коментар за това дали трябва да се търси промяна в закона за ограничаване правомощията на главния прокурор. Георги Чолаков се срещна с президента Румен Радев във връзка с процедурата за избор на нов главен прокурор. По думите на Чолаков по време на срещата с държавния глава е била обсъдена процедурата и визията за този избор. Според него следващият главен прокурор е добре да бъде от прокуратурата, защото ще е наясно с проблемите и по-бързо ще може да започне да работи, предава БТА. Георги Чолаков отбеляза още, че и в момента прокурор няма законова забрана да образува производство срещу главния прокурор, но \"фактически, това трудно би се случило\". Председателят на ВАС подкрепи идеята на правосъдния министър Данаил Кирилов, като каза, че в закона има празнина и трябва да се предвиди процедура за временно отстраняване от длъжност на тримата големи. И посочи, че възможността за предсрочно прекратяване на техните мандати и сега е уредена в Конституцията и Закона за съдебната власт , но ако се предложат нови основания за това, следва да се обсъдят и да се уточни кой орган ще прави тази процедура.", "date": "2019.05.16", "title": "Георги Чолаков: Новият главен прокурор е добре да бъде от прокуратурата"}
{"url": "https://www.24chasa.bg/novini/article/7456102", "text": "Китайски и руски ядрени компании ще подпишат сделка за над 1,7 милиарда щатски долара за изграждането на трети и четвърти реактори на ядрената електроцентрала Сюдапу, което ще засили сътрудничеството в областта на ядрената енергетика между двете държави. Строежът на двата реактора на електроцентралата, която се намира в североизточната китайска провинция Ляонин, трябва да започне през октомври 2021 г. и август 2022 г., заявиха от Китайската национална ядрена корпорация (CNNC), без да уточняват датата на подписването на договора,  Според сделката Русия ще поеме изцяло отговорността за дизайна, докато Китай ще отговаря за проектирането на конкретни детайли, като общото разположение и конвенционалния остров. И за двата реактора ще бъдат използвани проектирани от Русия реакторни устройства VVER-1200 / V491, с топлинна мощност от 3 212 мегавата. Ядрената централа ще бъде с живот от 60 години. Ядрените централи Сюдапу и Тиенуан (в провинция Дзянсу) са част от сделка за 20 милиарда щатски долара, подписана през юни между CNNC и руската държавна корпорация „Росатом\". Тя е най-големия проект в двустранното сътрудничество в ядрената сфера. До ноември 2017 г. броят на ядрените блокове в континенталната част на Китай достигна 37, което нареди страната на трето място в света, а в момента в процес на изграждане са още 19.", "date": "2019.05.16", "title": "Китай и Русия ще подпишат договор за изграждане на ядрени реактори на стойност 1,7 милиарда щатски долара"}
{"url": "https://www.24chasa.bg/novini/article/7456954", "text": "Първата влакова композиция за изграждащото се метро в Солун беше посрещнат днес с церемония в депото в града, съобщи АНА-МПА. На церемонията присъства и министърът на инфраструктурата и транспорта Христос Спирдзис. Той обяви, че през следващите дни ще бъде извършено сглобяването на композицията и скоро след това ще започнат тестовете й, предава БТА. Янис Милопулос, президент на компанията \"Атико Метро\", която изгражда метрото в Атина и в Солун, обяви, че вече са завършени строителните дейности по тунелите и станциите по цялата дължина и на двете линии. Основната линия на солунското метро ще бъде пусната в експлоатация в края на 2020 г., а продължението към Каламария - през 2021 г.", "date": "2019.05.16", "title": "Първият влак за метро пристигна в депотo в Солун"}
{"url": "https://www.24chasa.bg/novini/article/7456955", "text": "В най-голямата зала на Националния театър едно представление може да бъде наблюдавано от около 2000 души. Ако обаче то се излъчи в интернет, броят им ще достигне десетки хиляди, дори милиони. Благодарение на новите технологии, традиционната култура и изкуства, като пекинската опера, операта кунцю, фолклорната музика и калиграфия, достигат на практика до всички. Нещо повече, освен популяризирането им, интернет способства и за тяхното обогатяване и адаптиране към естетическите усещания и вкусове на новото време, съобщава  Представянето в интернет дава необятни възможности достигането до огромна аудитория, и през последните години в Китай се появиха множество организации и платформи за онлайн разпространение на традиционната култура. Пример за това е сайта „Гуанмин\", който през 2017 г. излъчи 30 серии за нематериалното културно наследство и които бяха гледани от 30 милиона души. През миналата година „Гуанмин\" организира кампания „Младежи гледат опера\". Тя продължи няколко месеца, по време на които бяха излъчени по интернет шедьоври на различните разновидности на традиционната китайска опера – пекинска, шандунска, съчуанска, шанхайска, хънанска, и те привлякоха над 10 милиона зрители. В набиращите популярност влогове, все повече отделни хора също започнаха да разпространяват традиционната култура по интернет. Това са основно актьори, родени след 1990 и 2000 г., някои от които станаха истински звезди в интернет, благодарение на своите изпълнения. Цай Ян, водеща изпълнителка на традиционния инструмент джунху в Централния национален оркестър, бе сред първите, които се обърнаха към интернет, за да представят своето изкуство. Преди три години, по внушение на свои приятели, тя свири на живо по мобилното приложение „Мо Мо\", а изпълнението ѝ бе наблюдавано от над 240 хиляди души. Музикантката, която е свикнала да свири в концертни зали, призна, че е шокирана от огромния брой зрители, но след това – виждайки потенциала на интернет – създаде в „Мо Мо\" заедно с няколко свои колеги „Трупа за фолклорна музика\", която има над 100 последователи. Актьорите в традиционната опера винаги са придавали най-голямо значение на своето изпълнение, а не толкова на популяризирането на творбите, но днес това пречи те да бъдат предавани на младите, които се интересуват и харесват съвсем друг тип музика. Популяризирането по интернет на само дава възможност на съвременните заети хора да се насладят на традиционното изкуство, но в същото време те могат да го правят навсякъде и от различни устройства. През 2017 г. „Мо Мо\" представи известните изпълнители на традиционна опера Шао Тиеншуай и Бай Дзин. Сред това някои от зрителите коментираха: „Имах усещането, че образът излиза от екрана и ми говори лице в лице\", „Те могат да видят коментарите ми и това е страхотно\". По време на прякото излъчване, продължило около два часа, броят на зрителите надмина 1,4 милиона, а двамата млади актьори не само изпълниха откъси от традиционни опери, но и запознаха зрителите с детайли като грим и костюми. Според Бай Дзин, традиционната култура е трудно да стигне до голям брой хора и те да бъдат заинтригувани от нея, като една от главните причини е, че нейното съдържание и форми не отговарят на естетиката и многообразието на съвременното общество. „Интернет ни принуждава да правим промени, иначе не можем да се справим с милионите зрители по време на излъчването в мрежата\", казва той. Новото не винаги означава отрицание на старото, а традиционното изкуство може да бъде поднесено на днешните хора по начин, който да ги провокира и да ги накара да го заобичат. Пример за това е Джуан Фей, изпълнителка на гуандунска, пекинска и съчуанска опера с над 20 години на сцената, която след като започва да излъчва интернет, въвежда някои нови мотиви като хип-хоп и това ѝ създаде много млади почитатели. Друга, която върви по този път е изпълнителката на ърху Цай Ян. Първоначално, по време на излъчването по интернет, тя свири класически произведения. Един от зрителите ѝ обаче я пита дали може да изпълни на ърху мелодията от популярен телевизионен сериал. Тя изпълнява желанието му и е залята от вълна от положителни коментари и много хора започнаха да интерпретират нови творби на класически китайски инструменти. Целта на излъчването по интернет е да се достигне до по-голяма и по-млада аудитория и в това вече няма две мнения. Интересът им в същото време може да бъде предизвикан и поддържан като се търсят нови форми в представянето на класическите творби. Съчетаването на излъчването по интернет с традиционното изкуство дава възможност на артистите да разпространяват последното и така да съдействат за неговото запазване и предаване на бъдещите поколения. Въпреки пробива, голяма част от традиционната китайска култура остава непозната за мнозинството млади хора. Привличането на повече почитатели изисква сериозни усилия. Развитието на култура има своя логика, а разпространението е само една част от него. Излъчването в интернет просто отваря врата за младите хора да се докоснат до шедьоврите на фолклора, но за да го заобичат той трябва да бъдат представен по-достъпен за тях начин. А затова младите изпълнители, които разбират и залагат на силата на интернет, трябва най-напред да почерпят опит и придобият майсторството на своите по-възрастни колеги.", "date": "2019.05.16", "title": "Възраждането на традиционната култура в епохата на „Интернет Плюс\""}
{"url": "https://www.24chasa.bg/novini/article/7456956", "text": "Турският правосъден министър Абдулхамит Гюл съобщи, че е била осигурена възможност изтърпяващият доживотна присъда затвор лидер на забранената Кюрдска работническа партия (ПКК) Абдуллах Йоджалан да се среща с адвокатите си, предаде турската частна телевизия НТВ. Министърът уточни, че това е станало възможно, след като са били отменени решенията във връзка със забраната Йоджалан да се среща с адвокатите си. Адвокати на Йоджалан получиха разрешение да се срещнат с него в началото на май, което бе първата подобна среща от юли 2011 г., предаде БТА. Лидерът на ПКК Абдуллах Йоджалан изтърпява доживотната си присъда на остров Имралъ край Истанбул от 1999 г. Въпреки почти пълната си изолация в затвора Йоджалан остава знакова фигура за кюрдската въоръжена борба. Конфликтът между турската държава и ПКК е отнел живота на над 40 000 души от 1984 г. насам.", "date": "2019.05.16", "title": "Позволиха на лидера на ППК Абдуллах Йоджалан да се среща с адвокатите си"}
{"url": "https://www.24chasa.bg/novini/article/7456968", "text": "  Кандидатът за евродепутат от листата на ГЕРБ и СДС Лиляна Павлова ще посети град Дупница на 18 май /събота/, съобщиха от ГЕРБ. Tя ще се срещне и разговаря с граждани на община Дупница от 12:30 ч., в информационна шатра, ситуирана на централния площад „Свобода“.                                                                                                                                                                                                                                                                                                                       ", "date": "2019.05.16", "title": "Лиляна Павлова ще посети град Дупница на 18 май"}
{"url": "https://www.24chasa.bg/novini/article/7456970", "text": "Великобритания повиши нивото на заплаха за военния и дипломатическия си персонал в Ирак заради растящите рискове от страна на Иран, съобщи днес телевизия \"Скайнюз\", цитирана от Ройтерс. Говорителката на британското външно министерство все още не е отговорила на запитванията за коментар по темата, предаде БТА.  Великобритания постави също персонала си заедно със семействата им в Саудитска Арабия, Кувейт и Катар в повишено състояние на тревога, съобщи \"Скайнюз\".", "date": "2019.05.16", "title": "Великобритания повиши нивото на заплаха  \nв Ирак заради ситуацията около Иран"}
{"url": "https://www.24chasa.bg/novini/article/7456972", "text": "Всички са наясно каква е отговорността при тези избори и хората в цялата страна ни приемат изключително радушно, сподели пред симпатизанти в гр. Стралджа, Ямболско, кандидатът от листата ГЕРБ и СДС Андрей Новаков. Той бе категоричен, че ГЕРБ няма да се откаже от своите ангажименти, защото „зад нас стои България“, съобщиха от партията. При посещението си в общинския център той откри обновения офис на ПП ГЕРБ и се срещна с членове и симпатизанти. „Пожелавам ви да превърнете този офис в място, в което се раждат идеи“, обърна се той към присъстващите и ги призова да бъдат активни в изборния ден. Андрей Новаков припомни, че Ямболска област е пример за успешно изпълнени европейски проекти, а реализацията на мащабни инфраструктурни обекти като автомагистрала „Тракия“ е показателно за ефекта върху развитието на региона и ръста на инвестициите. „Листата на ПП ГЕРБ се състои от хора, доказали себе си, хора, които защитават интересите на българите в рамките на обединена Европа“, изтъкна по време на срещата областният координатор на ГЕРБ – Ямбол Георги Славов. По думите му политиката е преди всичко морал и човек трябва да има първо морални устои, след това сили и вяра в себе си, за да постигне това, което цели. „А кандидатите на ГЕРБ са доказали своята отдаденост при защитаване интересите на страната ни“, коментира той. „Съдбата на България и на нейното място в Европа зависи много от тези избори. Те са определящи за развитието на страната и бъдещето на децата ни“, подчерта на свой ред народният представител д-р Юлиян Папашимов.", "date": "2019.05.16", "title": "Новаков: Ние няма да се откажем от нашите ангажименти, защото зад нас стои България"}
{"url": "https://www.24chasa.bg/novini/article/7456979", "text": "Международното военнополицейско учение „Отвъд хоризонта 2019“ завърши с ден за високопоставени гости и медии, който се проведе на учебен полигон Ново село днес, 16 май. В учението участваха военнослужещи от България, САЩ, Румъния, Украйна, Република Северна Македония и Армения като в задачите на терен бяха включени и екипи на Националната служба за охрана (НСО) и подразделение на МВР за борба с тероризма. Това съобщиха от Министерството на отбраната. Целта на учението бе да се повишат способностите на декларираната рота „Военна полиция“ и на щаба на ротата за планиране и водене на операции. По време на учението бяха отработвани представените на демонстрацията проверка на автомобили на контролно-пропускателен пункт извън населено място; издирване на инкриминирани предмети под вода; охрана на ВИП лице; реагиране на засада и евакуация по алтернативен маршрут на безопасно място; прочистване на сграда с терористи, взели заложници. Участниците в международното учение получиха висока оценка за представянето си от заместник-началника на отбраната вицеадмирал Емил Ефтимов и директора на Служба „Военна полиция“ бригаден генерал Борислав Сертов. Демонстрациите наблюдаваха още полковник Шанън Джонсън, военен аташе на САЩ в България, началникът на НСО генерал-майор Данчо Дяков, командващият Съвместното командване на силите генерал-лейтенант Любчо Тодоров, съветникът на президента по военна сигурност бригаден генерал Васил Лазаров.", "date": "2019.05.16", "title": "Международно военно учение в Ново село завърши с висока оценка за участниците (Снимки)"}
{"url": "https://www.24chasa.bg/novini/article/7456989", "text": "Председателят на Европейската комисия Жан-Клод Юнкер каза днес, че е загрижен заради възможността \"крайни\" политически сили, особено крайнодесни, да получат влияние и да възпрепятстват работата на европейските институции след изборите на 26 май, предаде Франс прес. \"Ако крайнолевите и крайнодесните сили имат голямо влияние в Европейския парламент, всички дебати ще бъдат, може би не напълно доминирани, но силно повлияни от тях\", каза Юнкер в интервю за австрийския в. \"Стандард\", предава БТА. Според сегашния председател на ЕК ако следващата Еврокомисия бъде \"зависима от крайнолевите и крайнодесните гласове, тя би била недееспособна\". В това отношение \"крайната десница представлява основната опасност\", добави Юнкер и изрази опасение, че \"образът на Европа ще помръкне, ако класическите европейски партии направят празнословни компромиси с крайната десница\". Свързан с Европейската народна партия (ЕНП), коалиция на консервативни партии, която в момента е първа сила в парламента в Страсбург, Юнкер предупреди своето политическо семейство за изкушението от сближаване с националистическите партии за налагане на назначаването на Манфред Вебер - лидер на ЕНП, начело на бъдещата Европейска комисия. В такъв случай \"бих помолил моята партия да напусне ЕНП\", уверява политикът, родом от Люксембург, отхвърляйки \"всеки компромис с крайната десница\". Кой ще го наследи начело на Еврокомисията е един от залозите на изборите за Европарламент, които ще се произведат от 23 до 26 май. Юнкер, чийто мандат изтича в края на октомври, порица също австрийския канцлер Себастиан Курц, премиер на консервативно правителство, в което е крайнодясната Австрийска партия на свободата, която редовно хули европейските институции. \"Мисля, че Курц е убеден и предан европеец. Но сега той се присъединява към тематиката на онези, които, без да поставят под съмнение европейските действия, критикуват масово\", изрази съжаление председателят на Еврокомисията. Той реагира на неотдавнашните изявления на Курц срещу \"регулаторните безумия\" на ЕС, настоявайки за отмяна на \"хиляда\" регламенти на общността. Опозицията критикува австрийския канцлер за демагогската и евроскептичната му позиция. \"Не мисля, че е добре той, който е привърженик на Европа, да се присъединява сега към хор на опонентите\", смята Юнкер.", "date": "2019.05.16", "title": "Юнкер: Страхувам се крайната левица и десница да не повлияят на евроинституциите"}
{"url": "https://www.24chasa.bg/novini/article/7456603", "text": "Френският президент Еманюел Макрон каза, че Франция не си е поставила за цел да блокира китайската компания \"Хуавей\", нито да започва някакъв вид технологична война, предаде Ройтерс. Той говори ден след като правителството на САЩ вписа китайския телекомуникационен гигант в \"черен списък\". Президентът Доналд Тръмп забрани на \"Хуавей\" да купува ключови американски технологии без специално разрешение и забрани на американските телекомуникационни мрежи да инсталират техника на \"Хуавей\" по съображения за националната сигурност, предава БТА. \"Нашата перспектива не е да блокираме \"Хуавей\" или която и да е друга компания, а да запазим националната си сигурност и европейския суверенитет. Мисля обаче, че е неуместно да започваме сега технологична или търговска война\", подчерта Макрон, говорейки на събитие в Париж. Холандският вестник \"Де Фолкскрант\" цитира неназовани разузнавателни източници, че\"Хуавей\" разполага със скрита \"задна врата\" в мрежата на холандска телекомуникационна компания. Според вестника холандската разузнавателна агенция AIVD сега проверява дали тази ситуация дава възможност на китайското правителство да шпионира. В статията няма никакви конкретни данни дали въпросната \"задна врата\" е хардуер или софтуер, как действа и дали изобщо е била използвана. Говорител на \"Хуавей\", цитиран от Ройтерс, отрече пред вестника тези обвинения. \"Ние спазваме законите и правилата във всяка страна, в която оперираме - каза той. - \"Хуавей\" държи затворена вратата за правителствата или за онези, които искат да използват нашата мрежа за действия, които биха застрашили киберсигурността.\" Говорител на AIVD отказа да коментира пред Ройтерс написаното в холандския вестник. През април AIVD заяви, че е \"нежелателно Холандия да зависи от хардуер или софтуер на компании от страни, изпълняващи активни киберпрограми, насочени срещу холандските интереси\", посочвайки конкретно Китай и Русия, добавя Ройтерс. Две от трите те големи холандски телекомуникационни компании, KPN и VodafoneZiggo, отказаха да коментират написаното във вестника, а третата - T-Mobile/Tele2 каза, че не знае за никакво разследване на AIVD. Миналия месец KPN съобщи, че ще изключи техника на \"Хуавей\" от \"ядрото\" на своята мобилна мрежа в бъдеще, но ще продължи да използва радио кули на китайската компания. За опасностите, свързани с \"Хуавей\", предупреди и бившият шеф на британската служба за външно разузнаване МИ-6 Ричард Диърлав, цитиран от Ройтерс. Според него китайската компания представлява толкова голям риск за сигурността на Обединеното кралство, че правителството трябва да преразгледа решението си да й даде ограничена роля при изграждането на 5G (5-Джи) мрежи. \"Възможността да се контролират комуникациите и данните, течащи през тези канали, ще бъдат средството за упражняване на власт над обществата и другите страни\", пише Диърлав в предговор към проучване за \"Хуавей\" на \"Обществото Хенри Джексън\". Този въпрос особено нашумя през последните дни на Острова след визитата на държавния секретар на САЩ Майк Помпейо и предупреждението му, че Лондон трябва да промени отношението си към Китай и \"Хуавей\". Той сравни втората по обем икономика в света със заплаха за Запада, подобна на онази, която някога представляваше Съветският съюз. Според Диърлав, който бе шеф на МИ-6 в периода 1996-2004 г., е дълбоко обезпокоително, че британското правителство \"изглежда е решило да предаде развитието на част от най-чувствителната си и критична инфраструктура\" в ръцете на китайска компания. Той изрази надежда, че бъдещият британски премиер ще преразгледа това решение.", "date": "2019.05.16", "title": "Макрон: Франция няма за цел да блокира \"Хуавей\" или да води търговски войни"}
{"url": "https://www.24chasa.bg/novini/article/7456585", "text": "Министър-председателят Бойко Борисов и гръцкият премиер Алексис Ципрас ще дадат началото на изграждането на междусистемната газова връзка между България и Гърция, съобщиха от пресцентъра на Министерски съвет.  Интерконекторът между двете страни е един от приоритетните проекти за сигурност и конкурентоспособност на енергийния пазар в Европейския съюз. Проектът е изключително важен и от гледна точка осигуряване на диверсификация на източниците и доставките на газ за България и региона на Югоизточна Европа. Церемонията за даване началото на строителните дейности по проекта ще се състои от 11.30 часа на 22 май 2019 г. до с. Кирково, на пътя преди ГКПП Маказа.", "date": "2019.05.16", "title": "Борисов и Ципрас дават старт на изграждането на газовата връзка между двете страни"}
{"url": "https://www.24chasa.bg/novini/article/7456613", "text": "В хода на издирването на заподозрения за двете убийства в Костенец Стоян Зайков спецчастите са хвърлили шокова граната в къща в село Очуша. Тези действия били предприети след получен сигнал, че Зайков се укрива на въпросния адрес. Издирваният обаче не бил открит там. Това съобщи за   главният секретар на МВР Ивайло Иванов. Шоковата граната предизвиква силен звук и светлина, за да дезориентира човек. Стоян Зайков се издирва вече седми ден. Той е заподозрян за убийството на бившата си приятелка, чийто труп бе открит миналата седмица. В сряда пък бе намерено тялото и на съседа и трети братовчед на Зайков. Той бил застрелян с ловна пушка в къщата си. Все още не е ясно дали е жертва на издирвания.", "date": "2019.05.16", "title": "Хвърлиха шокова граната в къща в Очуша по сигнал, че Зайков е там"}
{"url": "https://www.24chasa.bg/novini/article/7456595", "text": "От 9:30 на 18-ти май до 00:00 ч. на 19 май входът за музея ще е свободен На 18-ти май под мотото \"Музеят като културно средище. Бъдещето на традициите\" в музея ще се отбележи Международен ден на музеите и Европейска нощ на музеите. За поредна година Националният исторически музей ще се включи в 15-ото издание на Европейската нощ на музеите. Екипът на музея е подготвил изключително интересна и изобилстваща от събития програма:  за най-малките посетители ще има забавно и увлекателно ателие „Оцвети своя герой”. Те ще могат да оцветяват героите на българския анимационен сериал „Златната ябълка”.  в Пленарна зала ще има прожекция на пилотния епизод на българския анимационен филм „Златната ябълка”.  авторите на две български настолни игри, вдъхновени от родния фолклор и традиции – „Дръж се, Земьо” и „Кукер” ще демонстрират прототипи на игрите. Детския музейно-образователен център на НИМ всички любознателни малчугани ще могат да се включите в ателиетата „О писменехь”, \"Рисунки с пясък\" и \"Чудодейно измивало\" (правене на сапуни), \"Керамика\" (изработване на глинени съдове на грънчарско колело), в часовете от 10:00 до 22:00 часа. Такса за участие в 1 ателие - 8 лв./участник; в 2 ателиета - 14 лв./участник.", "date": "2019.05.16", "title": "Накъде с децата през уикенда"}
{"url": "https://www.24chasa.bg/novini/article/7455339", "text": "17 май (петък) е последният ден, в който абитуриентите могат да получат служебна бележка за явяване на матура. Без такава те няма да бъдат допускани до изпита. В нея са вписани входящият номер и информация за училището, сградата и залата, където ще държат матура. 52 650 абитуриенти са подали заявления да държат първата задължителна матура по български език и литература на 21 май. Това е 23-ата поредна зрелостна сесия от 8 години насам. Английският е най-желаният за втората задължителна матура по предмет по избор от общо 13, като тази година е изпреварил биологията. Тя ще е на 23 май. Английски са посочили 14 612 младежи, а биология - 11 076. Като цяло обаче отново четирите предмета - английски, биология, география и философски цикъл, остават сред най-предпочитаните за втория изпит. Най-малък брой подадени заявления пък има за полагане на матура по италиански език. по различните училища за полагане на матурата. “Бих препоръчала на всички зрелостници предварително да се поинтересуват къде се намира училището. Добре е да отидат да го видят, ако за тях е ново и непознато, и да преценят кой е оптималният маршрут, по който ще се придвижат в деня на съответната матура. Случвало се е в годините, макар и не толкова често, абитуриентите да не са преценили предварително времето си и да не са допуснати до явяване, защото са закъснели”, обясни шефката на дирекция “Съдържание на предучилищното и училищното образование” в МОН Евгения Костадинова. 12-класниците трябва Влизането в училището става срещу документ за самоличност - лична карта, паспорт или шофьорска книжка. Трябва да се носи и служебната бележка за допускане на матура. Следва инструктаж от квестор какво може да прави и какво - не. Квесторите ще изискат от учениците да изключат мобилните си телефони и да ги поставят на видно място. “Квесторите са опитни. Нека всички зрелостници стриктно да спазват изискванията на квесторите”, съветва Костадинова. Преди да започне изпитът, всеки ще получи изпитен комплект и пликове, в които да поставя отделните модули. Изпитният комплект се състои от няколко листа, скрепени в едно цяло. На първия лист има указание, което напомня на учениците как трябва да отбелязват верните според тях отговори и как трябва да реагират, ако, след като са отбелязали отговор, се откажат от него. В долната част на първия лист има прикрепена с перфорация идентификационна бланка. Първата работа на зрелостниците ще бъде да попълнят тази бланка. Трябва да впишат с печатни букви трите си имена, ЕГН и входящия си номер от служебната бележка, след това трябва да се подпишат. Изключително важно е След това получават последователно изпитния материал за всеки модул. На зрелостните изпити се ползва само химикалка с черен цвят. Матурите по български език, по чужд език и всички обществени науки се състоят от 3 модула. Максималното време за работа по първия модул е 60 минути. Вторият също е 60 минути, а третият - 120. Общо са 4 часа. Учениците със специални образователни потребности работят в отделни зали и се ползват с удължено време. За математика и природни науки модулите са 2. Първият е от 90 минути, а вторият - оставащите 150 минути. Много важно е абитуриентите и листа за отговори - тогава ще им се намалят точки. Проверяващите всъщност четат това. Изпитният тест не се слага в пликовете. След приключване на всеки от модулите учениците трябва да преустановят работа и да запечатат както теста, така и листа за отговори от този модул. След това повече нямат право да се връщат към него. Независимо дали първият модул е с продължителност 60, или 90 минути, зрелостникът може да напусне изпитната зала, ако е приключил работата си по него и е запечатал плика. Ако е бил обаче много бърз, трябва да изчака да минат 60 минути. Работи по първия модул, приключва работа, запечатва в плик и тогава може да излезе до тоалетна - няма как да се върне и да продължи работата по модула, обясняват експертите. По-различно е на втория модул по природни науки и математика, който трае 150 минути, и на третия модул по чуждите езици, български език и литература и обществени науки, за който са отредени 120 минути. Това е твърде дълго време, затова е преценено, че ученикът може да излезе от изпитната зала, без да запечата модула, след изтичане на първите 90 минути. Зрелостникът няма право да си тръгне от изпита до 60 минути след началото на първия модул. Веднъж напуснал, не може да се връща. Попълнената идентификационна бланка се откъсва чак след приключване на работа и по последния модул и след като квесторът се е подписал. Тя се поставя в малко пликче и заедно с всички пликове с модулите ще се запечатат в индивидуален плик, който се предава на квестора. Абитуриентът се отстранява, в случай че преписва от хартиен пищов, използва електронни устройства, преписва от работата на друг ученик и ако изнася извън залата изпитни материали. Работа на отстранен ученик се анулира и не се оценява, предупреждава Евгения Костадинова.", "date": "2019.05.16", "title": "На матурата: черна химикалка и 1 час не се мърда от мястото"}
{"url": "https://www.24chasa.bg/novini/article/7456631", "text": "Когато Еманюел Макрон стана френски президент преди две години, той обеща да скъса напълно с миналото. Месеци след като пое поста, той намали данъците за компаниите и инвеститорите и направи по-лесно наемането и уволнението, като промени трудовия кодекс. След две години на поста и след шест месеца улични протести на \"жълтите жилетки\" срещу неговите пробизнес реформи, 41-годишният бивш инвестиционен банкер управлява икономиката, като поставя нов акцент върху домакинствата и увеличаването на доходите им. Жонглирането му, с което поддържа реформата жива и същевременно прави отстъпки на протестиращите, засили растежа, казват икономисти, като инвестициите са устойчиви, а безработицата намалява. Макрон промени посоката, след като се сблъска с обвиненията на протестиращите, че пренебрегва трудещите се и пенсионерите, и на фона на понякога придружените с насилие демонстрации, които всяка седмица нарушават нормалния ритъм на градовете във Франция. След пакет отстъпки през декември на стойност над 10 милиарда евро (11,23 милиарда долара), Макрон обяви намаляване на подоходните данъци миналия месец за още пет милиарда евро. За да намери пари за тези мерки, той цели да забави данъчните облекчения за някои компании и да затвори вратичките при корпоративните данъци. Освен това са поети обещания за намаляване на разходите, макар че не са дадени подробности. \"Държавната политика отново подкрепя търсенето и домакинствата за сметка на конкурентоспособността, тъй като нямаме допълнителна възможност и за двете едновременно, каза икономистът Еманюел Жесюа от мозъчния тръст Rexecode. Международните партньори на Франция казват, че това е справедлива цена, която трябва да се плати, ако помага да се запази мирът и позволява на Макрон да продължи с реформите. \"Като цяло Франция трябва да се консолидира, тъй като дефицитът и дългът са прекалено високи,\" каза високопоставен представител на Международния валутен фонд в Париж миналата седмица, като допълни: \"Може да има известна гъвкавост, за да се отговори на социалните притеснения и да се намери отново консенсус за продължаване на процеса на реформите.\" Постигане на баланс Отстъпките на Макрон, които представляват предимно данъчни облекчения, насочени към работниците с ниски доходи и пенсионерите, могат да тласнат растежа до 1,5% тази година според икономическия мозъчен тръст OFCE. Без държавни пари растежът ще бъде близо до 1%, посочи икономистът от OFCE Матийо План. Данъчните стимули обаче може да повишат бюджетния дефицит повече от планираното над лимита от 3%, който правителството очаква временно да прехвърли тази година заради отдавна планирана данъчна промяна. За сравнение Германия, която винаги с неохота развързва кесията, дори когато забавянето в международната търговия се отразява на икономиката й, очаква растеж от едва половин процент тази година. \"Ако Еманюел Макрон е в състояние да се измъкне от вътрешната социална криза, има някои източници на растеж,\" каза План. Смесването на политиката за стимулиране на производството и пазарите с мерки, насочени към повишаване на търсенето и покупателната способност, може да помогне да се постигне правилният баланс, допълни той. Започвайки третата година от петгодишния си мандат, Макрон може да твърди, че мерките, които взима, дават резултат, макар че икономистите предупреждават, че ще минат години преди успехът или провалът им да бъдат напълно ясни. Пазарът на труда изглежда в най-добрата си форма от години. Безработицата е на близо 10-годишен минимум, а заетостта е на най-високото си равнище от 1980 година. Младежката безработица рязко се понижи. Делът на новонаетите с постоянен трудов договор, нещо, което работодателите избягваха, докато Макрон не направи по-лесни уволненията, се е повишил до рекордните близо 50 %. Пак рекорден брой хора започват бизнес, а бизнес климатът се промени достатъчно през последните две години, за да се превърне Франция във водеща дестинация за чуждестранни инвестиции, според американската консултантска компания ATKearney. Тя поставя Франция на пето място в света като място за чуждестранни инвестиции или с две места по-нагоре спрямо миналата година, въпреки че картини на вандализъм и уличните сблъсъци на \"жълтите жилетки\" обиколиха света. Със значимите промени на системите за безработица и пенсиониране, които се очакват тази година, големите компании като фирмата за набиране на персонал ManpowerGroup, чийто най-голям пазар е Франция, са убедени, че Макрон ще се придържа към програмата си за реформа. \"Като цяло френското правителство е решено да направи Франция по-конкурентна като място за инвестиране и като място за растеж. Не виждам това да се променя,\" каза неотдавна главният изпълнителен директор на ManpowerGroup Йонес Прайсинг.", "date": "2019.05.16", "title": "След 2 г. като президент Макрон преориентира икономическата си реформа"}
{"url": "https://www.24chasa.bg/novini/article/7456634", "text": "Вокалистът на украинска рок група Святослав Вакарчук заяви днес, че ще основе политическа партия за предстоящите парламентарни избори, защото на обществеността й е дошло до гуша от корупцията и иска нови лица в политиката, предаде Ройтерс. Корупцията, влошаващият се жизнен стандарт и господството на старите политически сили намалиха доверието към правителството до само 9 процента, най-ниския рейтинг в света, показа проучване на Галъп от март. Парламентарните избори трябва да се произведат в края на октомври, шест месеца след президентските, в които новодошлият в политиката комедиен актьор Володимир Зеленски победи досегашния президент Петро Порошенко, предава БТА. Четирийсет и четиригодишният Вакарчук бе смятан също за потенциален претендент за президентския пост, но два месеца преди изборите той се отказа да участва в тях, като каза, че не се интересува от поста на президент, а от истинските промени в Украйна. \"Ние от партията \"Глас\" отиваме в парламента, за да разрушим старата политика и за да изградим нова политика, която ще ни донесе истинска промяна\", Каза Вакарчук пред привърженици в центъра на Киев. \"Парламентът се е превърнал в отровно блато, което засмуква бъдещето ни. Трябва да променим това\", добави той. Вакарчук каза, че партията му ще подкрепя европейската и евроатлантическата интеграция и свободния пазар и ще се бори с корупцията и влиянието на олигарсите. Активен поддръжник на Оранжевата революция през 2004 г., Вакарчук стана депутат през 2007 г., но се оттегли от политиката година по-късно, припомня Ройтерс. Социологическо проучване през април показа, че евентуална политическа партия на Вакарчук би получила по-малко от 1 процент подкрепа от избирателите. Но според анализатори неговата нова партия може да успее да прескочи 5-процентния изборен праг. \"Обществото иска нови лица в политиката и нови политици\", каза Володимир Фесенко от мозъчния тръст \"Пента\". \"Той има шансове и висок личен рейтинг, а до неотдавна всъщност бе вторият най-популярен човек в Украйна след Зеленски\", каза анализаторът, без да назовава източници.", "date": "2019.05.16", "title": "Украински рокаджия прави партия за предстоящите парламентарни избори"}
{"url": "https://www.24chasa.bg/novini/article/7456622", "text": "Гърция плаща с 30 процента повече за енергийни носители, отколкото се плаща средно в ЕС. Това се казва в доклад на гръцкия Съюз на бизнесмените и индустриалците (СБИ) в доклад, публикуван преди предстоящите избори за Европарламент, предаде ТАСС, цитирана от БТА. Според СБИ постоянните препятствия на пътя за създаването на единен пазар за енергия и липсата на координация на националната политика на държавите от ЕС затрудняват преминаването към европейска енергийна политика с ниски цени и безопасност на доставките. За този недостатък плащат потребителите и предприятията, в резултат на което сегашните цени за електроенергия в Европа са с 30 процента по-високи отколкото в САЩ, а цените за газ са над два пъти по-високи, посочи СБИ. В Гърция бе установено, че цените за енергийни носители са едни от най-високите сред 28-те страни членки на ЕС. А от стойността на енергийните носители зависи и конкурентноспособността на гръцката промишленост. В момента стойността на енергийните носители в Гърция е с 30 процента по-висока, отколкото средно в ЕС, се казва още в доклада.", "date": "2019.05.16", "title": "Гърция плаща с 30% повече за енергийни носители, отколкото се плаща средно в ЕС"}
{"url": "https://www.24chasa.bg/novini/article/7456086", "text": "Китай работи върху изграждането на смарт музеи с помощта на най-новите технологии като изкуствения интелект и виртуалната реалност, разкри наскоро Държавната администрация за културното наследство, предава  Гуан Цян, заместник началник на институцията каза, че в рамките на форума на върха „Дигитален Китай\", провеждащ се във Фуджоу, те са насърчили използването на изкуствен интелект, виртуална реалност, пространствен дисплей и смарт управление в редица институции на страната, свързани с културното наследство. „Източниците на културно наследство трябва да се възползват от модерните технологии, за да достигнат повече хора\", казва Гуан. Той добави, че администрацията в момента работи по изграждането на общонационална база данни на културните реликви, а големите данни се използват все по-често за опазването на културното наследство. Китай притежава 767 000 обекта с недвижими културни ценности и над 100 милиона артефакти, както и огромен брой реликви, съхраняващи се в частни музеи и колекционери, по думите на Гуан. Броят на музеите в Китай се увеличи от 349 през 1978 г до настоящите 5000, по данни на администрацията. Около 1 милиард са посещенията в музеи всяка година и тяхната популярност сред туристите расте. В рамките на тридневния форум „Дигитален Китай\", който стартира в понеделник, акцент са най-новите информационни технологии, навлезли в държавната администрация, индустриите и обществото. Междувременно, Администрацията обяви в неделя събитията и мероприятията, които са планирани за отбелязването на Международния ден на музеите на 18 май. Хунанския музей в Централен Китай ще е домакин на главното събитие както и специална съвместна изложба за духа на китайската цивилизация. Други музеи в страната също планират специални дейности по темата „Музеите като културни центрове: Бъдещето на традициите\", разкри още Администрацията. Заместник директорът на институцията Гуан Цян каза, че мероприятията ще се фокусират върху функцията и ролята на музеите за разпространението и наследяването на културата. От музеите се очаква да насърчават творческата трансформация и новаторското развитие на традиционната китайска култура. Чрез мероприятията музеите ще допринесат за стимулиране на обмена и взаимното разбирателство между различните цивилизации, добави още Гуан.", "date": "2019.05.16", "title": "Китай промотира новите технологии в изграждането на „смарт музеи\""}
{"url": "https://www.24chasa.bg/novini/article/7456675", "text": "Три месеца ще се проверява дали толсистемата работи. На 16 август започва реално тестване на толсистемата на терен. Това решиха представители на транспортния бранш на среща с премиера Бойко Борисов, регионалният министър Петя Аврамова, финансовият - Владислав Горанов, зам.-регионалният Николай Нанков. Официално новата система за таксуване трябваше да заработи от 16 август. Да се отложи обаче бе решено заради недоволството на превозвачи. Тестовете ще започнат с предоставени от бранша превозни средства, на които ще бъдат монтирани бордови устройства. Така ще се проследи движението на вътрешния и транзитния тежкотоварен трафик и на автобусите в България, които ще плащат такси за изминато разстояние. Тестовият период на терен на системата изтича през ноември. Той може да приключи и по-рано, като срокът ще бъде уточнен в разговори с превозвачите. На срещата всички представители на бранша изказаха желание през тестовия период да монтират бордови устройства на всичките си автомобили, обясни министър Петя Аврамова. През този период превозвачите няма да бъдат облагани с тол такса, а ще продължат да плащат винетна. След края на месец май ще бъде свикан и вече конституираният обществен консултативен съвет по въпросите на тол системата към министъра на регионалното развитие. На него в по-широк формат ще бъдат представени нови варианти на тарифите и обхвата на тола в България. Министърът на финансите разбра, че сме за толсистемата, не е превозвачите да не искат хубави пътища, коментира за “24 часа” изпълнителния директор на Съюза на международните превозвачи Йордан Арабаджиев. Вариантът на МРРБ според превозвачите е най-консервативен, тоест - най-скъп. На този етап никой нямало да коментира тарифи и обхват на пътищата, за които ще има цена за преминаване. Първо ще се тества както колко ще излезе пътуването, така и трафикът и след това ще се преценява какви да тарифите и за кои пътища да са. По това е постигнат консенсус. Според Аврамова всички граждани и браншът на превозвачите искат добри пътища. За тях обаче били необходими и много средства: Приходите от винетни такси са от порядъка на 370 млн. лв. Около 600 млн. лв. годишно е недостигът, за да работим и да удовлетворяваме всички искания за добри пътища в България, каза още Аврамова.", "date": "2019.05.16", "title": "Отлагат толсистемата с 3 месеца, тестват я с камиони от 16 август (обновена)"}
{"url": "https://www.24chasa.bg/novini/article/7456674", "text": "Кметът на Ню Йорк Бил де Блазио се включи в надпреварата за президентската номинация на Демократическата партия за изборите през ноември догодина, предаде Асошиейтед прес. Де Блазио обяви кандидатурата си във видеоклип, публикуван рано тази сутрин от предизборния му екип. Той може да срещне затруднения да се отличи сред мнозината други кандидати за тази номинация, чиито политически възгледи също клонят към лявата част на политическия спектър, отбелязва БТА. Кметът на най-големия американски град е изправен и пред скептицизъм в Ню Йорк. Според неотдавнашно проучване 76 на сто от нюйоркчаните смятат, че той не трябва да се кандидатира. Де Блазио обаче отхвърли неблагоприятните проучвания, заявявайки, че посланието му за борба с финансовото неравенство ще бъде посрещнато добре от обикновените американци. \"В този свят има много пари. В тази страна има много пари. Те просто са в грешните ръце\", казва Де Блазио в началото на записа. \"Кандидатирам се за президент, защото е време да поставим работещите хора на първо място\", добавя той. Кметът на Ню Йорк може да се похвали с прогресивните си постижения, включително всеобщо достъпни грижи за деца на възраст под 5 години, въвеждането на минимално заплащане от 15 долара на час и платени болнични. Той постигна това в град с 8 милиона жители, което го прави по-голям от повечето щати на САЩ, отбелязва Ройтерс. Конкурентите му за номинацията на Демократическата партия обаче включват либерални икони като сенаторите Бърни Сандърс и Елизабет Уорън, както и бившия вицепрезидент на Барак Обама Джо Байдън. С кандидатурата си на национално равнище Де Блазио се опитва да получи роля, която му се изплъзна като кмет на най-големия град в САЩ, отбелязва АП. При встъпването си в длъжност през 2014 г. той изглеждаше готов да стане една от водещите фигури в зараждащото се ляво крило на Демократическата партия, но това не се случи. Според политически наблюдатели дори ако кандидатурата на Де Блазио не спечели популярност, той ще успее да популяризира своите политики и евентуално да се стреми към място в бъдещи правителства на президенти от Демократическата партия. Поради ограничение за броя на мандатите Де Блазио не може отново да се кандидатира за кмет на Ню Йорк.", "date": "2019.05.16", "title": "Кметът на Ню Йорк влиза в надпреварата за президент на САЩ през 2020 г."}
{"url": "https://www.24chasa.bg/novini/article/7456671", "text": "Софийска районна прокуратура внесе обвинителен акт за изнасилване и блудство, при които случаи е пострадало 14-годишно момиче. Това съобщиха от държавното обвинение. Пострадалата М. (на 14 г.), живеела в София, жк „Младост“, заедно с нейната майка Р. и баба й Р. Родителите на М. били разделени от около осем години, като след раздялата им, майка й започнала връзка с обвиняемия П. М. го познавала от детските й години, тъй като той бил близък приятел на баща й. На 25.07.2018 г., около 08.00 часа, след като бил прекарал вечерта заедно с Р. и други свидетели, обвиняемият П. попитал М. дали иска да отиде с него до жилището му, което е близо до дома на М. П. обяснил на М., че трябва да вземе оттам мобилен телефон, който по-късно искал да заложи в заложна къща. М. се съгласила и двамата се насочили към адреса на обвиняемия. В апартамента на П. обвиняемият попитал М. дали „иска да й достави удоволствие“, в резултат на което пострадалата се притеснила, казала му, че „иска да си ходи“ и се насочила към вратата на стаята. П. обаче я настигнал, хванал я с две ръце и я бутнал на леглото, след което легнал до нея и упражнил сила, като я хванал с ръце и по този начин не й позволявал да се изправи. Непосредствено след това, използвайки описаната сила, П. се съвкупил с М., след което започнал да извършва и други действия, целящи удовлетворяване на неговото полово желание. Малко по-късно П. заявил на М., че „може да си тръгва“, но не трябва да казва на никого за случилото се. Около 11.00 часа на същия ден М. се обадила на баща с – свидетеля С., на който разказала за действията на П. С. от своя страна незабавно подал сигнал в 07 РУ - СДВР. По случая е образувано досъдебно производство под ръководството и надзора на Софийска районна прокуратура. Разследването е приключено, на 16.05.2019 г. е внесен обвинителен акт срещу П. за извършено от него престъпление (за изнасилване на лице, ненавършило 18-годишна възраст), както и за блудство. П. (на 33 г.) е неосъждан до момента. Предстои делото да бъде насрочено за разглеждане в Софийски районен съд.", "date": "2019.05.16", "title": "14-годишна - жертва на изнасилване и блудство в София от приятел на баща й"}
{"url": "https://www.24chasa.bg/novini/article/7456710", "text": "Специализираният наказателен съд постанови една година лишаване от свобода с 3 години изпитателен срок за кмета на община „Родопи“ Йордан Шишков. Той е признат за виновен за това, че на 29 октомври 2010 г. и 17 януари 2011 г., при условията на продължавано престъпление, не е положил достатъчно грижи за повереното му общинско имущество, от което са последвали щети в размер на общо 459 654,57 лв. Това съобщиха от прокуратурата. В качеството си на длъжностно лице сключил две спогодби по изпълнение на договори на общината с „Интегрирани пътни системи“ АД – София, съгласно които били предвидени неустойки за всяко забавено плащане от общината (от 0,2 до 10% от просрочената сума). Тези неустойки не фигурирали в първоначалните договори, но общината платила съответно 148 472,57 лв. и 311 182 лв. вследствие на подписаните от кмета спогодби. Съдът уважи гражданския иск на община „Родопи“ Шишков да възстанови пълния размер на нанесената щета от двете спогодби от 459 654,57 лв. Освен това, той е осъден да плати в полза на държавата 2537 лв. разноски по делото, както и 18 386,18 лв. държана такса върху уважения размер на гражданския иск. Специализираната прокуратура ще протестира присъдата на Специализирания наказателен съд по отношение условното наказание на Йордан Шишков, както и признаването му за невиновен по обвинение за сключване на договори с търговски дружества, без осигурено финансиране на изпълнението им в общинския бюджет. От това общината загубила още 116 327,19 лв. за арбитражни такси, експертизи и възнаграждения на арбитри.", "date": "2019.05.16", "title": "Осъдиха кмета на община „Родопи“ за нанесени щети в размер на 459 654 лева"}
{"url": "https://www.24chasa.bg/novini/article/7456736", "text": "Компанията \"Хуауей\" излезе с официално становище по повод заповедта на Администрацията на Доналд Тръмп за забрана. Ето и цялото изказване: HUAWEI е безспорен лидер в 5G технологиите. Компанията е готова и би искала да работи с правителството на САЩ за намирането на ефективни мерки за гарантиране на сигурността на продуктите. Смятаме, че ограничаването на дейността на Huawei в САЩ няма да направи страната по-сигурна или по-силна. Вместо това тези действия ще доведат до ограничаването на избора на САЩ до по-слабо развити и същевременно по-скъпи алтернативи. Това би довело до забавяне на изграждането на 5G инфраструктурата на САЩ и в крайна сметка ще навреди на интересите на американските компании и крайни потребители. Освен това, подобни необосновани ограничения нарушават правата на Huawei и повдигат други сериозни правни въпроси.", "date": "2019.05.16", "title": "\"Хуауей\" след заплахите за забраната на Тръмп: Готови сме да работим със САЩ"}
{"url": "https://www.24chasa.bg/novini/article/7456681", "text": "Има открити подозрения, че Павле Богоевски взима наркотици и е възможно неговите изявления и решения да са били под въздействието на опиати, се казва в реакция на опозиционната ВМРО-ДПМНЕ по повод на медийната \"бомба\" и аудиозаписа, уличаващ депутата Богоевски от управляващия СДСМ в разговор с търговец на наркотици, предава БТА. Павле Богоевски трябва да каже дали е наркозависим, или не е. Единственият начин да докаже противното е доброволно да си направи наркотест и да увери обществеността, че е истина това, което говори. Ако Богоевски откаже или не направи наркотест, това ще бъде ясен показател, че е наркозависим. И дали става въпрос за тежки наркотици или за канабис, взимането и търговията с това е наказателно дело и прокуратурата трябва да внесе наказателен иск за Богоевски във връзка със случая, призова опозиционната партия. Тя очаква премиерът Зоран Заев да поиска оставката на Богоевски, а самият депутат да прояви морална и политическа доблест и да подаде оставка от депутатската си позиция. Павле Богоевски обяви по-рано, че поръчал по телефона масло от канабис за болната си сестра. От днес прокуратурата в Скопие поема случая, а предмет на разследването ще бъде таксиметровият шофьор, който, возейки Богоевски, го записал без разрешение какво говори по телефона. Богоевски отишъл в полицейското управление след като в сайт, регистриран в Русия, бе пуснат аудиозапис как говори по телефона и поръчва, както каза той, масло от канабис за близък болен, а не кокаин, както твърди сайтът. Богоевски поиска да му бъде направен тест за наркотици като доказателство, че говори истината. Той каза, че разговорът се състоял преди няколко месеца, но се пуска сега, тъй като като председател на парламентарната комисия по мандатите и имунитета трябва веднага да насрочи заседание за отнемане на депутатския мандат на бившия премиер Никола Груевски, който избяга и получи убежище в Унгария.", "date": "2019.05.16", "title": "ВМРО-ДПМНЕ: Павле Богоевски трябва да каже дали е наркозависим, или не е"}
{"url": "https://www.24chasa.bg/novini/article/7456719", "text": "Горнооряховчанин, надянал расо, за да припечелва, стана антигерой в социалните мрежи. \"За 10 лева и благословия ще се отървете от зли сили и катастрофи\". Офертата е от човек облечен с расо и килимявка, който   качва на стоп към Велико Търново. По време на пътуването „отчето“ вади и огромен набор от иконки, бутилки светена вода и услужливо предлага да си купим. Оказва се, че фейк-попът, както вече е популярен в социалните мрежи, обикаля района с чисто търговска цел. Мнозина съобщават и, че всъщност той не е свещеник, а просто е сложил расо и килимявка и мята на стоп до близки дестинации, като по време на пътя завърта и търговийка. Съмненията започват да се зараждат, когато от чантата си вади бутилчици с вода, обяснява, че е светена и с целебна сила и ги предлага по два лева. \"Извади си попските молитви, попита ме как се казва приятелката ми, чете, ръси с чемшир, и каза, че прочел молитва за женитба. Спомена, че Владиката го отлъчил от църквата и за това обикалял така. Накрая ми поиска пари. Мен специално ме помоли да го закарам до Горна Оряховица\", разказа Велико Великов. Хората няма как да знаят, че всъщност са жертва на търговски трик. \"Обикновено се качва за пътуване от 10-20 километра. Ходи ту до Велико Търново, Горна Оряховица, Павликени, Килифарево и други близки дестинации. Коронният му номер е за дребна сума да чете молитва на колата срещу инциденти. Мнозина се поддават и го съжаляват – спират и си купуват после от джунджуриите му\", разказва и друг потърпевш от алъшверишът – Петър Рашев.", "date": "2019.05.16", "title": "Фалшив поп на стоп край Велико Търново"}
{"url": "https://www.24chasa.bg/novini/article/7456236", "text": "Американски конгресмени (демократи и републиканци) внесоха в Камарата на представителите на американския Конгрес резолюция с призив за налагане на санкции спрямо Турция в случай, че Анкара купи от Русия зенитно-ракетните системи С-400, предаде ТАСС, цитирана от БТА. Групата конгресмени внесе резолюцията с искане \"за цялостно налагане на санкции\" спрямо Турция в рамките на закона за противодействие на противници на Америка чрез санкции (CAATSA), както и с искане за изключване на страната от програмата за разработването на най-новите американски изтребители бомбардировачи Ф-35. Това съобщи снощи пресслужбата на комисията по външни работи в Камарата на представителите. Турция е наш съюзник отдавна, но тя стои пред конкретен избор. Ако Анкара купи руските зенитно-ракетни системи, САЩ ще трябва незабавно да наложат санкции и да изключат Турция от програмата за Ф-35. Турция трябва да направи избор: да бъде партньор на Русия или на съюзниците си в НАТО. Надявам се турският президент Реджеп Тайип Ердоган да направи правилен избор. От това зависи бъдещето на нашия съюз, заяви един от съставителите на резолюцията Майкъл Маккаул.", "date": "2019.05.16", "title": "САЩ искат налагане на санкции на Турция в случай, че купи руските системи С-400"}
{"url": "https://www.24chasa.bg/novini/article/7456262", "text": "Д-р Иван Вутов, замeстник-управител на „Геотехмин” ООД, беше избран на 9 май за председател на Управителния съвет на Сдружение Индустриален клъстер Средногорие. Той пое щафетата от Тим Курт, главен изпълнителен директор и вицепрезидент на „Аурубис България” АД. „Изключително много благодаря за гласуваното доверие. Ще вложа енергия, усилия и време, за да продължа успешното развитие на сдружението“, каза д-р Иван Вутов. Клъстерът е създаден през есента на 2005 г. Водещите компании в него са: „Геотехмин” ООД, „Елаците – Мед” АД, „Асарел – Медет” АД, „Аурубис България” АД и „Дънди Прешъс Металс Челопеч” ЕАД. Сред целите на клъстера са повишаване на конкурентоспособността на индустриалния сектор в региона на Централното Средногорие, устойчиво развитие на регионалните индустрии и местните общности чрез иновативни технологии, бизнес постижения и социално предприемачество и други. На заседанието проф. дтн инж. Цоло Вутов, управител на „Геотехмин” ООД, определи Индустриален клъстер Средногорие като „най-успешния у нас през последните години“. „Много е важно да използваме натрупаните знания, умения и професионализъм за по-високата ресурсна ефективност на предприятията и кръговата икономика. Също така трябва да обединим усилията на бизнеса, науката, на Научно-техническия съвет по минно дело, геология и металургия и клъстера за развитието на иновативни проекти в минната индустрия“, каза проф. дтн инж. Вутов.", "date": "2019.05.16", "title": "Д-р Иван Вутов е новият председател на Индустриален клъстер Средногорие"}
{"url": "https://www.24chasa.bg/novini/article/7456268", "text": "Ново звено в армията - Съвместно командване на специалните операции, ще бъде създадено от догодина. Това решиха депутатите днес на окончателното четене на промените в Закона за отбраната и въоръжените сили. Съвместно командване на специалните операции ще замени съществуващата 68 бригада \"Специални сили\". То ще е пряко подчинено на началника на отбраната, а начело ще бъде командир. Промяната се прави, за да бъдат изпълнени ангажиментите към НАТО за развитие на българските сили за специални операции, които предвиждат създаването именно на такова звено.  Промените предвиждат още, ако има невъзможност за осигуряване на безплатна храна по време на занятия, учения, тренировки и лагери на военнослужещите да се заплаща левовата й стойност.", "date": "2019.05.16", "title": "Армията ще има звено \"Съвместно командване на специалните операции\""}
{"url": "https://www.24chasa.bg/novini/article/7456286", "text": "\"Мислете за вашето бъдеще и бъдещето на вашите деца. Гласувайте на европейските избори с №18 в бюлетината за БСП. БСП е силата на промяната в България, а европейските социалисти са силата на промяната в ЕС\". Това заяви президентът на ПЕС и кандидат за евродепутат от \"БСП за България\" Сергей Станишев пред БТВ. Той добави, че е забавно, когато ЕНП, които управляват Европейската комисия поне от 25 години, говорят за промяна. Лидерът на европейската левица коментира, че ако са искали промяна, ЕНП са можели да я реализират. \"Европа се нуждае от социална промяна, хората я очакват. Затова се стремим към прогресивно лявоцентристко, проевропейско мнозинство в ЕП около ПЕС, като най-голямата политическа сила\", категоричен бе Станишев. \"Европейският социален стълб тръгна от Гьотеборг по инициатива на шведския премиер социалдемократ Щефан Льовен. По настояване на социалистите, това се превърна в реална политика и позиция на ЕП\", коментира още Сергей Станишев. И заяви, че имаме новина, когато десницата се опитва да си го припише. Той се аргументира, че основният проблем на доминираната от ЕНП Европейска комисия е политиката на орязване и ограничения. Кандидатът за евродепутат, добави, че търсейки изход от икономическата криза, десницата се е фиксирала върху това, че целият проблем е в държавния дълг. \"Истината е, че тази криза бе създадена от финансовия спекулативен капитализъм, който взриви финансовата система. Тогава ЕК, доминирана от ЕНП, каза, че всяка държава трябва да ореже максимално своите разходи, за да ги приведе в ред. Безспорно е, че трябва да има ред в бюджета, но бе направено толкова насилствено, че социалната тъкан на редица страни бе разкъсана\", категоричен бе президентът на ПЕС. Той заяви, че тази политика е нанесла огромни щети в доверието към ЕС, защото вместо да бъде съюз, който създава надежда и по-добър живот за всеки, се е превърнал в наказателен и от там идва ръстът на националистите. Сергей Станишев каза още, че преразпределението и насочването на ресурсите от ЕС трябва да бъде в подобряването на жизнения стандарт на хората и това е целта на социалистите. Той заяви, че Европа се нуждае не от пакта за стабилност, наложен от ЕНП, а от пакт за устойчиво развитие, който включва финансова стабилност и социално развитие, защото хората живеят бедно. Станишев припомни, че в края на мандата му като премиер държавният дълг на България е намалял от 30% на 14% от БВП. \"Оставихме на първия кабинет Борисов 8 млрд. лв. резерв. Наред с това, пенсиите бяха увеличени с над 80%, увеличихме и минималната и средната заплата в България\", припомни още кандидатът за евродепутат. Той добави, че след толкова години управление на Борисов, в България делът на работещите бедни е нараснал от 6,5% на 10%. Президентът на ПЕС коментира, че 42% от българите живеят или под прага на бедността или в тежки материални лишения, по данни на НСИ. \"Темпът на догонване в доходите на българите трябва да се ускори, затова най-голямата опасност за България е Европа на няколко скорости. Българските евродепутати трябва да се стремят да бъдем в ядрото на ЕС, а не в неговата периферия. Механизмите за приемането ни в еврозоната, неприемането ни в Шенген също е двоен стандарт, какъвто има при храните. Това е пълно безобразие\", категоричен бе той. Във връзка с оставките в правителството заради съмнения за корупция Сергей Станишев коментира, че корупция има навсякъде, но в България тя е много по-широкоразпространена и окопала се. \"Трябват системни мерки за борба с корупцията и основно внимание към разходването на европейските, но и на всички публични средства. Европейските средства са израз на солидарност към новите страни, които са по-изостанали. Вече 12 години сме член на ЕС и при тези десетки милиарди левове, които се изляха в България, би трябвало сме много по-близо до стандарта на ЕС\", коментира още той. Станишев заяви, че това не е така, защото много от тези средства се отклоняват в частни ръце и хората го усещат. Той добави, че Европейската прокуратура е добра стъпка за решаването на много проблеми и тя трябва да започне да функционира още от следващата година. \"Хората са отчаяни и обезверени по отношение на политиците, но виждат, че това, което се случва в ЕС, засяга техния живот, работните им места и стандарта на живот в България. Пример за това е битката ни по пакета \"Мобилност\", каза още Сергей Станишев. Той добави, че трябва да се научим да отстояваме интереса си последователно и със системна работа. \"Най-голям интерес за най-бедната страна в ЕС, каквато за съжаление е България, е Европа да се обърне в социална посока. Това може да стане с Европейския социален стълб, превърнат от социалистите от прокламация в план за действие с Младежка и Детска гаранция и общоевропейска политика за увеличаване на доходите\", категоричен бе Станишев. Той добави, че когато десните обвиняват социалистите, че само харчат, трябва да припомним, че ПЕС е започнала няколко инициативи, които могат да донесат много постъпления в европейския и националните бюджети. \"Инициирахме данък върху големите корпорации, които имат приход по-голям от БВП на България, а плащат данъци по-малки от една средна фирма. Доказали сме, че когато искаме да направим нещо социално, първо осигуряваме финансовия ресурс за него\", добави Сергей Станишев. Той коментира, че над 850 млрд. евро годишно не влизат в бюджетите на страните членки заради избягване на данъчното облагане. \"Огромните корпорации, които избягват да плащат данъци, трябва да ги плащат в страните, където работят\", заяви още Сергей Станишев.", "date": "2019.05.16", "title": "Сергей Станишев: Само социалистите могат да променят България и Европа"}
{"url": "https://www.24chasa.bg/novini/article/7456289", "text": "Украинският парламент насрочи днес за понеделник встъпването в длъжност на избрания за президент Володимир Зеленски, който спечели над 73 на сто от гласовете, предаде Франс прес. Продължителните разисквания по този повод показват според агенцията колко може да е държавното управление за \"този актьор без политически войски\" зад гърба си. Тържественото заседание на Върховната рада по този случай ще започне в 7 ч. по Гринуич, гласи решението, прието с гласовете на 315 депутати при необходими 226, предаде БТА. Зеленски бе поискал от депутатите да насрочат церемонията по встъпването му в длъжност за неделя, но идеята срещна съпротива, тъй като на този ден Украйна ще почете паметта на милионите жертви от сталинските репресии. Шест политически сили имат шанс да преодолеят петпроцентната бариера и да влязат във Върховната рада след изборите, очаквани в края на октомври. Това съобщи днес пред журналисти Олга Балакирева, която оглавява Украинския институт за социални проучвания, предаде ТАСС. Най-голяма е подкрепата за партията на Зеленски \"Слуга на народа\", за която са готови да гласуват почти 30 на сто от всички избиратели 40 на сто от онези, които са решили да упражнят правото си на глас. В парламента може да изпратят депутати още партиите \"Опозиционна платформа - За живота\" (с 8 - 11 процента подкрепа), Блокът на Петро Порошенко (7,8 - 10,6 на сто), \"Баткившчина\" (6,7 - 9,1 на сто) и \"Сила и чест\" (3,8 - 5,1 на сто). На ръба е партията \"Гражданска позиция\", за която смятат да гласуват 3,7 на сто от всички запитани и 5 процента от твърдо убедените, че ще участват във вота. След като клетвената церемония на Зеленски ще се състои на 20 май, според законодателството новият държавен глава би могъл до 27 май да разпусне Върховната рада и да свика предсрочни избори за парламент, отбелязва ТАСС. Обещал \"да пречупи системата\" на постсъветската власт, Володимир Зеленски - актьор без никакъв политически опит, лесно спечели на 21 април втория изборен тур срещу досегашния президент Петро Порошенко, обвиняван в недостатъчно усърдна борба с масовата корупция в Украйна. Новоизбраният държавен глава се ангажира да поддържа прозападния курс на бившата съветска република, но програмата му остава неясна и мнозина се питат дали той ще може да управлява с оглед огромните предизвикателства, каквито са войната с проруските сепаратисти, небивалата криза в отношенията с Русия и значителните икономически трудности, отбелязва АФП.", "date": "2019.05.16", "title": "Зеленски встъпва в длъжност като президент на Украйна на 20 май"}
{"url": "https://www.24chasa.bg/novini/article/7456343", "text": "Хомо сапиенсът и неандерталецът се обособяват като отделни видове преди около 800 000 години, а не преди около 430 000 години, както досега се е смятало, установиха учени благодарение на анализ на ДНК от зъбите на древни хора, предаде Франс прес. В публикацията от сряда в сп. Science Advances, д-р Аида Гомес-Роблес - антрополог от Университетския колеж в Лондон - изследва материал от вкаменени кътници и предкътници на мъж и жена неандерталци, открити в испанската пещера Сима де лос Уесос. В анализа са включени и зъби на още седем древни човешки вида. Приложен е статистически моделeл, базиран на факта, че зъбите се променят с постоянен темп. Анализът показал, че неандерталецът се е отделил по-рано от смятаното досега, предава БТА. Двата вида обаче са продължили да съжителстват и след дивергенцията. В друго научно изследване се установява, че между тях е имало хибридизация. Неандерталецът изчезва преди около 50 000 години, а хомо сапиенс идва в Европа преди 43 000 години. Сюзън Кашел от американския университет \"Рътджърс\" обаче оспори идеята, че изменението на зъбите в еволюцията е толкова бавно, колкото счита Гомес-Роблес.", "date": "2019.05.16", "title": "Хомо сапиенсът и неандерталецът се отделят като видове преди 800 000 години"}
{"url": "https://www.24chasa.bg/novini/article/7456342", "text": "Полицията издирва Стоян Зайков-Чане в село Очуша по сигнал, че мъжът е бил избягал там. На място се чуха три изстрела, чу репортер на \"24 часа\".  В акцията по издирването участват тежковъоръжени барети. В селото живее бащата на намерения убит вчера в Костенец Валентин Петров.  Зайков е издирван за убийството на бившата си приятелка Милена Шишкова. Според една от версиите е заподозрян и за убийството на съседа си - Валентин. Малко по-късно акцията приключи без резултат.   ", "date": "2019.05.16", "title": "Дирят убиеца от Костенец в село Очуша, чуха се 3 изстрела (Обновена + снимки)"}
{"url": "https://www.24chasa.bg/novini/article/7456271", "text": "В германския град Хаген са разтревожени от прилива на български и румънски мигранти. Местните се оплакват от хигиенните навици на новодошлите и се опасяват от още по-голям приток след Брекзита. Deutschlandfunk пише, че българските и румънските граждани, заселващи се в Хаген, са близо 5000. За един град със 190-хилядно население това не е малко число. А тези мигранти се заселват главно в един хагенски квартал, наречен от местните „пояс на бедността\", коментира  \". Там над 50% от българските и румънските граждани получават социалните помощи Harz 4, а децата им често пъти не са записани на детска градина и не ходят редовно на училище. Габриеле Шванке отговаря в общината за жилищното настаняване на мигрантите. Тя казва пред германското радио: „Тъжно е, но понякога във вестниците ще прочетеш, че ромските деца ходят по нужда в къщичките на площадките за игри. Това е вярно. Само че във вестника не пише, че в техните жилища отдавна няма вода, макар наемателите да са си платили (…) И веднага трябва да се запитаме дали е редно да повтаряме „ромите не са по чистотата\", или трябва да признаем, че те правят това, което би направил всеки друг в тяхното положение“. В репортажа на радиото става дума и за възрастен човек, който доброволно участва в почистването на едно площадче в проблемния квартал. „Те изхвърлят боклук от прозорците, хвърлят по земята. При тях си - в Югоизточна Европа, сигурно е така\", казва той. Райнхард Голдбах е друг представител на общината, който добре познава проблемите. Той знае още, че градът финансово не е добре, че липсват милиони за детски градини и училища. А мигрантите допълнително усложняват нещата. Сега в града се тревожат, че след Брекзита от Великобритания към Хаген ще поемат още българи и румънци, пишат два регионални вестника. Смята се, че ще се завърнат онези хора, които вече прекарали известно време в Хаген, но в периода 2016-2017 година са заминали за Обединеното кралство. И че ще дойдат нови, които обикновено се насочват именно към градове, където вече има солидни техни общности. Общинските власти официално не споделят тези опасения, но представители на администрацията неофициално ги потвърждават пред журналисти от вестник Westfalenpost. Вестникът припомня, че във Великобритания живеят около 400 000 граждани на двете балкански държави. Какво ще стане с тях след Брекзита? В отговор на този въпрос говорителят на министерството за Брекзита Сам Кокс казва пред германския вестник, че всички граждани на ЕС, които в деня на излизането на Великобритания от ЕС живеят на нейна територия, ще получат право на престой – независимо от това дали Лондон е сключил договор с ЕС. Германското правителство не разполага със сведения за плановете на тези мигранти след Брекзита. Същият отговор идва и от Министерството на интеграцията в Северен Рейн-Вестфалия. Hоворителка на Еврокомисията казва: „Ситуацията с Брекзита е неясна, затова нека не спекулираме.\" Засега никой не може да отговори на общинските власти в Хаген дали ще получат допълнителни средства от Берлин или от Брюксел, ако обратната миграция на българи и румънци от Великобритания им наложи допълнителни разходи, коментира \"Дойче веле\".", "date": "2019.05.16", "title": "Български и румънски роми шокират Хаген - ползват градинки за тоалетни"}
{"url": "https://www.24chasa.bg/novini/article/7456360", "text": "Иран отказа по-нататъшни преговори със САЩ за \"ядрената сделка\" и от 15 май спря да изпълнява някои свои ангажименти по нея. Ситуацията в Персийския залив се нажежава. Войските на САЩ в Ирак и Сирия чакат да ги нападнат шиитски опълченци. Великият аятолах Али Хаменей коментира шансовете за военно противопоставяне между Техеран и Вашингтон. Позицията му не съвпада с тази на висшите военни в Ислямската република. Американският печат информира, че Пентагонът смята да накаже Иран и да изпрати в Близкия изток 120-хилядна войска, но президентът на САЩ отрича. Експерти също анализират възможността Америка да нахлуе в Иран и стигат до нееднозначни изводи. Техеран отказа да спазва предписаните от \"ядрената сделка\" лимити за обогатяване на уран и производство на тежка вода, но все пак отпусна на Европа още 60 дни за разработка на приемливи условия, засягащи иранската външноикономическа дейност. Ръководството на Иран няма намерение да сключва нови споразумения с Америка за ядрената си програма. Подложен на политически натиск от Вашингтон - дори след като Пети флот на ВМС на САЩ бе подсилен с допълнителни кораби (включително самолетоносача клас Нимиц \"Ейбрахам Линкълн\", влязъл вече в Оманския залив), а близкоизточното Централно командване на въоръжените сили на САЩ (СЕНТКОМ) получи допълнителни стратегически бомбардировачи, Техеран все още отговаря само с политически изявления. Хаменей например обясни позицията си така: \"Категоричен избор на иранската нация е съпротива срещу САЩ. В това противоборство САЩ ще се наложи да отстъпят. Противопоставянето не е военно, основания за война няма\". И напротив, откровенията на мнозина американски политици сочат, че САЩ са готови за военни мерки. Според американския сенатор републиканец Том Котън, за да спечелят войната, Щатите ще трябва да нанесат по Иран \"два удара: първи удар и последен удар\". Трудно е впрочем да разбереш оттук представата му за \"удар\", но смисълът на тази риторика е ясен. Преди това министърът на отбраната на САЩ Патрик Шанахан внесе в обновения военен план на ведомството поправка, според която САЩ трябва да изпратят в Близкия изток 120-хилядна войскова групировка, за да я използват, ако Иран продължи да разработва ядрени оръжия или атакува американски военни. Новината незабавно бе публикувана във в. \"Ню Йорк таймс\". За да сме справедливи, ще отбележим, че президентът на САЩ Доналд Тръмп също тъй стремително отвърна: \"Дали бих го направил сега? Не, разбира се. Ако бяхме го направили, щяхме да пратим страшно по-голям брой военни\". Нещо повече, американският лидер изтъкна, че \"не е планирал такова нещо и се надява, че няма да го планира\". В Европа смятат, че всеки случаен въоръжен сблъсък или провокация може да предизвика война. \"Много ни тревожи рискът евентуален конфликт да започне случайно, с ескалация, която всъщност е била непреднамерена и от двете страни, но приключва с конфликт\", заяви външният министър на Великобритания Джереми Хънт. Като основен риск в този смисъл Хънт посочи всяка конфронтация между САЩ и Иран. И наистина, Техеран вече бе обвинен като организатор на диверсионни атаки срещу четири петролни танкера (собственост на Саудитска Арабия, ОАЕ и Норвегия) и срещу тръбопровод на саудитска земя. Иран отрича да е замесен в станалото, но заплашва да затвори Ормузкия проток при невъзможност да продава своя петрол на световния пазар. Използването на терминалите в пристанище Фуджайра обезсилва тази заплаха на Техеран. Сякаш напук, инцидентите с танкерите станаха точно там. Освен всичко друго, САЩ поставиха войските си в Ирак и Сирия в максимална готовност за военен отговор срещу евентуални атаки на ирански военни или шиитски милиции (контролирани от Техеран). Командването на иранските въоръжени сили смята за твърде вероятно САЩ да започнат открита агресия срещу Ислямската република. Според военни анализатори Вашингтон и Израел са в състояние да смажат ракетните войски, ВВС, военния флот и системата за ПВО и ПРО на Иран, а после с ракетно-бомбени удари да унищожат голяма част от иранските ядрени предприятия и редица най-важни отбранителни обекти. Но американците едва ли ще предприемат сухопътна операция заради неудобния ирански театър на военни действия. Иранците правят уговорка, че САЩ засега не се готвят да развият такъв сценарий. Докато например пребазирането на сили и средства за войната срещу Ирак през 2003 г. трая над четири месеца. С оглед на тази операция САЩ събраха в региона шест самолетоносача и близо 875 бойни самолета. А сухопътната групировка за инвазия наброяваше към 280 000 души, около 500 танка, над 1200 бойни бронирани машини, близо 900 оръдия, ракетни системи за залпов огън и миномети, повече от 900 хеликоптера и около 200 зенитни ракетни комплекса. И трябва да напомним, че бойните действия в Ирак се водеха на равен терен, а голяма част от площта на Иран са планински масиви. При това 60 на сто от тогавашното население на Ирак симпатизираха на интервентите. Впрочем да не забравяме, че в Иран има силна опозиция, както пролича от масовите народни вълнения през 2018 г. Освен това израелските тайни служби се изхитрят да получават снимки на отбранителните предприятия в Иран, каквито може да се направят единствено в самите обекти. Това показва, че днешните ирански власти имат множество вътрешни врагове, на които могат да разчитат интервентите. Нещо повече, иранската армия не е натрупала опит в битки с въоръжени сили от западен тип. Последният й сблъсък с такива войски датира от август-септември (25 август - 15 септември) 1941 г., когато съветски и британски военни окупират страната за няма и месец. Някои експерти предполагат, че ако САЩ и съюзниците им нахлуят в Иран, бойните действия ще се развият най-вероятно според афганистанския сценарий. (БТА)", "date": "2019.05.16", "title": "\"Независимая газета\": Иран е сигурен в победата над Америка"}
{"url": "https://www.24chasa.bg/novini/article/7456363", "text": "Полицията в Бургас издирва 16-годишната Патрисия Благоева Матеева, която снощи излязла от дома си в к-с \"Меден рудник\" и от тогава от нея няма и следа. От Областната дирекция на МВР призовават всеки, който разполага с информация за момичето, да се обади на тел.112 или в най-близкото районно управление.", "date": "2019.05.16", "title": "МВР издирва Патрисия Матеева на 16 години (Снимка)"}
{"url": "https://www.24chasa.bg/novini/article/7456354", "text": "Общият доход средно на човек от домакинство през първото тримесечие на 2019 г. е 1519 лв. и нараства с 8 на сто спрямо същия период на 2018 г., а общият разход е 1403 лв. и се увеличава с 11 на сто спрямо същото тримесечие на миналата година. Това съобщи Националният статистически институт. В структурата на общия доход с най-висок относителен дял e доходът от работна заплата (57.6 на сто), следван от доходите от пенсии (27.9 на сто) и от самостоятелна заетост (6.4 на сто). Спрямо първото тримесечие на 2018 г. относителният дял на дохода от работна заплата се увеличава с 1.3 процентни пункта, доходът от пенсии - с 0.9 процентни пункта, а доходът извън работната заплата намалява с 0.7 процентни пункта. В структурата на общия разход с най-голям относителен дял са разходите за храна (30.2 на сто), следвани от разходите за жилище (18.2 на сто), данъци и социални осигуровки (14 на сто), и транспорт и съобщения (12.1 на сто). Потреблението на основни хранителни продукти средно на човек от домакинство през първото тримесечие на 2019 г. е без съществена промяна спрямо същото тримесечие на 2018 година.", "date": "2019.05.16", "title": "Общият доход средно на човек от домакинство е 1519 лв."}
{"url": "https://www.24chasa.bg/novini/article/7456364", "text": "Няколко десетки протестиращи бяха арестувани при протестна демонстрация срещу строителството на катедрала в популярен парк в четвъртия по големина руски град Екатеринбург, предаде Асошиейтед прес. Руските информационни агенции днес се позоваха на съдебните власти, които съобщиха, че 33 души са задържани рано тази сутрин и се очаква да бъдат изправени пред съда за организиране на незаконна демонстрация. ОВД-инфо, организация, която следи арестите на граждански активисти съобщи, че има данни за 70 арестувани, предаде БТА. Протестите в Екатеринбург продължиха трети ден вчера, а полиция за борба с безредиците беше разположена в парка в центъра на града, където двама мести магнати възнамеряват да построят нова катедрала. Критиците на проекта казват, че строежът ще лиши от малкото зелени площи за почивка града с 1,5 милиона жители.", "date": "2019.05.16", "title": "Десетки протестиращи арестувани в руския\nград Екатеринбург"}
{"url": "https://www.24chasa.bg/novini/article/7456370", "text": "Ще насърчим инициативите, които имат за цел да допринесат за развитието на взаимноизгодното търговско и инвестиционно сътрудничество между България и Република Южна Африка. Това е заявил заместник-министърът на икономиката Лъчезар Борисов по време на Южноафрикански икономически и инвестиционен семинар, организиран от посолството на Южна Африка и Българската търговско-промишлена палата, съобщиха от пресцентъра на министерството. Заместник-министър Борисов е изтъкнал, че съществува голям потенциал за засилване на двустранното търговско и икономическо сътрудничество между България и Южна Африка. \"С голямо задоволство наблюдаваме увеличения обем на взаимната търговия през последните години. През 2018 г. двустранната търговия достигна 221 млн. долара, като българският износ възлиза на 178 млн. долара, а вносът 43 млн. долара\", е подчертал Борисов. Икономическият зам.-министър е допълнил, че през последните години основните категории стоки, изнасяни от България за Южна Африка, включват нефтени масла, медни барове, електрически акумулатори, слънчогледово и шафраново масло, както и плодове. Продуктите, внасяни от Южна Африка, включват кожи от овце, вълна, въглища, моторни превозни средства за превоз на стоки, леки автомобили. Бихме искали да привлечем инвестиции от Южна Африка в области като високотехнологичната промишленост, информационните и комуникационните технологии, електрониката и електротехническото инженерство, машиностроенето, съвместното производство на автомобилни части, фармацевтичните продукти и селското стопанство, е пояснил Борисов.", "date": "2019.05.16", "title": "Търговията между България и Южна Африка достигна 221 млн. долара"}
{"url": "https://www.24chasa.bg/novini/article/7456386", "text": "Патриарх Неофит се срещна днес с посланика на Словения у нас Анжей Франгеш, съобщиха от Българската патриаршия. Срещата се е състояла в сградата на Софийската митрополия и в нея са участвали Белоградчишкият епископ Поликарп - викарий на патриарх Неофит, архимандрит Василий - протосингел на Софийската митрополия, и иконом Николай Георгиев - началник на отдела \"Връзки с обществеността\" при Светия синод на БПЦ. По време на приема Анжей Франгеш е споделил, че е изключително важно за Словения и за посолството на страната у нас да има добри отношения с Българската православна църква. \"Вие представлявате най-древната култура в Европа и за мен е особено важно това как обществото ви приема и какви са вашите взаимоотношения с останалите християнски изповедания в страната\", е казал посланик Франгеш. Той е отбелязал, че за Словения е било изключително важно да открие посолство в България, защото българският и словенския народ са братски народи и имат общо минало. \"За мен БПЦ е най-важният пазител на ценностите. Всички славянски нации са се учили и въз основа на вашето знание. Без Светите братя Кирил и Методий ние нямаше да се намираме тук и сега, а и нещата нямаше да са поставени по този начин. Заради това ще сме ви винаги признателни. Имаме голямо желание да си съдействаме, в която и да е област. Имаме огромно уважение към това, което прави БПЦ за България. Изразяваме нашата готовност да помогнем на Българската църква в служението й\", е казал посланикът на Словения. Анжей Франгеш е изразил готовността на Словения да помогне във всяка една област от служението на Българската църква, както и на нейното желание за подпомагане на българската общност в неговата страна. Патриарх Неофит е споделил, че Българската православна църква се старае да поддържа добри контакти с останалите християнски изповедания и с Поместните православни църкви. На срещата е бил поставен и въпросът с посещението на папа Франциск у нас. \"Смятаме, че тези контакти помагат много да бъдем едно общество, което е изповядвало добрите взаимоотношения с другите. Стараем се този процес да бъде поддържан за обща полза\", е казал патриархът. Той е добавил, че се надява Словения да помогне в това дело - \"да поддържаме Светото Православие и всички, които желаят да служат на миротворческото служение\".", "date": "2019.05.16", "title": "Посланикът на Словения у нас: Вие представлявате най-древната култура в Европа"}
{"url": "https://www.24chasa.bg/novini/article/7456419", "text": "Европа трябва да се изправи срещу предизвикателствата, поставени от тримата си големи глобални съперници - Китай, Русия и САЩ. Вече не можем да приемем, че мирът и сигурността, както и доброто икономическо положение в Европа, са гарантирани, ако не ги защитим. Това заявява германската канцлерка Ангела Меркел в интервю за германския „Зюддойче цайтунг“. Меркел даде едно от редките с иинтервюта в преломен момент. Предстоят европейските избори и от тях зависи по какъв път ще продължи ЕС. Тя посочи, че Европа е атакувана от няколко страни – от руската намеса в изборите, през борбата на Китай за икономическото влияние до монопола на САЩ над цифровите услуги. Сега повече отвсякога трябва да сме обединени, казва Меркел в интервюто. „Китай, Русия и САЩ ни принуждават отново и отново да намираме общи позиции. Това често е трудно предвид нашите различни интереси. Но постигаме това - помислете например за нашата политика по отношение на конфликта в Украйна“, посочва още тя. В интервюто Меркел казва още: „Брекзит беше най-голямата европейска повратна точка през последните години, но сега топката е в полето на Обединеното кралство: „За да може Великобритания да напусне ЕС, в Лондон трябва да има парламентарно мнозинство, „за“ вместо „против“ нещо.\" Меркел предупреждава още, че нейните колеги трябва да спрат да играят с популистки жестове и категорично отхвърлят отварянето на дясноцентристкия блок от партии в Европейския парламент към крайнодесните популисти като Матео Салвини. За първи път в интервюто Меркел говори и за различията си с Манфред Вебер, който е кандидатът на ЕНП за еврокомисар. Тя изрази за пореден път съмненията си, че процедурата, по която се избира шеф на ЕК, е справедлива. „Скептична съм към принципа на шпитценкандидата. Въпреки това подкрепям Манфред Вебер за поста председател на ЕК“, казва тя и подчертава, че той се ползва с доверието на ЕНП. „Но подкрепата ми за него не изключва и че имаме и други кандидати в Германия, които са подходящи за други високи позиции“, заявява тя. За първи път тя тематизира различията си с Вебер. Най-вече по отношение на позицията му за Северен поток 2. Вебер обеща, че като еврокомисар ще се погрижи този порект да бъде спрян. „Вебер е съставил своята позиция от европейска перспектива, докато моята е съгласувана с европейския игерманския интерес“, посочва Меркел. Различия имат и за политиката спрямо Турция. Вебер настоява за незабавно прекратяване на преговорите за членство в ЕС с Анкара, докато Меркел смята, че това би било прибързано, макар и последните събития да не правят членството й „повече вероятно“. Но подчертава, че Европа и Турция имат много общи интереси, визирайки ислямистката заплаха и войната в Сирия. Що се отнася д ореформите в ЕС, Меркел категорично отхвърли идеята за нови механизми за налагане на санкции върху членки ,които нарушават договорите. Тя призова всички да спазват Лисабонския договор и да се придържат към възможността за санкции, предвидени в него. Промяна на този договор не е възможна заради принципа на пълно единодушие при гласуване, смята тя.", "date": "2019.05.16", "title": "Меркел: Европа трябва да е обединена срещу опасността от Китай, Русия и САЩ"}
{"url": "https://www.24chasa.bg/novini/article/7456417", "text": "Пловдивският апелативен съд потвърди определение на Окръжен съд - Хасково, с което е взета най-тежката мярка за неотклонение задържане под стража спрямо македонския гражданин В.Д. и холандския гражданин М.А., съобщиха от пресцентъра на Съдебната палата. Двамата са привлечени като обвиняеми за това, че на 8 май 2019 г. на ГКПП \"Капитан Андреево\" с лек автомобил \"Рено Меган Сценик\", в съучастие с още двама обвиняеми, български и турски гражданин, са пренесли през границата на страната, от Турция в България, високорисково наркотично вещество - хероин, с общо тегло 6.533 кг на стойност 423 930 лева, като предметът на контрабандата е в особено големи размери и случаят е особено тежък. Според апелативните съдии е налице обосновано предположение двамата да са извършили престъплението, за което са привлечени като обвиняеми и за което се предвижда наказание лишаване от свобода за срок от 15 до 20 години. От доказателствата по делото, въпреки ранния етап на разследване, магистратите приеха, че е налице реална опасност обвиняемите да се укрият или извършат престъпление, предвид това, че двамата са чужди граждани и нямат установена адресна регистрация в страната ни. Определението на Апелативен съд - Пловдив е окончателно.", "date": "2019.05.16", "title": "Потвърдиха ареста на двама мъже, обвинени в контрабанда на хероин за над 420 000 лв."}
{"url": "https://www.24chasa.bg/novini/article/7456430", "text": "Българският лекарски съюз /БЛС/ отново настоява за работещ механизъм за защита на медиците на работното им място. Това се посочва в позиция на съсловната организация по  , предава БТА. Лекарят бил нападнат докато изпълнявал професионалните си задължения. На 15 май, в Бургас маскиран стрелец влязъл в кабинета на д-р Стоянов и открил огън с газов пистолет, произвеждайки няколко изстрела. От съсловната организация настояват и за бързо прилагане на закона, както и налагане на ефективни присъди. Институциите да бъдат максимално строги и безкомпромисни, както и да не се взимат предвид смекчаващите вината обстоятелста, се допълва още в позицията на БЛС.", "date": "2019.05.16", "title": "Лекарският съюз отново настоява за защита на медиците заради стрелбата по психиатър"}
{"url": "https://www.24chasa.bg/novini/article/7456435", "text": "За по-малко от месец, в периода от 15 април до 6 май, Българската агенция по безопасност на храните (БАБХ) извърши 4362 извънредни тематични проверки по повод празниците Великден и Гергьовден. Инспекторите от отделите „Контрол на храните“ при съответните областни дирекции по безопасност на храните (ОДБХ) проверяваха обекти за производство и търговия с храни, пакетиращи центрове за яйца, складове за търговия на едро с храни, заведения за обществено хранене и търговски обекти за търговия на дребно с храни, пазари и тържища, находящи се на територията на съответната област. Това съобщиха от пресцентъра на БАБХ. Спрени от реализация и насочени за унищожаване са над 2100 кг храни от животински произход – говеждо месо, агнешки субпродукти, пилешки бутчета, млечни продукти, в това число близо 540 кг агнешко трупно месо без здравна и идентификационна маркировка, 5 л. краве мляко, 510 бр. кокоши яйца. Изтеглени и насочени за унищожаване са и близо 37 кг храни от неживотински произход, включително козунаци, ядки и добавки в храните. В резултат на проверките са съставени 57 акта за установяване на административно нарушение и са издадени 60 предписания. В рамките на тематичните проверки в търговската мрежа и заведенията за обществено хранене инспекторите на БАБХ следяха за първи път тази година и за наличието на здравна маркировка на трупното месо в различни цветове за страната на произход – син за месото от дребни преживни животни (ДПЖ) с произход България и червен за месо с произход различен от български (заклано в българска кланица, но с чужд произход). Проверявано е още за правилно съхранение на храните, спазване на сроковете на съхранение, коректно етикетиране и маркиране на яйца, включително за недопускане на яйца от клас „B“ в търговската мрежа, както и за наличие на документи за произход и безопасност. Най-честите несъответствия са свързани с предлагане на храни с изтекъл срок на годност, без здравна и идентификационна маркировка, без документи за произход и некоректно етикетирани съгласно действащото законодателство. Констатирани са нарушения и за извършване на дейност в обекти без регистрация по чл.12 от Закона за храните, неспазване на Наредбата за специфичните изисквания за млечните продукти – продажба на имитиращи продукти, съдържащи в състава си мляко заедно с млечни продукти, несъответствия на изискванията за качество и контрол за съответствие на пресни плодове и зеленчуци – предлагане на плодове и зеленчуци без необходимите обозначения. По време на проверките са установени пропуски във водените записи в дневниците за самоконтрол (по Системата за управление безопасността на храните), липса на проследимост на предлаганите храни, лични здравни книжки с изтекъл срок на валидност, неспазване на изискванията за температура при съхранение, за сграден фонд и оборудване и за лоши хигиенни условия. Част от проверките бяха извършени съвместно с представители на Икономическа полиция към областните дирекции на Министерството на вътрешните работи (ОДМВР), които се включиха в рамките на тяхната компетентност.", "date": "2019.05.16", "title": "БАБХ извърши 4362 извънредни проверки за Великден и Гергьовден"}
{"url": "https://www.24chasa.bg/novini/article/7456464", "text": "Избраният за президент и още невстъпил в длъжност Володимир Зеленски се оказа замесен въпреки волята си в политическите и съдебни дела на САЩ. Това се създаде опасност от напрежение с ключов съюзник в кризата, противопоставяща Украйна и Русия. Става дума за планираната, а впоследствие анулирана визита в Украйна на личния адвокат на Доналд Тръмп Руди Джулиани, която отключи политическите страсти във Вашингтон и Киев. Случаят хвърли светлина върху водещи се в Украйна разследвания, които доста силно вълнуват Белия дом заради възможните им политически последици в навечерието на президентските избори догодина. В любопитна смесица от паралелна дипломация и лични интереси бившият кмет на Ню Йорк Руди Джулиани, който споделя настъпателната визия на клиента си за политиката, разчиташе да се срещне с Володимир Зеленски, комедийния актьор, избран на 21 април за президент на Украйна. Целта му бе да се увери в Киев, че новите украински власти няма да преустановят две съдебни разследвания, резултатите от които според него биха могли да бъдат \"доста полезни\" за Доналд Тръмп. Едното от тях е свързано с възможната намеса на Украйна в американските президентски избори през 2016 г. в полза на Хилари Клинтън чрез разпространението на документи, компрометиращи бившия ръководител на кампанията на Доналд Тръмп - Пол Манафорт. Манафорт впоследствие бе осъден на седем години и половина затвор за измами, свързани с лобистката си дейност в Украйна при бившата проруска власт. Случаят е подарък от съдбата за Тръмп, началото на чийто мандат бе белязано от разследването за руска намеса, която Москва отрича, но бе доказана в доклада на специалния прокурор Робърт Мълър. Второто разследване е свързано с украинската компания Бурисма, собственост на проруски олигарх, за която няколко години работи синът на Джо Байдън, Хънтър Байдън. Това може да се окаже компрометиращо в момент, когато бившият американски вицепрезидент се включи в надпреварата за определяне на кандидат на демократите за президентските избори догодина. Володимир Зеленски е в минно поле, тъй като обеща промени в съдебната система, за да бъден сложен край на корупцията. Той иска да уволни главния прокурор Юрий Луценко, който според медиите се е срещал няколко пъти с Джулиани, за да обсъди тези разследвания. \"Зеленски попадна в опасен капан. Или да насърчи разследванията, които благоприятстват предизборната кампания на Тръмп, или да изгуби подкрепата на Белия дом\", твърди Альона Гетманчук, директорка на мозъчния тръст \"Нова Европа\" в Киев. Да ядоса Вашингтон би било твърде рисковано за новия украински президент, който, без да има политически и дипломатически опит, наследи въоръжен конфликт с проруски сепаратисти. За пет години загинаха близо 13 000 души в този конфликт, довел до небивала криза с Русия и тежки икономически затруднения. Непоколебим съюзник, Доналд Тръмп до този момент разсейва страховете, провокирани в Киев от обещанията в предизборната си кампания за сближаване с Владимир Путин. Тръмп се обади на Зеленски да го поздрави още вечерта на победата му, за голяма изненада на хората от екипа на Зеленски, които си помислиха, че става дума за шега. За да обясни анулирането на визитата си, Руди Джулиани изрази опасение да не се озове лице в лице с \"врагове на президента\" Тръмп от обкръжението на Зеленски. Джулиани даде за пример Сергий Лешченко, бивш журналист и критик на корупцията. Той публикува документи, от които стана ясно, че до 2014 г. са били дадени милиони долари на Пол Манафорт. Наливайки масло в огъня, близкият на досегашния президент главен прокурор заплаши във вторник да повдигне на депутата Лешченко обвинение за разгласяване на класифицирана информация по този въпрос. Екипът на Зеленски избра да не привлича вниманието към себе си във връзка с този случай. \"Надяваме се това недоразумение да бъде преодоляно\", каза само съветникът на Зеленски Дмитро Разумков. Според Гетманчук Володимир Зеленски трябва най-вече да избягва да обещава каквито и да било резултати и да поеме ангажимент да \"гарантира независимо разследване\": \"Най-важното, с което Украйна разполага в Съединените щати, е подкрепата и на двете партии. Да се заиграваш политически с единия или другия лагер би било лоша идея\", твърди Гетманчук.", "date": "2019.05.16", "title": "Украйна: опасност от напрежение между новоизбрания президент и Тръмп"}
{"url": "https://www.24chasa.bg/novini/article/7456480", "text": "\"За 17 години престой в България съм инвестирал 5 млн. лева, на никого не съм направил нищо лошо. Много пъти бях ограбван, но полицаите все ми казваха да пия една студена вода. Взеха ми 150-200 животни\". Това заяви в Пловдивския окръжен съд фермерът от кипърски произход Димитракис Пирилис в последната си дума. Очаква се след половин час съдът да обяви решението си относно искането на прокуратурата за постоянна мярка \"задържане под стража\" за кипъреца.  Той е обвинен, че на 11 май. т.г. е блъснал и прегазил 30-годишен от село Белозем, който е отишъл в кравефермата му заедно с двама съучастници да крадат животни. ", "date": "2019.05.16", "title": "Фермерът кипърец: Инвестирах 5 млн. лева, много пъти ме ограбваха и пих студена вода"}
{"url": "https://www.24chasa.bg/novini/article/7456471", "text": "Петгодишно момиченце падна от 30-метрова височина в хотел в тайландския туристически град Патая, съобщи Stern. Това се е случило, докато детето е спяло. В съня си тя е излязла от хотелската стая, прескочила парапета на етажа и се озовала на най-ниския под на хотела. Охранителна камера е заснела инцидента. Момиченцето е живо, с множество фрактури по цялото тяло.", "date": "2019.05.16", "title": "Спящо момиче оцеля след падане от 30 метра в хотел в Тайланд (Видео)"}
{"url": "https://www.24chasa.bg/novini/article/7456483", "text": "Зрелостниците подали заявления за явяване на държавния зрелостен изпит по български език и литература /БЕЛ/ са 52 650, а за втората задължителна матура са 41 716. Това съобщи пресцентърът на Министерството на образованието и науката. Първата задължителна матура по БЕЛ в 12-и клас ще се състои на 21 май, а втората задължителна матура по предмет по избор ще е на 23 май. За изпита по желание заявление са подали 888 ученици, а да държат изпит за получаване на Степен на професионална квалификация желаещите са 10 421 ученици. Квесторите за изпитите са 10 500 за изпита по БЕЛ, 9500 са за втория държавен зрелостен изпит и 600 са квесторите за изпита по желание. Квесторите ще осигуряват пропускателния режим на входа на училището. Учениците трябва да носят лична карта и служебна бележка за допускане. В класните стаи се осигуряват двама квестори, като в коридорите също ще има дежурни квестори. Учениците ще сядат на точно определените за тях места в залите. За държавния зрелостен изпит по БЕЛ са осигурени 4143 зали в 677 училища, като в тях са включени и две училища в чужбина. За втория зрелостен изпит са предвидени 3861 зали в 608 училища, а за изпитите по желание залите са 174 в 61 училища. Министерството на образованието и науката е предприело необходимите мерки за безпроблемното провеждане на всички изпити, като освен квестори за нормалното протичане на изпитния ден, във всички зали, в които ще има изпити и ще се размножават изпитните материали, е осигурено и видеонаблюдение, за да няма опити за преписване и нарушаване на правилата за изпитния ден. На зрелостните изпити се ползва химикалка с черен цвят. Матурите в 12-и клас продължават четири астрономически часа. Матурите по български език, по чужд език и по всички обществени науки се състоят от три модула. Времето за работа по първия модул е 60 минути. Вторият също е 60 минути, а третият модул е 120. Учениците със специални образователни потребности работят в отделни зали и имат два допълнителни часа за работа. За математиката и природните науки модулите са два. Първият е от 90 минути, а вторият - 150 минути. Зрелостникът няма право да си тръгне до 60 минути след началото на първия модул. Веднъж напуснал, не може да се връща в изпитната зала. Резултатите от матурите ще бъдат обявени до 13 юни 2019 година.", "date": "2019.05.16", "title": "52 650 подали заявление за явяване на матура по български, 41 716 - за предмет по избор"}
{"url": "https://www.24chasa.bg/novini/article/7456540", "text": "Въпроси за ефективността на правоприлагането в ЕС, оценка на заплахата от тероризма и механизмите за планиране и финансиране за борба с тежката и организирана престъпност - това бе разгледано в Брюксел на заседание на Постоянния комитет за оперативно сътрудничество в областта на вътрешните работи /COSI/. Заседанието се проведе на 14 и 15 май в Брюксел, съобщиха от МВР. В рамките на събитието генералният директор на Европол Катрин де Бол и кметът на Брюксел Филип Клоз откриха представителство на Европол в Брюксел. От българска страна, участие взе зам.- главният секретар на МВР главен комисар Георги Арабаджиев, който изрази подкрепата на страната ни за инициативата.", "date": "2019.05.16", "title": "С участието на зам.-гл.секретар на МВР откриха представителство на Европол в Брюксел (Снимки)"}
{"url": "https://www.24chasa.bg/novini/article/7456552", "text": "Поне засега отминаха спокойните дни, когато здравите военни и политически връзки между Великобритания и САЩ означаваха, че Вашингтон може да разчита на непоколебим партньор, когато се изправя пред външен враг. След Втората световна война, като се премине през общите действия в Косово, Афганистан и двете войни в Ирак, американските лидери можеха да разчитат на Великобритания да взима участие в интервенции и въздушни удари и да помага в убеждаването на някои предпазливи европейски съюзници да предоставят политическа и логистична подкрепа. Правителството на Тръмп очакваше същата подкрепа за това, което нарича растяаща заплаха от Иран, но надеждите му бяха попарени не от анонимни гласове, а от публични коментари от високопоставени британски представители. В необичайно рязка изява на Великобритания, генерал-майор Крис Гика опроверга американското твърдение за растяща заплаха от подкрепяните от Иран сили в Ирак и Сирия. Британският външен министър Джереми Хънт предупреди също, че острата риторика може да доведе до \"случайна\" война между САЩ и Иран. Тези забележки приближиха Великобритания до позицията на други европейски страни, които искат да наблегнат на дипломацията, а не на ескалацията. Европа иска да спаси ядрената сделка за възпиране на Иран, а не да увеличи напрежението. Тази публична демонстрация на липса на единство става в момент, когато президентът Доналд Тръмп се готви да пътува до Великобритания и Франция идния месец за отбелязването на 75-годишнината от Десанта в Нормандия, често представян като отличен пример за важността на трансатлантическото сътрудничество. Петер Байер, координатор на германското правителство за трансатлантическите отношения, каза вчера пред АП, че Германия работи в тясно сътрудничество с европейските си съюзници \"за да успокои ситуацията в Персийския залив\", преди да е излязла от контрол. \"Нашата цел остава да запазим ядрената сделка с Иран в сила\", каза той, имайки предвид договорката, която световните сили постигнаха с Иран през 2015 г. за ограничаване на ядреното му въоръжаване. Тръмп се отказа от сделката и с това разочарова Великобритания, Франция и Германия, чийто лидери смятат, че тя предлага най-добрия начин за предотвратяване на разпространението на ядрено оръжие в нестабилния Близък изток. Байер каза, че германският външен министър се е срещнал неофициално в Брюксел с американския държавен секретар в понеделник и е \"подчертал много ясно, че по никакъв начин не искаме военна ескалация\". В интервю за вестник, публикувано днес, германската канцлерка Ангела Меркел заяви, че Германия, Франция и Великобритания възприемат \"различен подход\" от този на САЩ към Иран и добави, че в този случай трите страни \"имат общи интереси\" с Русия и Китай. Способността на Великобритания самостоятелно да влияе на Тръмп изглежда особено отслабена в момента, заради бъркотията в правителството поради блокирания план за Брекзит, а премиерът Тереза Мей каза, че ще подаде оставка веднага щом разводът с Европейския съюз влезе в сила. Някои европейски дипломати казват в частни разговори, че Помпейо е бил неубедителен, когато се е срещнал поотделно с няколко европейски външни министри и че това, което американските представители се надяват да постигнат чрез максимален натиск срещу Иран, не среща достатъчно разбиране във време, когато икономиката на Техеран вече страда под тежестта на санкциите. Срещите с Помпейо изглежда бяха уговорени в последния момент, вместо да бъдат грижливо подготвени дипломатически прояви. Германският външен министър Хайко Маас каза пред депутати, че оказването на силен натиск върху Иран засилва риска от непреднамерена ескалация. \"Това, което се случи през последните дни - саботажите срещу кораби и тръбопроводи, са знак, че тази опасност (от ескалация) е действителна и реална\", каза той. Засега ЕС отказва да бъде въвлечен в словесната война. Според ядреното споразумение, което е подкрепено с резолюция на Съвета за сигурност, Международната агенция за атомна енергия (МААЕ) докладва на всеки няколко месеца дали Иран изпълнява условията на сделката, известна като Съвместен всеобхватен план за действие (СВПД). Очаква се нов доклад в края на този месец и европейците чакат да видят какви ще са заключенията му, вместо да подкрепят американската позиция. Междувременно европейците се опитват да запазят отворени пътищата за доставки към Иран. Те въведоха сложна система от бартерен тип, за да избегнат директни финансови трансакции с Техеран, и да заобиколят възможни американски санкции. Планът, въведен съвместно от Великобритания, Франция и Германия, все още не е влязъл в действие, но самият факт, че трите влиятелни държави са обединили усилията си, за да намерят начин да обезсилят американските санкции, е още един знак, че съюзите, които помогнаха за възстановяването на Западна Европа след Втората световна война, са подложени на изпитание както никога досега. /БТА/", "date": "2019.05.16", "title": "Напрежението около Иран - знак, че има пукнатини в един изпитан от времето съюз"}
{"url": "https://www.24chasa.bg/novini/article/7456562", "text": "Откраднаха 8500 лв. от дома на възрастна жена, съобщиха от полицията. В полицията в Чирпан е подаден сигнал от 79-годишна жена за кражба на голяма сума пари от дома й. Възрастната жена съобщила, че от тавана на стопанска постройка към дома ѝ е извършена кражба на сумата от 8500 лв.", "date": "2019.05.16", "title": "Откраднаха 8500 лева от дома на възрастна жена"}
{"url": "https://www.24chasa.bg/novini/article/7456576", "text": "Европейският антимонополен регулатор е наложил глоба в размер на 1,07 млрд. евро на пет големи банки по обвинение за манипулиране на обменни курсове на 11 валути за няколко трилиона долара, съобщава Ройтерс. Глобени от ЕК с над 1 млрд. евро са британските банки Barclays и Royal Bank of Scotland, американските Citigroup и JPMorgan и японската MUFG. Швейцарската банка UBS не беше глобена, тъй като именно тя уведоми Европейската комисия за наличието на две картелни споразумения за манипулирание на обмените валутни курсове, информира  . По подобни обвинения в САЩ банките Barclays, BNP Paribas, Citigroup, JPMorgan, Royal Bank of Scotland и UBS бяха глобени с обща сума, надвишаваща 2,8 млрд. долара. Американските регулатори твърдят, че манипулирането на обмените валутни курсове е било осъществено посредством т.нар. \"чат стаи\" (за интернет обмяна на информации между отделните валутни дилъри на банките) с имена като \"Картелът\", \"Мафията\" и \"Клубът на бандитите\".", "date": "2019.05.16", "title": "С 1,07 млрд. евро глобиха пет банки за манипулиране на обменни валутни курсове"}
{"url": "https://www.24chasa.bg/novini/article/7456573", "text": "Пощенските услугите, които свързват хората с писма, телеграми, пратки, се развиват и в момента навлизат в нов технологичен период - на електронната търговия, който само за десетилетия премина от пощенски гълъби към пощенски дронове. Това е заявил министърът на транспорта, информационните технологии и съобщенията Росен Желязков по време на церемония за валидиране на пощенско-филателно издание, посветено на 140-годишнината на \"Български пощи\" ЕАД. Желязков подчертал, че българската пощенска администрация е една от първите институции, която е създадена в освободена България и до днес тя се асоциира и свързва с държавата, съобщават от Министерството на транспорта. Росен Желязков е благодарил на художничката Ралица Николова за пресъздаването на епохата, когато пощите са свързвали хората и са доставяли добри и лоши новини, най-вече в рамките на националните ни граници. Днес \"Български пощи\" имат кореспондентски взаимоотношения с над 100 държави по различни поводи, но те свързват най-вече нас, българите, казал Желязков. Юбилейното пощенско филателно издание се състои от пощенска марка в блок, който се отпечатва в тираж от 5100 броя и илюстрована карта, от която са издадени 10 705 броя.", "date": "2019.05.16", "title": "Желязков: Пощенските услуги навлизат в нов технологичен етап на електронна търговия"}
{"url": "https://www.24chasa.bg/novini/article/7456583", "text": "Във Великобритания високопоставени консерватори днес отново се срещат с Тереза Мей, за да поискат твърда дата за нейното оттегляне от премиерския пост, „за да не се наложи насилствено да бъде отстранена“, както те отбелязват, предава  . Тереза Мей ще разговаря с членове на Комитет 1922 на фона на засилващ се натиск да бъдат променени партийните правила, което ще позволи да бъде поискан по-ранен вот на недоверие в премиер. Според сегашните разпоредби, след като Мей оцеля при предишното гласуване миналия декември, подобен вот не може да бъде искан до една година. Сър Джефри Клифтън-Браун от Комитет 1922 бе цитиран от агенция „Прес асосиейшън“ да казва, че далеч е по за предпочитане, ако Мей сама определи дата за оставката си, вместо да се наложи депутатите да я принудят да стори това. Това, което се иска от Тереза Мей на първо време е да определи дата за провеждане на надпревара за лидерския пост в Консервативната партия. Предстоящите избори за Европейски парламент се очаква да утежнят още повече положението на Тереза Мей, тъй като анкетите предричат пълен провал за Консервативната партия. Освен това се очаква споразумението за излизане от ЕС, което ще бъде внесено за гласуване в парламента в началото на юни, да не получи одобрението на депутатите. Политическите наблюдатели смятат, че ако това се случи то ще бъде „последния пирон в ковчега“ на сделката на Мей за Брекзит.", "date": "2019.05.16", "title": "Съпартийци искат от премиера Тереза Мей дата за оттегляне"}
{"url": "https://www.24chasa.bg/novini/article/7456094", "text": "Китай е готов да работи с всички партньори за напредъка на реформите в Световната търговска организация (СТО), за да може тя да играе по-голяма роля в глобалното икономическо управление, заявиха от търговското министерство вчера. От отдела по въпросите на СТО посочиха, че на 13 май Китай официално е представил на организацията предложения за реформата. Те включват четири аспекта: справяне със съществените и неотложни въпроси, застрашаващи съществуването на организацията, повишаване значението на СТО в глобалното икономическо управление, подобряване на оперативната ефективност на организацията и по-добро приобщаване на многостранния търговски механизъм,  В световната икономика настъпват големи промени, докато икономическата глобализация се сблъсква с препятствия с растящите унилатерализъм и протекционизъм. Влиянието и ефективността на многостранната търговска система са изправени пред сериозни предизвикателства, посочват от търговското министерство. В същото време преговорите на СТО за реформата са твърде бавни и е необходимо да се подобри оперативната ефективност и прозрачност на търговската политика. На този фон Китай подкрепя СТО в предприемането на необходимите реформи, за да помогне за решаването на настоящата криза и да отговори на нуждите на времето. Китай подкрепя и многостранния търговски механизъм и изграждането на отворена световна икономика, се посочва в документа. От министерството отбелязаха също, че Китай е готов да обмени мнения с всички партньори, за да съдействат за напредъка на реформата.", "date": "2019.05.16", "title": "Китай представи предложения за реформата на СТО"}
{"url": "https://www.24chasa.bg/novini/article/7456745", "text": "ЦИК показа машините, с които ще може да се гласува в 3000 секции на евроизборите на 26 май. Според представители на доставчика на устройствата “Сиела Норма” гласуването с машините е по-лесно отколкото работата с банкомат и процедурата нямало да затрудни възрастни хора. Избирател, който иска да гласува електронно, ще получи индивидуална смарт карта, която е електронен подпис. Той трябва да я постави в четеца на машината. За разлика от хартиената бюлетина, електронната ще има 2 страници. След като е избрал партията и е отбелязал преференция, ако желае, избирателят натиска бутон “гласуване”. След това машината издава разписка, в която е отбелязано гласуването. Разписката се сгъва и се пуска в специална кутия, различна от урните за хартиените бюлетини. Смарт картата се връща на секционната комисия. Тя ще има 3 смарт карти, които ще са номерирани, целта е да не се гласува два пъти с една и съща карта. Освен това при избор на преференция за даден кандидат машината изписва името му на екрана. Друга разлика с хартиената бюлетина е, че с електронна вотът няма как да бъде недействителен. “Всички 3300 машини са доставени и са в София. Те имат актуализиран софтуер, произведени са тази година в Тайван специално за България. Софтуерът е изцяло съобразен с изискванията на Изборния кодекс. Тече одитиране на машините и на 24 май ще започне транспортирането им до секциите в страната”, каза изпълнителният директор на “Сиела Норма” Веселин Тодоров. Машините са доста по-функционални и надеждни от предишните устройства, ползвани на избори у нас. Има пропуски, за които ще предложим процедури за преодоляването им, каза доц. Златогор Минчев от БАН. Задължението ни е свързано с това гласуването да не бъде компрометирано, увери проф. Владимир Димитров от БАН. Той даде пример, че трябва да има ясни инструкции как да действат секционните комисии, ако например машина се развали, така че информацията за вече гласувалите да се съхрани.", "date": "2019.05.16", "title": "ЦИК показа машините за вота. Гласуването с тях по-лесно от тегленето на пари от банкомат"}
{"url": "https://www.24chasa.bg/novini/article/7456803", "text": "Саудитският принц и зам.-министър на отбраната Халед бин Салман днес обвини Иран, че стои зад атаката с дронове, извършена във вторник от бунтовниците хуси в Йемен срещу две помпени станции на петролопровод в района на Рияд, предаде Франс прес. \"Нападението от бойци на хусите срещу две помпени станции на Арамко доказва, че милициите на хусите са прост инструмент, който режимът в Иран използва, за да осъществява експанзионистичния си дневен ред в региона\", написа принц Халед в Туитър, предава БТА. Принцът посочи, че терористичните актове, заповядани от режима в Техеран и изпълнени от хусите, \"затягат примката около продължаващите политически усилия\", без да уточни какво има предвид, предаде Ройтерс. Водената от Саудитска Арабия коалиция в Йемен заяви, че за нея нападенията на хусите с дронове срещу саудитски петролни обекти тази седмица са \"военно престъпление\", съобщи днес информационният канал \"Ал Арабия\", цитиран от Ройтерс. В отговор на нападенията от вторник днес коалицията нанесе няколко въздушни удари срещу йеменската столица Сана, която е под контрола на хусите. Снощи коалицията обяви, че ще отговори \"със сила\" на бунтовническите атаки на хусите, подкрепяни от Иран, предаде АФП. Най-малко шестима цивилни са загинали, а десетки са ранени днес при въздушните удари на коалицията срещу Сана, предаде телевизионният канал \"Ал Джазира\" като се позова на медицински източници, съобщи ТАСС.", "date": "2019.05.16", "title": "Рияд обвини Техеран, че стои зад атаките \nс дронове срещу саудитски петролопровод"}
{"url": "https://www.24chasa.bg/novini/article/7456805", "text": "Прах от Северна Африка е покрил турския небосвод и ще остане в небето над страната до края на седмицата, съобщи Анадолската агенция, позовавайки се на турски метеоролог. По думите на Хюсеин Торос от истанбулската метеорологическа служба географското положение на Турция я поставя на пътя на пустинния прах, идващ от Северна Африка и Близкия изток, особено през пролетта, предаде БТА. Торос посочи, че наситеният с прахови частици въздух може да намали видимостта или да отслаби слънчевата светлина, ако облаците прах са на по-голяма височина. Ученият предупреди още, че концентрацията на пустинен прах може да причини здравословни проблеми сред децата и по-възрастните хора, както и на онези, страдащи от респираторни заболявания като астма.", "date": "2019.05.16", "title": "Пустинен прах от Северна Африка над Турция"}
{"url": "https://www.24chasa.bg/novini/article/7456802", "text": "Котенца-гратисчии, пропътували близо 644 километра до Сан Диего, САЩ, търсят нов дом, предаде Асошиейтед прес, цитирана от БТА.  От местното дружество \"Хюмейн съсайъти\" съобщават, че петте котенца някак са успели да се промъкнат в 18-метрова стоманена колона, превозена до Сан Диего с камион от град Хейуърд в района на залива на Сан Франциско. В края на април строителни работници, натоварени с изграждането на нови медицински офиси на института \"Кайзер Перманенте\", са чули мяукане от стоманената колона и след като са я наклонили, от нея са \"изпаднали\" едноседмичните гратисчии. Остава неясно дали котенцата са потеглили още от Хейуърд или са се озовали в колоната някъде по пътя. Животинките понастоящем се намират в приемен дом и след два месеца ще бъдат готови за осиновяване. Подобаващо за малки приключенци, петте котенца са получили \"строителни\" имена - Лост, Арматура, Длето, Пневматичен чук и Тръбопровод.", "date": "2019.05.16", "title": "Котенца-гратисчии пропътуваха над 600 километра в стоманена колона"}
{"url": "https://www.24chasa.bg/novini/article/7456812", "text": "По повод на предстоящия летен туристически сезон, на този етап се очаква спад с два-три процента в броя на чуждестранните туристи, от гледна точка на ранните записвания, в сравнение с предходната година. Това коментира в Русе министърът на туризма Николина Ангелкова. По думите й причината е агресивната ценова политика, която се прилага от страна на преките конкуренти на България - Турция, Тунис, Египет, Сърбия и Северна Македония, тъй като при тях има възможност за пряко субсидиране на сектора, предаде БТА. \"Така крайната цена, която получава потребителят, е значително по-ниска от нашата. Турция, Тунис и Египет се борят за пазари като Германия и Русия, където основно наблюдаваме спад в ранните записвания. Отделно, ние имаме регистрирани много големи ръстове на ранните записвания от Украйна - с 50 процента, Франция - с 10 процента, Великобритания - с 19 процента, Чехия и Полша - с около 12 процента\", обясни министърът на туризма. По думите й се разработва специален механизъм за допълнително привличане на чартърни полети, като идеята е пилотно да се стартира с летищата във Варна и Бургас през идната година. Ангелкова каза, че се очаква да бъдат много по-силни записванията в последния момент, като това може да доведе до постигнатото през миналата година ниво. Тя посочи, че за първите три месеца на годината има ръст на нощувките от 5,8 процента. Туристите са по-малко от миналата година, но нощувките, които реализират, са много повече. Наблюдава се ръст на приходите с 4,4 процента в сравнение със същия период на 2018 година. Ангелкова припомни, че от чуждестранните туристи, посещаващи България, най-много са румънците. През миналата година те са били 1,3 млн. души от общо 9,2 млн. туристи. По този повод тя обясни, че с правителството на Румъния се обсъждат варианти за нови мостови съоръжения над река Дунав, а на ниво Европейска комисия - и за четирилентов път Букурещ-Русе-Варна, който да се включи в магистралата \"Черно море\", но той е на много ранен етап. Ангелкова каза още, че има ръст с около два процента при вътрешния туризъм. През миналата година от 27 млн. нощувки, реализирани в местата за настаняване с над 10 легла, девет милиона са били от българи. Министър Ангелкова откри в Русе тридневното туристическо изложение \"Уикенд туризъм\" и фестивала на туристическите забавления и анимации. В петнайсетото издание участват 27 общини, които предоставят информация на своите щандове за музеи, туристически агенции, хотели, винарски къщи, занаятчийски ателиета и организации, свързани с туристическия бранш.", "date": "2019.05.16", "title": "Ангелкова: Според ранните записвания се очаква спад на туристите през лятото"}
{"url": "https://www.24chasa.bg/novini/article/7456816", "text": "Европейският съюз поде координирана битка срещу фалшивите новини в навечерието на изборите този месец за Европейски парламент. Европейски служители обаче признават, че има предели на онова, което може да се постигне срещу опасност, почти непозната допреди само няколко години. \"Рискът е много висок, - каза Луц Гюлнер, един от главните служители в ЕС, отговарящ за антидезинформационната кампания. - Само погледнете към миналото, изборите в САЩ, какво се случи във Франция, Германия.\" Като финансира организации, които проверяват фактите, като изгражда вътрешна служба за борба с дезинформацията от Русия, като въвлича в тази дейност Фейсбук, Гугъл, Туитър и други, Брюксел се надява да предпази своите 427 милиона гласоподаватели за 751-местния европейски парламент в изборите, които ще се състоят от 23 до 26 май. Фейсбук откри в края на април \"военна стая\" за борба срещу фалшивите новини и по-късно разведе журналисти из своята централа в Дъблин. Според експерти по сигурността обаче може би е твърде късно да се изкоренят семената на съмнението, засети от зловредни кампании, опитващи се да подкопаят едни от най-големите (като брой избиратели) избори в света. Служители на ЕС казват, че не могат да измерят резултатите на своите усилия. Оплакват се от недостатъчно финансиране и институционални пречки и едва сега започват да се сблъскват с измеренията на проблема. \"ЕС не може да има министерство на истината\", каза един от тях. Въпреки общоевропейската природа на рисковете, вотът се произвежда като отделни избори във всяка от 28-те страни от ЕС, някои от които се бавят с въвеждането на предпазни мерки. Правителствата от ЕС и съюзниците от НАТО казват, че Русия взема на прицел изборите, за да подкопава западната демокрация. Москва отрича. Предупреждавайки хората чрез примери за дезинформация, ЕС, като други западни правителства, се надява за \"ваксинира\" гражданите си срещу фалшиви новини, казва Хайди Творек, експерт по информационна война в Университета на Британска Колумбия. \"Потенциално ние ще бъдем в състояние да спечелим (тази война), но все още не сме, защото игнорирахме този проблем твърде дълго\", каза пред Ройтерс литовският външен министър Линас Линкевичус. Тъй като изборите през май вероятно ще излъчат фрагментиран парламент, с добро представяне на антисистемните партии, служителите на ЕС се опасяват от \"лоши актьори\", опитващи се да нарушават дебата. Избирателната активност при вотовете за Европарламент традиционно е ниска. Това улеснява крайнодесни и крайнолеви групи да се фокусират върху избиратели, предпочитащи екстремистки партии, чрез социалните мрежи. Руските медии в Европа, макар че не успяват да достигнат до по-широка публика, дават платформа на настроени срещу ЕС популисти. След пожара в парижката катедрала Нотр Дам през април, руски медии в Европа обвиниха ислямски екстремисти и прозападното правителство на Украйна. Проверители на факти в Германия дадоха за пример статия с фалшиви новини, разпространена във Фейсбук, за Франс Тимерманс - главния кандидат на социалистите в европейските избори. В нея невярно се твърдеше, че той иска \"масова имиграция на мъже мюсюлмани в Европа\". Заплашвайки да въведе регулация, ЕС успя да убеди Гугъл и Фейсбук да проверяват рекламите, свързани с изборите, на своите сайтове. Освен това двете компании, заедно с Туитър и браузъра Мозила (на Файърфокс) се съгласиха да предоставят месечни сводки като част от кодекс за поведение на ЕС. Компанията Гугъл каза, че през февруари е засякла близо 21 000 базирани в ЕС рекламни акаунти в своята мрежа, които нарушават нейните нови правила и се опитват да подвеждат или да мамят потребителите. Само в Италия са засечени 4200. Миналата седмица Фейсбук закри много италиански акаунти. Фейсбук работи по проверка на факти с 21 партньори на 14 европейски езика. Когато се окаже, че един сюжет е фалшив, рейтингът му в новинарската емисия на социалната мрежа се понижава, а страници, които продължават да споделят фалшиви новини, може да бъдат блокирани. Според компанията обаче тези усилия имат своите ограничения. \"Толкова много неща се споделят по Фейсбук всеки ден, че няма да е възможно да се проверяват фактите във всеки отделен пост\", каза Антония Уудфорд, продуктов мениджър във Фейсбук. В някои страни от ЕС, като Унгария, няма проверители на факти и партньорски групи на Фейсбук се оплакват от липсата на данни за резултатите от тяхната работа, особено като се има предвид, че фалшивите новини се разпространяват бързо по различни платформи и страни. Особено уязвимо е по-старото поколение. Хора над 55 г. са най-вероятни разпространители на фалшиви новини, защото те са израснали с доверие към печатното слово и приемат печатната информация за \"чиста монета\", казват служители в ЕС. Много правителства в ЕС все още не са създали свои наблюдателни постове за дезинформация. Прехвалената \"Система на ЕС за бързо оповестяване\", предназначена да обедини националните експерти в борбата срещу дезинформацията, се използва крайно рядко. \"Тя нито е бърза, нито оповестява, нито е система\", каза служител на ЕС. ЕС все пак се надява, че едно колективно усилие най-малкото ще накара всеки, който се опитва да се намесва, да плаща по-скъпо. \"Ако някой иска да го прави, то все още е възможно\", каза Хели Тирма-Клар, посланик на добра воля на Естония за кибер сигурността. /С малки съкращения/ /БТА/", "date": "2019.05.16", "title": "Кой подпали \"Нотр дам\"? С приближаването \nна евроизборите Брюксел тръгва на война срещу фалшивите новини"}
{"url": "https://www.24chasa.bg/novini/article/7456826", "text": "Свлачище събори 22 сгради в черноморския окръг Орду, Северна Турция, предаде Анадолската агенция. Земната маса се е свлякла днес в град Айбастъ. Заради свлачище на същото място през февруари 29 къщи бяха евакуирани, напомня агенцията, предава БТА. Местната жандармерия е взела мерки за сигурност и е забранила достъпа до засегнатия район. Валията на Орду Седдар Явуз каза пред Анадолската агенция, че днешното свлачище е разрушило и джамия. По думите му евакуираните досега сгради са вече 61. Държавата е осигурила 214 500 турски лири (35 700 долара) помощ за засегнатите към момента, посочи валията. \"Бързо ще направим нужните плащания и за другите им спешни нужди\", добави той.", "date": "2019.05.16", "title": "Свлачище разруши 22 сгради в Северна Турция (Видео)"}
{"url": "https://www.24chasa.bg/novini/article/7456822", "text": "Германският канцлер Ангела Меркел каза в публикувано днес интервю в шест големи европейски издания, че се тревожи за Европейския съюз и има подновено желание да работи за осигуряване на бъдещето му, предаде ДПА, цитирана от БТА. \"Мнозина се тревожат за Европа, аз също\", каза Меркел в интервюто, отпечатано в германския \"Зюддойче цайтунг\", френския \"Монд\", италианския \"Стампа\". \"Това още веднъж събужда у мен растящо чувство за отговорност да се погрижа за съдбата на Европа заедно с други\". Разговорът с Меркел, публикуван също в испанския \"Вангуардия\" и полския \"Газета виборча\", може да подхрани спекулациите, че федералният канцлер ще се опита да получи лидерска роля в ЕС след края на мандата си начело на германския кабинет. Председателят на Европейската комисия Жан-Клод Юнкер неотдавна каза, че според него е възможно Меркел да се премести в Брюксел. \"Не мога да си представя, че Ангела Меркел ще потъне в неизвестност\", каза Юнкер в края на април пред германската медийна група \"Функе\". Меркел обяви, че след произвеждането на наближаващите избори за Европарламент ще лобира за съпартиеца си Манфред Вебер - водещ кандидат на Европейската народна партия, за председател на Европейската комисия. Макар че не коментира пряко кандидатурата на Йенс Вайдман за председател на Европейската централна банка, тя каза, че евентуално председателство на Вебер не бива да изключва други германски представители да получат висши постове в ЕС.", "date": "2019.05.16", "title": "Меркел: Мнозина се тревожат за Европа, аз също. Това събужда у мен чувство за отговорност"}
{"url": "https://www.24chasa.bg/novini/article/7456818", "text": "Новината, че са унищожени скални рисунки в пещерата Магура в Северозападна България е фалшива. Това заяви пред   кметът на Белоградчик Борис Николов. Той беше категоричен, че проверката, която е направил директорът на Историческия музей в града Ивайло Крумов в пещерата по повод съобщения в медии, че върху рисунки са изписани две лични и едно фамилно име, доказва, че вандалски акт няма. Доц. Стефан Александров, ръководител на проект за създаване на 3D модел на рисунките, заяви: \"Тези снимки са направени веднага след входа на галерията с рисунките, преди така наречената \"Ловна сцена\", която е една от най-известните, може би на пет, шест метра от нея, така че самата ловна сцена и тези рисунки не са засегнати, което, разбира се, в никакъв случай не омаловажава тази вандалщина, която са я направили най-вероятно млади момчета, защото се нарушава целостта на паметник на културата\". В момента се подготвя документацията, свързана с предстоящото включване на праисторическите рисунки в списъка с културното наследство на ЮНЕСКО, добави кметът Николов. Подробности по тази тема очаквайте утре в предаването \"Хоризонт до обед\" след 10,30 ч.", "date": "2019.05.16", "title": "Ради и Павчо са се подписали в Магурата, но не върху скалните рисунки"}
{"url": "https://www.24chasa.bg/novini/article/7456823", "text": "31-годишният Н.Ж., обвиняем за това, че е придобил и държал без разрешение високорискови наркотични вещества, остава в ареста, след като Добричкият окръжен съд не уважи искането му за промяна мярката за неотклонение „задържане под стража”. При претърсване на избено помещение към дома на задържания били открити 0.51 грама метамфетамин, 4.41 грама канабис и 1.2 грама амфетамин. Окръжният съд, след като се запозна с материалите по досъдебно производство и след преценка на доводите на страните, счете, че към момента не са настъпили нови обстоятелства, които да налагат промяна на вече взетата спрямо обвиняемия мярка за неотклонение. Все още е налице обосновано предположение за съпричастност на мъжа към разследваното деяние. Реална остава и опасността при по-лека мярка той да се укрие или да извърши друго престъпление. От приложените по делото справки става ясно, че мъжът е осъждан два пъти. Деянието, за което е обвинен сега, е извършено в изпитателния срок на предходното му условно осъждане за шофиране след употреба на наркотични вещества. Само това е достатъчно основание за налагане на най-тежката мярка за неотклонение, посочва в мотивите си съдебният състав. Съдът взе предвид и представената характеристична справка за обвиняемия, в която е посочено, че той е забелязан да се движи в среда с криминално проявени лица, да злоупотребява с алкохол и наркотични вещества.", "date": "2019.05.16", "title": "Мъж, държал наркотици в избата си, остава в ареста"}
{"url": "https://www.24chasa.bg/novini/article/7456844", "text": "Състав на Окръжен съд - Пловдив взе най-тежката мярка \"задържане под стража\" спрямо кипърския гражданин Д.П. (Димитракис Пирилис), съобщиха от пресцентъра на Съдебната палата в града. Срещу него е повдигнато обвинение за това, че в събота, в землището на пловдивското село Болярино, като е нарушил правилата за движение с автомобил, е причинил смъртта на П.Г. /на 30 г./ Съдът е приел, че тепърва ще се изясняват важни въпроси за механизма на извършването на престъплението. Към момента са налице данни, че обвиняемият Д.П. умишлено е умъртвил П.Г., а от автотехническата експертиза и фотосите на местопрестъплението става ясно, че ударът между товарния автомобил, управляван от обвиняемия, и пострадалия П.Г. е настъпил в предната част на автомобила. Освен това има данни и за втори удар на местопроизшествието, при който е пострадал свидетеля А.Г. Съдът е взел под внимание, че са налице данни за трайна уседналост на обвиняемия - развива стопанска дейност, предоставя работни места и съществува нисък интензитет от опасност да се укрие, но магистратите са сметнали, че при мярка, различна от \"задържане под стража\", съществува реална опасност от извършване на друго престъпление. Определението не е окончателно и подлежи на протест и обжалване пред Пловдивския апелативен съд. Магистрати от Районен съд-Пловдив оставиха в ареста с мярка за неотклонение \"задържане под стража\" А.Г. и А.И., привлечени като обвиняеми за опит за кражба от ферма край пловдивското село Болярино, съобщиха от пресцентъра на Съдебната палата в града. Съдът е намерил, че са налице всички предпоставки, изисквани от закона за вземане на най-тежката мярка по отношение и на двамата обвиняеми. И двамата са извършили престъпното деяние, първия при условията на повторност, а вторият в условията на опасен рецидив, уточняват в съобщението. Предположение, че двамата са извършили опита за кражба съдът е извел от показанията на пострадалия и от друг свидетел. Отхвърлена е била защитната версия на обвиняемите, че не са искали да крадат крави, а люцерна, което според магистратите \"се оборва от показанията на разпитания по делото полицейски служител и от приложения по делото снимков материал\". Двамата остават в ареста и заради богатата им предходна съдимост за престъпления против собствеността. Определението не е окончателно и подлежи на протест и обжалване пред Окръжен съд - Пловдив.", "date": "2019.05.16", "title": "Кипърецът, прегазил мъж в имота си, остава в ареста с най-тежката мярка"}
{"url": "https://www.24chasa.bg/novini/article/7456988", "text": "На редовното си заседание Съветът за работа с българите в чужбина към вицепрезидента Илияна Йотова обсъди статута на чуждестранните студенти с български произход, съобщиха от прессекретариата на президента. Подчертана е била необходимостта от актуализиране на постановленията на Министерския съвет, които регламентират тяхното обучение и пребиваване в България - ПМС 103 и 228. В Съвета участват представители на изпълнителната власт, учени, политолози, университетски преподаватели. Вицепрезидентът Илияна Йотова е представила изводите от осъществените във Варна, Благоевград, Пловдив и София Студентски лаборатории \"Перспектива за развитие с българска диплома\". Основните проблеми, споделени от студентите при разговорите с вицепрезидента, са административните затруднения при кандидатстването им и уреждането на статута им на пребиваване; необходимостта от по-широка рекламна кампания за възможностите за обучение в България; недостатъчната подготовка по български език; липсата на връзка между студентите и работодателите. \"Държавата инвестира в тези студенти, а после не се интересува от тях, дори не знае къде са след завършването си\", е отбелязала Илияна Йотова. Вицепрезидентът изтъкнала голямата конкуренция, в която се намира България спрямо университетите в Румъния, Унгария, Русия, които привличат българи от исторически диаспори. \"Съществува потенциален риск от загуба на българско самосъзнание\", е заявила Йотова. Въз основа на изводите от Студентските лаборатории екипът на вицепрезидента и експертите от Комисията по българско гражданство са изготвили предложения за промени, които да уреждат по-добре статута на чуждестранните студенти с български произход. Тези предложения вицепрезидентът Илияна Йотова ще представи на планираната от нея национална среща за проблемите на тези студенти. На нея ще присъстват представители на всички институции, имащи отношение по темата, представители на академичните ръководства на университетите и на студентите, както и на работодателските организации. Общо е мнението, че е необходим комплексен подход към чуждестранните студенти с български произход. Българската държава трябва да си отговори на въпроса какво иска от тях и какво им предлага. Студентите от българските диаспори в чужбина може да останат в България, за което българската държава трябва да им предостави необходимите условия. А може и да се завърнат в своите страни, където да популяризират България, се отбелязва в съобщението.", "date": "2019.05.16", "title": "Йотова: Румъния, Унгария, Русия привличат масово чуждестранните студенти с български произход"}
{"url": "https://www.24chasa.bg/novini/article/7456993", "text": "Един човек загина днес при избухване на снаряд в завод по механика в южна Румъния, който се занимава с обезвреждане на муниции, съобщават Аджерпрес и информационният сайт Зиаре, цитирани от БТА.  Аджерпрес уточнява, че е загинал млад мъж на 22 години, който е бил ранен при избухване на снаряд в завода по механика в Бабени, окръг Вълча. Говорителят на окръжния Инспекторат за извънредни ситуации посочи, че в завода е пристигнал хеликоптер на Мобилната служба за спешна помощ (SMURD), който да поеме ранения, но парамедиците не са успели да го стабилизират. Майката на момчето, която също работи в завода, е изпаднала в шок и е откарана в болница. От пожарната служба заявиха, че експлозията е станала, докато младият мъж опитвал да разглоби снаряда.", "date": "2019.05.16", "title": "Избухна снаряд в завод по механика в южна Румъния, има загинал"}
{"url": "https://www.24chasa.bg/novini/article/7457040", "text": "От 1 юни 2019 г. гражданите на България и Румъния ще имат пълна свобода на придвижване, работа и установяване в Швейцария. Това съобщиха от Министерството на вътрешните работи. Така те ще имат същите права като останалите граждани на Европейския съюз (с изключение на Хърватия) и ще могат да пребивават свободно в страната при условие, че имат работно място. Това стана възможно, след като федералното правителство прие на 15 май решение за отмяна на квотите за пребиваване на граждани от България и Румъния на територията на Конфедерация Швейцария. С решението се променя регламентът за изпълнението на Споразумението за свободно движение на хора между Швейцария и ЕС. Протоколът към споразумението, който предвиждаше за гражданите от България и Румъния преходен период максимум от 10 години, беше в сила от 1 юни 2009 г. и изтича на 31 май 2019 г. По данни на миграционните служби на Швейцария към края на 2018 г. в страната пребивават постоянно около 11 600 българи. След две седмици българите и румънците вече ще имат право на свободно придвижване, работа и усядане в Швейцария. Срокът на досегашната ограничителна клауза изтича в края на май, така че от 1 юни 2019 гражданите на двете държави ще имат в Швейцария същите правата, каквито имат и в ЕС. Вчера швейцарското правителство издаде постановление за въвеждане на свобода на придвижване за българи и румънци, съобщава \" \". Нека да припомним, че между Швейцария и ЕС са в сила редица двустранни споразумения, които на практика приравняват правата на гражданите им. Преди десет години обаче в Швейцария влезе в сила специален документ, отнасящ се до статута на българите и румънците като граждани на ЕС. Той предвиждаше преходен период от максимум десет години, след който гражданите на двете страни да получат пълни права в Швейцария. На 1 юни 2016 Швейцария премахна всички ограничения за българите и румънците - още преди да е изтекъл 10-годишният период. Тогава обаче Берн обяви следното условие: \"Ако имиграцията от Румъния и България превиши с 10% средната стойност от предходната година, на 1 юни 2017 или най-късно на 1 юни 2018 Берн може да въведе нови ограничения за пазара на труда\". И тези ограничения наистина бяха въведени от 1 юни 2017 - първоначално за една, а после за още една година. Сега обаче 10-годишният срок окончателно изтече. От идния месец българите и румънците ще имат право да усядат в Швейцария - ако са си намерили там работа или пък ако докажат, че разполагат с достатъчно средства. Така Хърватия остава единствената страна-членка на ЕС, чиито граждани все още имат само ограничен достъп до швейцарския трудов пазар. По данни от 2017 година в Швейцария живеят близо 14 400 румънци и около 8 100 българи, като през 2016 миграцията от двете страни е нараснала двойно в сравнение с 2015. Тази страна има население от около 8,5 милиона, като 25% от хората не притежават швейцарски паспорт.", "date": "2019.05.16", "title": "Швейцария премахна всички ограничения за българите (Обновена)"}
{"url": "https://www.24chasa.bg/novini/article/7457025", "text": "Държавният секретар на САЩ Майк Помпейо ще посети Берлин на 31 май, съобщи днес в.\"Тагесшпигел\", цитиран от Ройтерс и ТАСС. Планирано е Помпейо да се срещне с германската канцлерка Ангела Меркел и външния министър Хайко Маас, информира БТА. Държавният секретар на САЩ трябваше да посети Германия по-рано този месец, но отмени визитата си в последния момент, тъй като напрежението около Иран наложи промени в програмата му. Американското посолство в Берлин и германското външно министерство засега не са дали подробности за пренасроченото посещение на 31 май. То ще е първото за Помпейо в Германия като държавен секретар на САЩ. Първоначално визитата беше планирана за 7 май. Предвидено бе Помпейо да обсъди с Маас и Меркел отношенията на Запада с Русия, проекта за газопровод \"Северен поток 2\", положението в Украйна и обстановката във Венецуела.", "date": "2019.05.16", "title": "Помпейо ще посети Германия на 31 май"}
{"url": "https://www.24chasa.bg/novini/article/7456115", "text": "Археолозите откриха 160 гробници в провинция Хънан. Предполага се, че те датират от династия Хан (202 пр.Хр..-220 г.). В гробниците бяха намерени над 1000 културни реликви, сред които бронзови, железни и керамични предмети, както и множество древни монети,  Въпреки изобилието от ценни открития, археолозите казват, че гробниците вероятно са на граждани, а не на членове на императорското семейство. „Недалеч от гробниците се намира древен град, което доказва, че хората погребани тук са негови жители\", каза Гао Дзанлин от института за културни реликви на гр. Джънджоу, централния град на провинцията. Директорът на института Гу Уанфа обясни, че разкопките са допринесли за обогатяване на изследователските ресурси на града, тъй като до сега не са откривани много предмети от династия Хан.", "date": "2019.05.16", "title": "В Централен Китай откриха 160 древни гробници"}
{"url": "https://www.24chasa.bg/novini/article/7457075", "text": "На десет души са предявени обвинения във връзка с атаки със зловреден софтуер, заразил 41 000 компютри и нанесъл финансови щети за над 100 милиона долара, съобщиха днес американските и европейски власти, цитирани от Асошиейтед прес. Вирусът, позволил на киберпрестъпници от Източна Европа да установят дистанционен контрол върху заразените компютри и да изтеглят пари от банкови сметки, е засегнал компании и институции от всички сфери на живота в САЩ. Сред жертвите са адвокатска кантора във Вашингтон, черква в Тексас, мебелно предприятие в Калифорния и казино в Мисисипи, предава БТА. Обвиняемите са от шест държави и някои от тях очакват съдебни процеси в Европа. Единайсети обвиняем, свързан със случая, е бил екстрадиран през 2016 г. от България и миналия месец се е признал за виновен пред федерален съд в Питсбърг. Обвиненията включват заговор за извършването на компютърна измама, заговор за извършване на дистанционна и банкова измама и заговор за извършване пране на пари. Според федералния прокурор в Питсбърг Скот Брейди престъпниците превръщали придобитите средства в биткойни, които трудно може да бъдат идентифицирани и достигнати без личния ключ на своя притежател. Вместо да бъде поискано незабавното екстрадиране в САЩ на всички 10 обвиняеми, което често е труден и продължителен процес, американските прокурори първо ще внесат обвинения срещу част от тях в техните страни, сред които Украйна, Молдова и Грузия, отбелязва АП. ТАСС цитира съобщение на Европол, според което в същата разбита хакерска групировка важна роля са играели руски граждани. Те се занимавали с разработването и разпространяването на зловредния софтуер GozNym и на изпирането на незаконно придобитите средства.", "date": "2019.05.16", "title": "САЩ и Европа обвиниха 10 за хакерски атаки с кражби за 100 млн. долара"}
{"url": "https://www.24chasa.bg/novini/article/7457071", "text": "Кандидатурите за главен прокурор трябва да са добре аргументирани и да отговарят стриктно на законовите изисквания. Обществото очаква ясни измерители в прилагането на критериите за независимост на кандидатите. Това заяви президентът Румен Радев на среща днес с председателя на Върховния административен съд Георги Чолаков. Разговорът е част от поредица срещи, които държавният глава инициира във връзка с критериите за избор и правомощията на следващия главен прокурор, съобщиха от прессекретариата на президента. На срещата днес беше отбелязано, че формална процедура и немотивирани, бланкетни аргументи при излъчване на номинациите за нов главен прокурор биха компрометирали избора. Сред темите на разговора бяха и механизмите за контрол, отчетност, както и отговорностите на „тримата големи“ в съдебната власт. Румен Радев и Георги Чолаков обсъдиха също бързината и ефективността на административното правораздаване, както и натовареността на съдилищата, като аспекти от съдебната реформа. Утре държавният глава ще разговаря с представляващия Висшия съдебен съвет Боян Магдалинчев.", "date": "2019.05.16", "title": "Радев: Кандидатурите за главен прокурор трябва да са добре аргументирани (Снимки)"}
