{"url": "https://www.24chasa.bg/novini/article/7523397", "text": "Съветникът на Белия дом по националната сигурност Джон Болтън заяви, че \"всички опции остават на масата\", ако Иран надхвърли залегналия в ядреното споразумение от 2015 г. лимит за обогатяването на уран, предаде Асошиейтед прес. Болтън каза това на пресконференция след днешната тристранна среща на високо равнище по сигурността в Йерусалим, предава БТА. Той отговаряше на въпрос дали военният удар все още е опция, ако Иран надхвърли прага за запасите от уран от 300 кг, който е определен в споразумението. Болтън допълни, че \"пренебрегне ли тези лимити, Иран ще направи много сериозна грешка\". Техеран заяви, че до четвъртък ще разполага с над 300 кг нискообогатен уран, в нарушение на споразумението. Отделно от това, Европа има краен срок до 7 юли, поставен от Техеран, да предложи по-добро споразумение или Иран ще започне да обогатява урана си по-близо до нужните за ядрено оръжие равнища. Болтън прогнозира, че кампанията на Вашингтон на натиск срещу Иран ще накара Техеран да преговаря, предаде Ройтерс. \"Или ще схванат посланието, или просто ще засилим още повече кампанията на максимален натиск\", заяви Болтън. \"Смятам, че комбинацията от санкции и други видове натиск ще доведе Иран на масата (за преговори)\", допълни той.", "date": "2019.06.25", "title": "Джон Болтън: Всички опции за Иран остават на масата"}
{"url": "https://www.24chasa.bg/novini/article/7523371", "text": "Президентът на Северна Македония Стево Пендаровски заяви, че неговата държава няма план Б за ЕС и единственият й план е да започне преговори за членство до края на годината, съобщава порталът Плусинфо. \"Вярваме, че няма по-дълбоки съображения против започването на преговори с ЕС, а само техническо отлагане. Германия е най-важният ни партньор, тя беше един от факторите за постигането на Преспанското споразумение /с Гърция, което реши спора за името на Македония/ и Берлин много добре познава политическата ситуация в нашата страна\", каза Пендаровски в интервю за германското сп. \"Шпигел\", информира БТА. \"Шпигел\" отбелязва, че нито една страна не е схванала толкова сериозно като Северна Македония политиката на Брюксел за Западните Балкани и значението на мирното решаване на конфликтите и регионалното сътрудничество. Говорейки за отлагането на гласуването в германския Бундестаг по въпроса дали на Северна Македония да се определи дата за преговори с ЕС, Пендаровски подчерта, че е оптимист в това отношение. \"Шпигел\" споменава също идеята Албания и Северна Македония да вървят в пакет в процеса на разширяване на ЕС, тоест да получат едновременно дата за преговори с ЕС, и оценява, че проблемите на Скопие в областта на корупцията и върховенството на закона са по-малки в сравнение с хаотичната политическа ситуация в Албания. Миналата седмица Европейският съюз отложи началото на преговорите за членство с Албания и Северна Македония въпреки предупрежденията, че едно забавяне би могло да подкопае реформаторските усилия и стабилността в региона на Балканите.", "date": "2019.06.25", "title": "Пендаровски: Северна Македония няма план Б за ЕС, очакваме преговори"}
{"url": "https://www.24chasa.bg/novini/article/7523373", "text": "Пореден случай на дете зад волана. Този път майката на 9-годишния водач сама се похвали с клипче в социалните мрежи, информира Във видеото, заснето от майката на 9-годишния шофьор от силистренското село Йорданово, се вижда как момчето управлява автомобил само, сменя скорости и се разминава с други коли. Зюмбюл Исмаилова – майка на момчето, обясни, че клипчето е снимано отдавна. „Просто ние като гледахме снимките, искаше да го споделя и аз го споделих, то беше без това за секунди, една отсечка от 100 метра”, казва още майката. Семейство казва, че случаят е изключение. Според бабата на момчето баща му също знае, че то е карало колата. „Знае, баща му шофьор, майката шофьорка, дядо му горе има малко тракторче, позволяват му в градината, все пак дете е”, обяснява тя. Майката на момчето е служител в местното кметство, от където не знаеха за случая. От Областната дирекция на МВР в Силистра съставиха акт на майката на непълнолетния шофьор, която ще плати глоба от 100 до 300 лв.", "date": "2019.06.25", "title": "9-годишен кара кола в Силистренско. Майка му: Беше само за секунди"}
{"url": "https://www.24chasa.bg/novini/article/7523375", "text": "Прокуратурата в Кичево е внесла обвинение против лицето, известно на обществото в Северна Македония като \"Ел Чека\", за неразрешено подслушване и записване, предават агенция МИА и БТА. Ел Чека, който се намира в Чикаго, започна да публикува в социалните мрежи медийни \"бомби\" - нелегално подслушвани материали, в които главни събеседници са функционери от Демократичния съюз за интеграция /ДСИ/. Той не крие самоличността си и постоянно публикува свои снимки, както казва, за да го видят всички. Прокуратурата на Република Северна Македония напомня, че всяко публикуване на неразрешено подслушани разговори е престъпление съгласно член 151 алинея 2 от Наказателния кодекс, за което се предвижда присъда от една до пет години затвор за всеки, който дава възможност на неовластено лице да се запознае с разговор или изявление, което е подслушано или е записано. Прокуратурата среди внимателно за такива случаи и ще действа в съответствие със своите компетенции, се казва в съобщението.", "date": "2019.06.25", "title": "Прокуратурата внесе обвинение против \"Ел Чека\" за неразрешено подслушване и записване"}
{"url": "https://www.24chasa.bg/novini/article/7523376", "text": "София ще си върне контрола над имотите в Борисовата градина, на които са “Маймунарника”, “Веселото село”, автокъщата “Капитолия” и още един парцел. Смяната на собствеността на четирите имота, които досега бяха управлявани от общинското дружество “Софийски имоти”, е по настояване на кмета Йорданка Фандъкова. В доклад до СОС, който ще бъде разгледан в четвъртък, тя предлага имотите да преминат на директно управление от общината чрез общинското предприятие “Паркове и градини”, което отговаря за поддръжката на Борисовата градина. Четирите поземлени имота - кръгло кафене “Кривите огледала”, детски кът “Водно каналче”, велописта и “Трите дансинга”, са с общо 16 008 кв. м площ. На два от тях са “Веселото село” и “Капитолия”. Фандъкова напомня, че след нейна проверка през 2017 г. “Софийски имоти” е прекратило договорите за наем на земята и е задължило наемателите да предадат обратно имотите. За изградените на тях сгради - “Веселото село” и “Капитолия”, са издадени заповеди за премахване. И двете обаче се обжалват, като засега само за автокъщата има решение на първа инстанция, което е в полза на общината. “Категоричното ми мнение е, че целесъобразно и законосъобразно е цялата територия на парка да бъде управлявана от Столичната община. Това решение кореспондира напълно и със започналата процедура по приемане на устройствен план на “Княз - Борисовата градина”, пише Фандъкова в доклада си до съветниците. Тя напомня, че целта на приемането на план на най-големия столичен парк е запазването му и недопускане на ново строителство, тъй като в него има терени, станали частни преди 15-20 г. “В периода 1997 - 2005 г. знакови места от Борисовата градина са продавани, заменяни и апортирани в смесени търговски дружества. Припомнянето на фактите е ключово както за приемане на настоящото решение, така и с оглед на обсъждането на устройствения план”, добавя Фандъкова. И припомня няколко решения на СОС - от 2002 г. за апорт на “Кривите огледала” и продажба на сградата. Със същото решение СОС апортира в акционерно търговско дружество къпалнята “Мария Луиза” и Летния театър, които от години стоят заключени. През 1999 г. пък с приватизацията на “БКС - Средец” частен става и имотът с ресторант “Тенекиите”, а през 2001 г. “Софийски имоти” заменя терена под ресторанта срещу 2 апартамента на вече приватизираното “БКС - Средец”. През 2005 г. той е продаден на “Телекомплект”. С подобни решения частни стават пицария “Ариана”, близо 35 000 кв. м в “Погребите” - заменени за 42 жилища, други 10 дка - срещу 10 апартамента и доплащане от 85,60 лв. разлика в оценката на заменените имоти. Последният сега е собственост на “Литекс пропърти”. Преди дни Фандъкова поиска преработване на проекта за план, чието последно обществено обсъждане е днес. Кметът е срещу предвидените в проекта възстановяване на сградата на Климатичното училище, местенето на конната база и игрищата на “Спортна София”, нов “Музей за зелена памет” и др. Фандъкова настоява в плана да влезе и територията около р. Аджибарица, граничеща с парка.", "date": "2019.06.25", "title": "София си връща \"Маймунарника” и “Веселото село”"}
{"url": "https://www.24chasa.bg/novini/article/7523366", "text": "Висшият съветник на Белия дом Джаред Къшнър заяви, че благоденствието на палестинците не е възможно без справедливо политическо решение, но споразумението за икономическия път напред е необходимо предварително условие за мира между израелци и палестинци, предаде Ройтерс. Зетят на президента Доналд Тръмп направи това изказване при откриването на конференция в Бахрейн за представяне на икономическата част от дългоочаквания план на САЩ за мир в Близкия изток, предава БТА. \"Президентът Тръмп и Съединените щати не са ви изоставили\", заяви Къшнър по адрес на палестинците, които бойкотират конференцията, съобщиха Франс прес и ДПА. \"Тази конференция е за вас\", увери той. Обявеният тази седмица проект за развитие на стойност 50 милиарда долара беше посрещнат с остри критики от палестинците и арабите в региона, отбелязва агенцията. Проектът предвижда създаването на глобален инвестиционен фонд, който да съживи палестинската икономика и икономиките на съседните арабски страни, да стане част от по-общото усилие за съживяване на израелско-палестинския мирен процес. Къшнър, който е зет на американския президент Доналд Тръмп, каза, че политическата част от плана няма да бъде обсъждана на форума.", "date": "2019.06.25", "title": "Джаред Къшнър: Тръмп и САЩ не са изоставили палестинците (Обновена)"}
{"url": "https://www.24chasa.bg/novini/article/7523394", "text": "Както съобщава електронното издание на вестник \"Курир\", срещу бившият вицеканцлер и бивш шеф на Австрийската партия на свободата Хайнц Кристиан Щрахе е бил подготвян атентат. Според данни, с които разполага вестникът, съществува дело, запазено досега в тайна, в което е документирано планирано през 2018 година покушение срещу бившият вицеканцлер, предава БТА. Като възможен ръководител на атентата е посочено лице на име Буяр Б. Миналата година той е бил в следствен арест заради престъпление с дрога, нелегално притежаване на огнестрелно оръжие и друго забранено оръжие. Междувременно Буяр Б. излежава присъда, потвърди Виенския съд пред \"Курир\". Но за Буяр Б. съществува още по-интересно следствено дело на Виенската прокуратура, с част от което разполага редакцията на \"Курир\". В него се казва, че на 26 септември м.г. Буяр Б. е направил опит да накара свое доверено лице да убие вицеканцлера Хайнц Кристиан Щрахе с кола бомба. Буяр Б. е призовал неколкократно това лице да направи атентата срещу 100 000 евро, продължава \"Курир\". Довереникът е отправил към Б. тежки обвинения, но междувременно следствието срещу Б. е прекратено, тъй като според Томас Вечей от Виенската прокуратура срещу него не са открити други доказателства, които да затвърдят подозрението. В момента съдебните власти проучват възможностите за по-нататъшно водене на процеса.", "date": "2019.06.25", "title": "В Австрия разследват дали е бил планиран атентат срещу Щрахе"}
{"url": "https://www.24chasa.bg/novini/article/7523281", "text": "Президентът на САЩ Доналд Тръмп заплаши, че ще има ответна атака срещу Иран, ако Техеран предприеме удари по каквито и да било американски цели, съобщи Ройтерс. \"Изключително невежото и оскърбително изявление на Иран, което бе разпространено днес, само показва, че те не схващат каква е реалността. Всяка атака на Иран срещу каквато и да било американска цел ще бъде посрещната с огромна и съкрушителна сила. В някои аспекти \"съкрушителна\" ще означава заличаване\", написа Тръмп в Туитър, предава БТА. \"За жалост, единственото, от което те разбират, е сила и мощ\", допълни президентът на САЩ, цитиран от ДПА.", "date": "2019.06.25", "title": "Тръмп: Всяка атака на Иран срещу САЩ ще бъде посрещната с огромна сила от нас"}
{"url": "https://www.24chasa.bg/novini/article/7523303", "text": "Пожар горя в санитарното помещение на третия вагон на бързия влак Варна-София, съобщава БДЖ на своя сайт. В композицията са пътували около 150 души. Няма пострадали хора. Всички пътници и персонала са изведени своевременно. Пожарът е бил локализиран единствено в санитарното помещение. Превозният персонал веднага е предприел необходимите действия за потушаване на запалването, като са използвани три пожарогасителя. Третият и четвъртият вагон са отделени от композицията и в момента екипи на Главна дирекция ”Пожарна безопасност и защита на населението” извършват оглед за установяване на причините за създадената ситуация, съобщават още от БДЖ. На този етап не се изключва версията възпламеняването да е причинено от незагасена цигара след нарушаване на забраната за пушене във влака. Влакът е престоял 63 минути на гара Своге. Създадена е организация за превоз на пътниците и в 18:25 часа композицията е продължила пътуването си до София.", "date": "2019.06.25", "title": "Пожар горя в бързия влак от Варна за София"}
{"url": "https://www.24chasa.bg/novini/article/7523313", "text": "Водата от централното водоснабдяване в град Вълчедръм и селата от общината Разград, Златия и Ботево не е годна за пиене, установи изследване на Регионалната здравна инспекция /РЗИ/ в Монтана. При направените изследвания на водата били установени коли-бактерии и нитрати. На ВиК-оператора и кметствата са дадени предписания да подобрят качеството на питейната вода и да информират хората във Вълчедръм и близките села за отклоненията. Препоръчва се временно водата да се използва само за битови нужди, а не за пиене. При анализите на РЗИ-Монтана са установени отклонения в качеството на питейната вода в селата Бъзовец в община Вълчедръм и Горно Белотинци в община Монтана.", "date": "2019.06.25", "title": "РЗИ: Водата във Вълчедръм и няколко села от общината е негодна за пиене"}
{"url": "https://www.24chasa.bg/novini/article/7523316", "text": "Огнян Златев става шеф на представителството на Еврокомисията в Хърватия. Досегашният ръководител на институцията в София ще заеме поста от 1 юли и ще движи европейските дела във важен момент за Хърватия, която поема председателството на Съвета на ЕС от 1 януари догодина, съобщи ЕК в Брюксел. На поста в Загреб Златев наследява Бранко Баричевич, който става съветник на шефа на ЕК Жан-Клод Юнкер за подготовката на хърватското председателство. Еврокомисията отбелязва, че Златев е висококвалифициран експерт в областта на комуникациите, с близо 30 години професионален опит, който успешно подпомагаше работата на ЕК през последните 6 години и особено по време на българското председателство. Временно ръководството на представителството в София ще бъде поето от заместника на Златев - Христо Христов. Огнян Златев оглави българското представителство на Еврокомисията през 2013 г. Работи за ЕК от 2011 г. като началник на отдел “Комуникации” в Генерална дирекция “Трудова заетост, социални въпроси и приобщаване”. Той има значителен опит в сферата на комуникациите, развитието на медиите и управлението на неправителствени организации. Говори български, английски, руски, хърватски, македонски и сръбски език. Преди да постъпи в ЕК, е член на управителния съвет на БНТ. През 1998 г. основава и управлява неправителствената организация Център за развитие на медиите в България, която успешно се развива през годините и създава контакти не само с българските журналисти в страната, но и участва на регионално равнище в различни мрежи, които са се създали на Балканите. Като експерт е работил за ЮНЕСКО. Председател е и на Мрежата за професионализиране на медиите в Югоизточна Европа. Сред другите длъжности, които е заемал, са директор на Информационния център на Институт “Отворено общество” в София, ръководител на Центъра на Би Би Си в България и служител по обмен на специалисти в Британския съвет у нас. Освен това е бил и представител на ОССЕ по теми като саморегулация в медиите, свобода на печата в страни в преход - страните в Централна Азия, Кавказкия регион, Близкия изток. Работил е и за Световната банка. ", "date": "2019.06.25", "title": "Нов пост! Огнян Златев поема службата на Еврокомисията в Хърватия (Обзор)"}
{"url": "https://www.24chasa.bg/novini/article/7523329", "text": "До минимум ще се сведе времето за реакции при инциденти и нередности на пътя, заяви министърът на вътрешните работи Младен Маринов след изнесено заседание на парламентарната Комисия по вътрешна сигурност и обществен ред в ГД \"Национална полиция\". МВР отчита повече инциденти на пътя в последните две седмици. За справяне с проблема, според министъра, ще допринесе Национален координационен център за безопасно движение по пътищата, чието създаване ще бъде обсъдено на Министерски съвет утре и който се очаква да заработи до половин година. Министърът обясни, че чрез него до минимум ще се сведе времето за реакции при инциденти и нередности. За центъра няма да има нужда от средства или още служители, допълни Маринов. Според него причината за увеличения брой катастрофи на пътя през последните седмици е започването на активния летен сезон. По думите му проблемът е комплексен и касае инфраструктурата, водачите и превозните средства. \"Целият личен състав е на пътя\", каза Маринов. Преседателят на вътрешната комисия Пламен Нунев отбеляза, че на заседанието днес са били обсъдени основните приоритети на ГДНП. Той допълни, че практиката с изнесени заседания ще продължи като такива може да се организират и в Главна дирекция \"Гранична полиция\" и в ОДМВР, при които оперативната обстановка е усложнена.", "date": "2019.06.25", "title": "МВР шефът Маринов за бума на катастрофите: Целият личен състав е на пътя"}
{"url": "https://www.24chasa.bg/novini/article/7523335", "text": "Български гражданин е бил бит в село Матка край Скопие, съобщи информационният сайт 24 инфо. Полицията съобщи, че за инцидента е съобщил Б.С. /38/ от България. В неделя той бил в село Долна Матка, където бил физически нападнат от едно лице, предава БТА. Работи се за изясняване на случая.                                                                                                                                                                                                                                                                                                                       ", "date": "2019.06.25", "title": "Българин е ранен при сбиване в сръбското село Матка"}
{"url": "https://www.24chasa.bg/novini/article/7523367", "text": "Най-важното на днешния Коалиционен съвет не беше темата със субсидиите, а това че в средата на мандата е редно да се направи цялостен преглед на свършеното от управленската програма. Това коментира в студиото на \"Още от деня\" по   зам.-председателят на ВМРО Искрен Веселинов. Когато управляващите са обещали определени мерки, те вече ги дължат на избирателите си, категоричен е Веселинов. По въпроса за размера на партийните субсидии той обясни, че се е стигнало до едно погрешно тълкуване: \"Реакцията на опозицията от БСП беше чисто популистка, като решиха да се върнат в парламента, за да поискат оставката на министър Горанов, защото е сбъркал. От там Борисов ги надцака с искането за 1 лев, а ДПС вдигнаха мизата с нула лева. Има едно общо мнение и това е, че парите за партиите са много. Ние от ВМРО имаме виждането, че всички партии, представени в парламента, трябва да имат един минимум. Това, което дължим на обществото е дебат, който не се случи\". Относно ветото на президента Румен Радев върху Закона за Черноморското крайбрежие, Веселинов заяви, че има изготвена процедура, по която ще се определят местата за свободно къмпингуване: \"500 000 кг боклуци годишно произвеждат свободно къмпингуващите, разполагайки караваните си в абсолютно защитени територии. Имаме една група радикално зелени с откровени политически амбиции, които ползваха предложенията в закона като знаме\".", "date": "2019.06.25", "title": "Искрен Веселинов: Общо е мнението - парите за партиите са много"}
{"url": "https://www.24chasa.bg/novini/article/7523105", "text": "Шефът на ВКС Лозан Панов изпрати покана до правосъдния министър Данаил Кирилов да присъства на случайно разпределение на делата в съда. Повод стана изказване на Кирилов в понеделник по време на дебата в работната група за разследванията срещу тримата големи в съдебната система. На него министърът изрази опасения, че председателят на ВКС може да влияе при случайното разпределение на делата в съда, тъй като той го извършвал. “Затова ви каня в удобно за вас време в Съдебната палата в София да присъствате на целия процес по случайно разпределение на дело във ВКС”, пише Панов. Той припомня, че е имало случаи, при които дела са разпределяни в присъствието на медии. Така е било при делата срещу Цветан Цветанов, за регистрацията на политическа партия ДОСТ, делото “Килърите”. На дебата в понеделник Галина Тонева от ВКС обяви, че предложенията на Кирилов за разследванията срещу тримата големи трябва да минат през Конституционния съд. Министърът предлага разследванията  да започват, след като Пленумът на ВСС със 17 от 25 гласа даде съгласие. ", "date": "2019.06.25", "title": "Лозан Панов покани  Данаил Кирилов да присъства на случайно разпределение на делата във ВКС"}
{"url": "https://www.24chasa.bg/novini/article/7523096", "text": "Редовното правителствено заседание ще се проведе както обикновено – в сряда, 26 юни, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ГОДИШЕН ДОКЛАД ЗА МЛАДЕЖТА ЗА 2018 Г. Внася: министърът на младежта и спорта 2. ПРОЕКТ НА РЕШЕНИЕ ЗА ИЗМЕНЕНИЕ НА НАЦИОНАЛНИЯ ПЛАН ЗА ДЕЙСТВИЕ ПО ЗАЕТОСТТА ПРЕЗ 2019 Г., ПРИЕТ С РЕШЕНИЕ № 20 НА МИНИСТЕРСКИЯ СЪВЕТ ОТ 2019 Г. Внася: министърът на труда и социалната политика 3. ПРОЕКТ НА ПОСТАНОВЛЕНИЕ ЗА СЪЗДАВАНЕ НА НАЦИОНАЛЕН КООРДИ­НАЦИОНЕН ЦЕНТЪР ЗА БЕЗОПАСНО ДВИЖЕНИЕ ПО ПЪТИЩАТА. Внася: министърът на вътрешните работи 4. ПРОЕКТ НА РЕШЕНИЕ ЗА ОПРЕДЕЛЯНЕ НА ЗАМЕСТНИК-УПРАВИТЕЛИ ЗА РЕПУБЛИКА БЪЛГАРИЯ В МЕЖДУНАРОДНИ ФИНАНСОВИ ОРГАНИЗАЦИИ. Внася: министърът на финансите 5. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИ­КИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ПРА­ВОСЪДИЕТО ЗА 2019 Г. Внася: министърът на правосъдието 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ПРОМЕНИ ПО БЮДЖЕ­ТА НА МИНИСТЕРСТВОТО НА ФИНАНСИТЕ ЗА 2019 Г. ВЪВ ВРЪЗКА С УВЕЛИ­ЧАВАНЕ КАПИТАЛА НА ТЪРГОВСКО ДРУЖЕСТВО И ПРОЕКТ НА РЕШЕНИЕ ЗА УВЕЛИЧАВАНЕ КАПИТАЛА НА „ФОНД МЕНИДЖЪР НА ФИНАНСОВИ ИНСТРУМЕНТИ В БЪЛГАРИЯ“ ЕАД. Внася: министърът на финансите 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ/ ТЪРАНСФЕРИ ЗА 2019 Г. ЗА ИЗПЛАЩАНЕ НА СТИПЕНДИИ ПО ПРОГ­РАМАТА НА МЕРКИТЕ ЗА ЗАКРИЛА НА ДЕЦА С ИЗЯВЕНИ ДАРБИ ОТ ДЪР­ЖАВНИ, ОБЩИНСКИ И ЧАСТНИ УЧИЛИЩА ПРЕЗ 2019 Г., ПРИЕТА С ПОС­ТАНОВЛЕНИЕ № 97 НА МИНИСТЕРСКИЯ СЪВЕТ ОТ 2019 Г. Внася: министърът на младежта и спорта 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАН­СФЕРИ ПО БЮДЖЕТИТЕ НА ОБЩИНИТЕ ЗА 2019 Г. ЗА РАБОТА С ДЕЦА И УЧЕНИЦИ ОТ УЯЗВИМИ ГРУПИ В ДЕТСКИТЕ ГРАДИНИ И УЧИЛИЩАТА. Внася: министърът на образованието и науката 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ, И ЗА ДАВА­НЕ НА СЪГЛАСИЕ ЗА ПРЕМАХВАНЕТО ИМ. Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕ­НИЕ НА ИМОТИ - ПУБЛИЧНА ДЪРЖАВНА СОБСТВЕНОСТ, НА ОБЩИНА СЕВ­ЛИЕВО, ОБЛАСТ ГАБРОВО. Внася: министърът на културата 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ЧАСТНА ДЪРЖАВНА СОБСТВЕНОСТ, ЗА ИМОТ - ПУБЛИЧНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕДОСТАВЯНЕ ЗА УПРАВЛЕНИЕ НА МИНИСТЕРСТ­ВОТО НА ВЪТРЕШНИТЕ РАБОТИ ЗА НУЖДИТЕ НА ЧЕТВЪРТА РАЙОННА ПОЖАРНА СЛУЖБА КЪМ РЕГИОНАЛНА ДИРЕКЦИЯ „ПОЖАРНА БЕЗОПАС­НОСТ И ЗАЩИТА НА НАСЕЛЕНИЕТО“ - ПЛОВДИВ, ПРИ ГЛАВНА ДИРЕКЦИЯ „ПОЖАРНА БЕЗОПАСНОСТ И ЗАЩИТА НА НАСЕЛЕНИЕТО“. Внасят: заместник министър-председателят по обществения ред и сигурността и министър на отбраната министърът на регионалното развитие и благоустройството 12. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕ­НИЕ НА ИМОТ И ЧАСТ ОТ ИМОТ - ПУБЛИЧНА ДЪРЖАВНА СОБСТВЕНОСТ, НА МЕДИЦИНСКИ УНИВЕРСИТЕТ „ПРОФ. Д-Р ПАРАСКЕВ СТОЯНОВ“ - ВАРНА, И НА РЕГИОНАЛНАТА ЗДРАВНА ИНСПЕКЦИЯ - ВАРНА. Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА УТВЪРЖДАВАНЕ НА СПОРАЗУМЕНИЕТО ЗА ВЗА­ИМНА ЗАЩИТА НА ВОЕННА КЛАСИФИЦИРАНА ИНФОРМАЦИЯ МЕЖДУ ПРА­ВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА КРАЛ­СТВО ДАНИЯ. Внася: заместник министър-председателят по обществения ред и сигурността и министър на отбраната 14. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ И УТВЪРЖДА­ВАНЕ НА ПРОТОКОЛА ОТ ОСМОТО ЗАСЕДАНИЕ НА БЪЛГАРО-АРМЕНСКАТА МЕЖДУПРАВИТЕЛСТВЕНА КОМИСИЯ ЗА ИКОНОМИЧЕСКО И НАУЧНО-ТЕХНИЧЕСКО СЪТРУДНИЧЕСТВО, ПРОВЕДЕНО НА 12 И 13 МАРТ 2019 Г. В ЕРЕВАН. Внася: министърът на транспорта, информационните технологии и съобщенията 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА МЕРКИТЕ СРЕЩУ ИЗПИРАНЕТО НА ПАРИ. Внася: министърът на финансите 16. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЗАБРАНА НА ХИМИЧЕСКОТО ОРЪЖИЕ И ЗА КОНТРОЛ НА ТОКСИЧНИТЕ ХИМИЧЕСКИ ВЕЩЕСТВА И ТЕХНИТЕ ПРЕКУРСОРИ. Внася: министърът на икономиката 17. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРА­ВИЛНИКА ЗА УСТРОЙСТВОТО И ДЕЙНОСТТА НА АКАДЕМИЯТА НА МИНИС­ТЕРСТВОТО НА ВЪТРЕШНИТЕ РАБОТИ, ПРИЕТ С ПОСТАНОВЛЕНИЕ № 339 НА МИНИСТЕРСКИЯ СЪВЕТ ОТ 2014 Г. Внася: министърът на вътрешните работи", "date": "2019.06.25", "title": "Вижте какво решава Министерският съвет утре"}
{"url": "https://www.24chasa.bg/novini/article/7523124", "text": "Методиката за определяне на заплатите на лекари и специалисти по здравни грижи важи и за общинските болници и трябва да ви кажа, че те имат ресурс даже по-голям отколкото областните болници, защото получават по-голямо финансиране по Наредба 3 за дейностите извън задължителното здравно осигуряване, в това число и за отдалечени, високопланински и труднодостъпни райони. Така че ако попитате директорите на областните болници, те ще кажат, че общинските разполагат с по-голям ресурс\", така коментира министър Ананиев опасенията на директори на малки болници във Великотърновско, че не могат да приложат новата формула без увеличение на цените на клиничните пътеки. \"Формулата е много добре, но на основание цената на пътеките не можем да се справим. При нас не е спазено 1.7 към 2.2, нито при лекарите, нито при сестрите. Около 1000 лв. бруто получават лекарите и между 850 и 900 лв. сестрите, с извънреден труд, дежурства, нощен труд\", коментира директорката на болницата в Павликени д-р Ренета Кръстева. Според министъра обаче, ресурсът, който е осигурен дава възможност за увеличение между 150 и 250 лв. на персонала, което е едно доста добро увеличение на възнагражденията. \"Тази методика не е задължителна, ние даваме само някои принципни насоки за формиране на разходите за персонал и съотвено на възнагражденията на медицински и немедицински персонал в болниците. Както видяхме и от тези 9 областни болници, с които разговарях, има различни механизми на приложение на методиката. Едни държат да бъдат увеличени допълнителните бюджети и основните възнаграждения и по този начин да се доближат до началните работни заплати по КТД, други предпочитат да вдигнат с определен размер началните заплати, но не много голям, а по-голямата част от ресурса да се ползва за допълнително материално стимулиране за постигнати реултати. Така че в крайна сметка всяко едно ръководство, заедно със своя персонал и синдикатите ще вземат решение как точно да го приложат\", каза Ананиев. На въпрос дали ще спрат протестите на медицинските сестри той каза: \"Това, което зависеше от мен и от моя екип, аз съм го направил. Оттам нататък всеки решава.\"", "date": "2019.06.25", "title": "Министър Ананиев: Общинските болници имат дори по-голям ресурс от областните"}
{"url": "https://www.24chasa.bg/novini/article/7523127", "text": "ОДМВР – Бургас издирва 16 годишната Михаела Миткова Михалева от Камено, която напуснала дома си на 22.06.т.г. и до момента е в неизвестност. Описание : момиче на видима възраст 16 - 18 години, с ръст около 160 см. Права коса, черна на цвят, дълга. Очи - пъстри. На лявото бедро има татуировка във вид на монахиня. Няма информация относно облеклото й по време на изчезването. ОДМВР – Бургас призовава всички граждани, разполагащи с някаква информация относно местонахождението на Михаела Миткова Михалева да съобщят незабавно на тел. 112 или в най-близкото поделение на МВР!", "date": "2019.06.25", "title": "Издирват 16-годишната Михаела Михалева от Камено, изчезнала преди 3 дни"}
{"url": "https://www.24chasa.bg/novini/article/7523147", "text": "Стадо овце пропадна от историческата крепост Царевец във Велико Търново, предаде  . Част от животните не са оцелели след нелепия инцидент. Все още не е ясно как овцете са се оказали в района на една от историческите църкви на крепостта. Туристи ги подплашили, при което цялото стадо хукнало към скалите и паднало от няколко метра височина. Според директора на регионалния исторически музей Иван Църов вероятно някой собственик от кв. „Асенов” е изтървал стадото си и така то се е оказало на Царевец. „Макар да изглежда, че резерватът е в града, той реално е извън града и отвсякъде може да влезе животно”, обясни той.", "date": "2019.06.25", "title": "Стадо овце падна от скалите на Царевец"}
{"url": "https://www.24chasa.bg/novini/article/7523165", "text": "До три години затвор за шофиране след употреба на алкохол. Това е само една от тежките санкции за пътни нарушения, които Гърция въвежда от 1 юли, информира  . В Турция пък електронната система за плащане на наложени глоби на чужди граждани не отчита суми под 20 турски лири, предупреждават от Министерство на външните работи. От 1 юли в Гърция влизат в сила промени в Наказателния кодекс, които предвиждат до три години затвор или парична глоба за шофиране след употреба на алкохол. Такива са санкциите и за водачи, които управляват кола, ако са психически или физически изтощени, за шофиране по национални или регионални пътища обратно на посоката на движение, по тротоари или площади, както и за неизправен или претоварен автомобил. Една година лишаване от свобода е наказанието за шофьор, поставил на риск живота на трето лице, а десет години - за причинена тежка телесна повреда. При причиняване на смърт на повече от един човек е възможна и присъда доживотен затвор. При невнимателно шофиране, което може да предизвика опасност за живота на трети лица или повреда на чужда собственост - до две години затвор. Междувременно стана ясно и, че електронната система за плащане на наложени глоби на чужди граждани в Турция не отчита суми под 20 турски лири, съобщават от Министерството на външните работи (МВнР). Глобите за неплатени пътни такси под 20 лири могат да се платят на митническото гише за заплащане на такси на граничните пунктове. Автоматичната система за плащане на наложени глоби и санкции беше въведена на 11 април 2019 г. Те се заплащат срещу издадени от турската страна квитанции с пълните задължения. Сумата може да се обжалва, но само след заплащането й. Генералното консулство на България в Одрин е готово да съдейства на българските граждани на дежурния телефон +90 533 6298164.", "date": "2019.06.25", "title": "До 3 години затвор за пияни шофьори в Гърция"}
{"url": "https://www.24chasa.bg/novini/article/7523173", "text": "Ирански рибари са открили фрагменти от сваления от Ислямската република миналата седмица американски дрон. Това заяви днес в Туитър иранският посланик във Великобритания Хамид Баейдинеджад, цитиран от Ройтерс. Той публикува съобщението си в социалната мрежа заедно със снимка на мъж, който стои до рибарска лодка и до нещо, което изглежда като парче метал с лого на военновъздушните сили на САЩ, предаде БТА. Иран заяви, че безпилотният самолет е свален над ирански териториални води, докато представители на Вашингтон казаха, че това е станало над международни води.", "date": "2019.06.25", "title": "Ирански рибари намерили части от \nсваления американски дрон (Снимки)"}
{"url": "https://www.24chasa.bg/novini/article/7523172", "text": "По информация на посолството ни в Румъния един български гражданин е загинал, а четирима са ранени при  , съобщават от пресцентъра на Външно министерство. Посолството се свърза с Полицейски инспекторат-Гюргево, който потвърди за случая. Ранените са настанени в болница. Мисията ни в Букурещ е в контакт с местните власти по повод инцидента, станал днес по обяд. При необходимост от съдействие българските граждани могат да се свържат с посолството на България в Румъния на тел.: +40 21 230 21 50; +40 21 230 21 59 или дежурни телефони в извънработно време: +40 21 230 21 50; +40 21 230 21 59", "date": "2019.06.25", "title": "Външно за катастрофата край Букурещ: Посолството ни е в контакт с местните власти"}
{"url": "https://www.24chasa.bg/novini/article/7523175", "text": "Атака” ще гласува за един лев субсидия за политическите партии, обяви в предаването „Лице в лице” по   Десислав Чуколов – зам.-председател на партията.По думите му тяхната позиция е ясна още от 2012 г., когато „Атака” са предлагали и 0 лева субсидия. От 2005 г. до 2009 г. „Атака\" функционираше без партийна субсидия, а вкара в парламента 21 депутати, трима евродепутати и Сидеров беше опонент на Първанов на президентските избори, припомни Чуколов. Според Чуколов трябва да се изясни и въпросът от къде идва финансирането – от фирми, фондации или юридически лица. Договорихме с коалиционните партньори нещата да се уточнят в Закона за политическите партии – там да се изяснят нещата, обясни още Чуколов. След заседание днес, коалиционният съвет реши, че партийните субсидии трябва да се намалят, но това ще се случи след широка дискусия и консенсус между всички партии. В края на юли отново ще има заседание на съвета на коалицията. „Взехме решение до края на юли да се проведе Коалиционен съвет на „Обединени патриоти“ и ГЕРБ, на който да се направи преглед на изпълненото досега, каза още зам.-председателят на „Атака“. Когато сформирахме коалицията направихме коалиционно споразумение с разписани задачи, които трябва да се свършат по време на този мандат, правителството работи вече две години – ще се съберем и ще обсъдим кое докъде е стигнало, кое трябва да се засили, допълни Чуколов. „Ние сме български патриоти и като такива трябва да се борим да бъде решен демографският проблем. В България се правят над 25 000 аборта на година, което означава над 70 аборта на ден. След това седим и се оплакваме за демографския проблем”, така Чуколов коментира предложението на лидера на „Атака” да започне дискусия за забраната на абортите.", "date": "2019.06.25", "title": "„Атака” ще гласува за един лев субсидия"}
{"url": "https://www.24chasa.bg/novini/article/7523180", "text": "Водим преговори с Румъния тези дни за третия мост на Дунав при Свищов. Това каза за “24 часа” министърът на транспорта Росен Желязков. Румънското правителство има решение той да е при Свищов, тъй като България е избрала мястото на втория - при Видин. С румънската страна се уточнява процедурата по европейски правила за избор на инвеститор, който след това ще е и оператор на моста. Затова Желязков се въздържа да каже, че формата ще е концесия. За това съоръжение не може да се търси еврофинансиране, тъй като не е на европейски коридор. Той дава една година време за обявяване и приключване на процедурата и още две години за строителство. Така че, ако с румънците се договорят скоро, мост може да има след 3 години. Министърът напомня, че България иска 5 моста над реката. 2 млрд. евро европейско финансиране защитава България по оперативната програма “Транспортна свързаност” за следващия програмен период 2021-2027 г. Основните жп проекти в него ще бъдат жп линиите до Сърбия и Северна Македония, важни са жп линията Карнобат-Синдел и София - Горна Оряховица - Русе. Ще се търси финансиране за магистралата от Русе до Велико Търново, както и за скоростния път Видин-Враца.", "date": "2019.06.25", "title": "Преговарят за трети мост над Дунав при Свищов"}
{"url": "https://www.24chasa.bg/novini/article/7523216", "text": "Парламентът ще гласува утре годишния доклад за дейността на Висшия съдебен съвет за 2018 г. Това предвижда проектопрограмата за работа на Народното събрание. Освен него в пленарната зала ще бъдат разгледани докладите за дейността на Инспектората към ВСС, както и годишните доклади за дейността на съдилищата, прокуратурата и разследващите органи за изминалата година. Точка първа от дневния ред на програмата за четвъртък предвижда първо гласуване на промени в Закона за енергетиката. На първо четене депутатите ще разгледат Законопроекта за марките и географските означения, както и Закона за посевния и посадъчния материал. В програмата за работа се предвижда още парламентът да одобри споразумението за сътрудничество на Министерство на туризма със Световната организация по туризъм към ООН.", "date": "2019.06.25", "title": "Парламентът ще гласува утре годишния доклад за дейността на ВСС за 2018 г."}
{"url": "https://www.24chasa.bg/novini/article/7523219", "text": "Русия осъди днес като \"безразсъдни\" и \"дестабилизиращи\" новите санкции на САЩ срещу Иран и обвини Вашингтон, че се опитва да \"прекъсне\" пътищата за преговори по иранската ядрена програма, предават Франс прес и БТА. \"Американските власти трябва да се запитат накъде води тяхната безразсъдна политика спрямо Иран. Тя включва не само дестабилизирането на Близкия и Средния изток, но подкопава също цялата система за международна сигурност\", посочи в изявление руското министерство на външните работи. Според Москва, новите американски санкции са насочени към висшите ирански ръководители, между които върховния лидер, и представляват \"нова илюстрация на постоянните опити на САЩ да налагат волята си на суверенни държави\". \"Създава се ясно впечатление, че Вашингтон се опитва да разруши мостовете, противно на собствените му уверения, че иска диалог с Иран\", се казва в руското изявление и се посочва, че руската страна изразява \"пълна солидарност с иранския народ и правителство\". \"Въобразявайки си, че е господар на съдбата на света и провеждайки все по-агресивна политика, Вашингтон бърза да \"накаже\" онези, които нямат намерение да се подчинят на американския диктат\", се добавя в изявлението. Секретарят на руския Съвет за сигурност Николай Патрушев каза по-рано днес, че американският дрон, свален от Иран миналата седмица, е бил в иранско въздушно пространство, а не в международно, както твърди Вашингтон.", "date": "2019.06.25", "title": "Русия за новите US санкции срещу Иран: САЩ си въобразяват, че са господари на световната съдба"}
{"url": "https://www.24chasa.bg/novini/article/7523271", "text": "Учител от сръбския град Апатин /40/ бе арестуван по подозрение, че от дълго време е събирал материали, създадени с използване на малолетно лице за порнографски цели, както и че е събирал фотографии и видеоматериали с детска порнография, която разменял с други лица, предават Танюг и БТА. След претърсване на апартамента му и на други помещения, които заподозреният използва, са намерени и иззети компютър, харддиск, фотоапарат с над 90 гигабайта материали, сред които снимки и видеозаписи, създадени с използването на деца и малолетни лица за порнографски цели, съобщи полицията. Учителят е обвинен в доставяне и притежание на порнографски материали и използване на малолетно лице за порнография. Определен му е арест до 48 часа, след което ще бъде изправен пред прокурор.", "date": "2019.06.25", "title": "Арестуваха учител в Сърбия, събирал снимки и видеа с детска порнография"}
{"url": "https://www.24chasa.bg/novini/article/7523234", "text": "\"В България обикновено най-много валежи има през месеците май и юни и това, което се случва сега не е изненада, а нормална климатична особеност - особено за северната и централната част на страната\", коментира пред   климатологът доц. Елисавета Пенева от СУ \"Св. Климент Охридски\". Тя коментира в предаването \"Нещо повече\" промените на климата: \"Тенденцията е да вали по-рядко, но по-проливно. Това го виждаме в повишената честота на екстремните явления, но пролетта пък беше доста суха\".", "date": "2019.06.25", "title": "Климатолог: Нормално е в България най-много валежи да има през май и юни"}
{"url": "https://www.24chasa.bg/novini/article/7523100", "text": "Самолетите Су-25 ще бъдат ремонтирани в България в завода „Авионамс“ и страната ни отправя покана към Русия в ускорени срокове руски инженери и специалисти да се включат в дейностите по ремонта. Това заяви председателят на Народното събрание Цвета Караянчева по време на срещата си с министъра на външните работи на Руската федерация Сергей Лавров, съобщиха от пресцентъра на НС. Българска парламентарна делегация, водена от председателя на Народното събрание, е на двудневно официално посещение в Москва. Цвета Караянчева отбеляза активизирането на двустранните отношения между България и Русия. Тя допълни, че страната ни се стреми да работи в условия на взаимeн интерес. Смятаме, че Русия има своето важно място в международния диалог и България като член на Европейския съюз и НАТО може да бъде мост за добри и конструктивни отношения между Русия и тези две организации, подчерта още председателят на българския парламент. Цвета Караянчева посочи, че няма пречка да развиваме активно сътрудничество в областите на туризма, селското стопанство, науката и образованието. Тя подчерта, че парламентите на двете страни водят интензивен диалог и си взаимодействат по линия на групите за приятелство. Обсъдихме с г-жа Матвиенко възможностите да се реализират повече конферентни връзки и съвместни конференции между българските и руските парламентаристи, което според нас ще помогне за още по-преки и ефективни контакти, отбеляза председателят на Народното събрание. Сергей Лавров потвърди, че от септември българските студенти ще могат да работят почасово в Русия, както и че от догодина руската страна ще увеличи броя на стипендиите за български студенти от 225 на 300. Министърът на външните работи на Руската федерация Сергей Лавров акцентира върху интензивните отношенията между България и Русия. Очакваме и министър Захариева да посети страната ни, посочи той. Не трябва да има пречки в отношенията ни, ние сме традиционно близки народи, подчерта Сергей Лавров. Отбелязано беше, че отношенията между България и Руската федерация се основават на дългогодишни исторически традиции, културна близост и приятелски връзки между двата народа. Двамата посочиха важността на възможностите за развитие на двустранните отношения в енергетиката и подчертаха, че двете страни полагат усилия за подкрепа на тези отношения. По време на разговора беше припомнено, че диалогът между България и Русия беше потвърден при размяната на визити на българските премиер и президент и по време на срещите им в рамките на различни форуми. Подчертано беше още, че прагматизмът в двустранните отношения личи и от подновената работа на Междуправителствената комисия, като предстои и ново нейно заседание през септември в България. От руска страна беше приветствана готовността на България да осигури транзита на газ от „Турски поток“ към Европа, което ще помогне на България да укрепи ролята си на европейската газова карта. По време на разговора беше отбелязано и успешното сътрудничество по линия на участието на „Росатом“ в удължаването на живота на 5 и 6 блок на АЕЦ „Козлодуй“. Подчертано беше още, че България е поканила „Росатом“ да участва в процедурата за избор на стратегически инвеститор за изграждане на АЕЦ „Белене“. Цвета Караянчева припомни, че проектът ще бъде реализиран напълно на пазарен принцип и България няма да предоставя държавни гаранции или договори за изкупуване на електроенергия на преференциални цени. На масата на диалога винаги се намира най-добро решение за народите на всички страни, отбеляза председателят на Народното събрание Цвета Караянчева. По думите й разклонението към България на „Турски поток“ може да се нарича „Балкански поток“. Строежът ще е в съответствие с Трети енергиен пакет на ЕК, добави тя. Председателят на Народното събрание и руският външен министър обсъдиха развитието на туризма. Като пример Цвета Караянчева отново посочи увеличения брой на изнесените бюра за издаване на визи на руски туристи.", "date": "2019.06.25", "title": "Караянчева покани руски специалисти да ремонтират Су-25 в България (Снимки)"}
{"url": "https://www.24chasa.bg/novini/article/7523087", "text": "Капитанът на германския хуманитарен кораб \"Сий-уоч 3\",   каза днес, че възнамерява да наруши нарежданията на италианските власти да не навлиза в териториалните води на Италия, предадоха ДПА и БТА. На 12 юни корабът спаси 53 души край бреговете на Либия. Оттогава италианските власти са разрешили 11 от спасените мигранти да слязат на сушата по медицински или хуманитарни причини, но отказват да приемат останалите. \"Ще вляза в италиански води и ще доведа (мигрантите) в безопасност на Лампедуза\", заяви пред в. \"Република\" капитанът Карола Ракете, имайки предвид италианския остров, където са довеждани много бедстващи мигранти. Тя каза, че хуманитарната организация \"Сий-уоч\" все още очаква решение от Европейския съд за правата на човека (ЕСПЧ), до който се обърна с молба за спешно постановление с искане Италия да допусне мигрантите на сушата. Италианският вътрешен министър Матео Салвини заяви, че организацията би трябвало да ги отведе в Холандия, тъй като корабът й плава под холандски флаг, или в Германия. \"Каквото и да е решението (на ЕСПЧ), моята позиция няма да се промени\", каза той. \"Що се отнася до мен, (\"Сий-уоч 3\") може да остане в морето до Коледа или Нова година, той няма да пристигне в Италия\", заяви Салвини. Ако наруши нарежданията на италианските власти, корабът подлежи на глоба от 10 до 50 хиляди евр", "date": "2019.06.25", "title": "Капитанът на германския кораб със спасени мигранти възнамерява да влезе в италиански води"}
{"url": "https://www.24chasa.bg/novini/article/7523088", "text": "Германският външен министър Хайко Маас приветства решението за възстановяването на правото на глас на Русия в Съвета на Европа, предаде ДПА, цитирана от БТА. \"Русия принадлежи на Съвета на Европа - с всичките съпътстващи права и задължения\" каза той. Той призова Русия да поднови членския си внос в организацията и да се придържа към стандартите, установени в Европейската конвенция за правата на човека.", "date": "2019.06.25", "title": "Хайко Маас: Русия принадлежи на Съвета на Европа"}
{"url": "https://www.24chasa.bg/novini/article/7523013", "text": "Албанският премиер Еди Рама, коментирайки  , отново заяви, че няма никакъв шанс изборите да не се състоят на 30 юни, предаде Танюг. Позицията на държавния глава е, че не бива да се допуска произвеждане на избори, в които поради бойкота на опозицията ще участва само една партия. В отговор Рама каза, че тези, които искат да бъдат избрани, трябва да се регистрират за участие в изборите, предаде БТА. \"Решението на опозицията да не участва в изборите е зрелищно политическо самоубийство, но не можем да направим нищо по този въпрос. Няма шанс да стане това, за което говорят те, тоест \"аз не съм готов да се състезавам, затова и ти няма да отидеш на стадиона\". Най-важно за нас е да извършим този процес по коректен начин. Всеки има избор да реши иска ли да се регистрира за участие в изборите или не\", каза Рама. Във връзка с процедурата за отзоваване на президента Мета премиерът каза, че тази процедура трябва да се реализира докрай и нарече отлагането на изборите от президента \"институционално-конституционално нещастие\". Избирателната колегия на Албания единодушно се произнесе вчера в полза на произвеждането на местните избори този уикенд, отхвърляйки по този начин решението на президента по-рано този месец да ги отмени. По повод решението изборите да се състоят, албанският президент посочи, че \"само Конституционният съд може да отсъди валидността на указ на президента на републиката\".", "date": "2019.06.25", "title": "Еди Рама: Решението на опозицията да не участва в изборите е зрелищно политическо самоубийство"}
{"url": "https://www.24chasa.bg/novini/article/7522859", "text": "От утре - 26 юни, се спира движението по близо 5 км участък от път I-8 Калотина - Сливница, като трафикът се насочва по стария път Калотина - София, съобщиха от пресцентъра на АПИ. Ограничаването на превозните средства в участъка от км 15+600 до км 20+940 е за изграждането на отсечка от бъдещата автомагистрала „Европа“, която ще свързва София с ГКПП „Калотина“. Предвижда се до 20 ноември т. г. трафикът да преминава по стария път за Калотина - общински път SFО3214. Пътуващите от София към българо-сръбската граница по път I-8 ще преминават по новоизградена пътна връзка, в близост до отбивката за Алдомировското блато, и ще продължават по старото трасе в посока Драгоман. На 300 м преди газстанцията /“Сара“/, при входа на Драгоман, ще се връщат по новоизградена пътна връзка на първокласния път за Калотина. Идващите от ГКПП „Калотина“ към столицата ще се пренасочват на 300 м след газстанцията /“Сара“/, която е при изхода на гр. Драгоман в посока София, по новоизградена отбивка, водеща към старото трасе на път I-8 и ще се връщат обратно на първокласния път по новоизградена отбивка в района на надлеза, по който преминава общинския път за Алдомировското блато. Модернизацията на 17 км от първокласния път I-8 между км 15+500 и км 32+447 започна в средата на май. В участъка ще бъде изградено второ платно, а старото ще бъде реконструирано. Инвестицията е за 117,3 млн. лв. и е от републиканския бюджет. Срокът за завършване на строителните работи е 2021 г. Трасето на АМ „Европа“ между ГКПП „Калотина“ и Софийския околовръстен път е с дължина 48 км и е разделено на три части. Строителството на първите два участъка включва модернизация на съществуващия първокласен път I-8 между Калотина и Сливница. Първият участък от ГКПП „Калотина“ до Драгоман /от км 1 до км 15+500/, с дължина 14,5 км, ще бъде финансиран от Механизъма за свързана Европа и националния бюджет. Предстои стартиране на строителните работи. Изграждането на средния участък между Драгоман и Сливница, на който предстои спиране на движението, започна през май. Трасето ще бъде с две платна за движение във всяка посока, като във всяко платно ще има по две активни и една аварийна лента. На 16-километровия участък ще бъдат изградени 11 големи съоръжения - 3 бр. селскостопански подлези, 2 бр. подлези, 5 бр. надлези и мост над р. Сливнишка с дължина 50 м. Ще бъдат построени два пътни възела – „Сливница 1“ - при 25-ти км, и „Сливница 2“ при 29-ти км, както и 8 бр. площадки за отдих. Пътните възли ще бъдат и с енергоефективно осветление. Ще бъде направена реконструкция на водопроводи, електропроводи, телеграфно-телефонни и оптични кабели. За опазване на биоразнообразието в района на Алдомировското блато ще се направят пътеки за влечуги, които ще преминават през водостоците на магистралата. Ще бъдат поставени и шумозагалушителни стени и мрежи за птици, а каломаслоуловители ще пречистват повърхностните води от трасето в района Алдомировското блато. Третият участък от Сливница до връзката със Северната скоростна тангента /от км 32+447 до км 48+61/, с дължина 16 км, ще преминава по ново трасе. В момента се изготвя техническият проект за отсечката.", "date": "2019.06.25", "title": "От утре се спира движението по близо 5 км участък от пътя Калотина - Сливница"}
{"url": "https://www.24chasa.bg/novini/article/7522857", "text": "Българската агенция по безопасност на храните (БАБХ) участва в общомащабната кампания на Европейския съюз (ЕС) за оценка на качествените характеристики на храните, продавани под определена марка. Инициативата е популярна и като „проучване за наличие на двоен стандарт при храните”, а неин организатор е Съвместният изследователски център (JRC) към Европейската комисия, съобщиха от БАБХ. На базата на предварителни пазарни анализи на JRC бяха взети мостри за оценка на информацията от етикетите. След извършените анализи от Съвместния изследователски център, до БАБХ бе изпратен списък с предложените за оценка марки храни. Агенцията събра информация и взе проби в обекти от търговската мрежа на София на посочените в списъка храни, които са налични на пазара в България и в частност на храните, продавани под определени марки. На всички визуално съпоставими продукти бяха направени снимки на съответните етикети от различни групи храни. България изпрати информация за 95 съпоставими продукта, открити на нашия пазар, с цел оценка на състава, търговската марка, наименованието, допълнителните данни, минималната трайност, количеството и броя на единиците в опаковката, баркода, ветеринарнорегистрационния номер на предприятието производител (за храни от животински произход) и енергийна стойност. За етикетите и опаковките беше попълнена отчетна форма на JRC, разработена специално за целта. Анализът на събраната информация от участващите страни членки бе извършен независимо и изцяло от JRC, в резултат на което е изготвен доклад и резултатите с направените от Центъра заключения са предоставени на ЕК. Тази информация е предоставена и на държавите членки. В рамките на проучването са анализирани 1380 проби от 128 различни хранителни продукта от 19 държави от ЕС – България, Германия, Гърция, Дания, Естония, Испания, Италия, Кипър, Латвия, Литва, Малта, Нидерландия, Полша, Словакия, Словения, Унгария, Франция, Хърватия и Чехия. Извадката обаче не е представителна за голямото разнообразие от хранителни продукти на пазара на ЕС. След проучването като основна констатации се откроява това, че в повечето от случаите съставът е отговарял на начина на представяне на продуктите. 23% от продуктите са били с еднаква лицева страна на опаковката и еднакво съдържание, а при 27% от продуктите разликите в състава им в различните страни от ЕС са били съпроводени от различна лицева страна на опаковката. 9% от продуктите, представени като еднакви в целия ЕС, са имали различен състав (те са имали еднаква лицева страна на опаковката, но различен състав). Други 22% от продуктите, представени по сходен начин, са имали различен състав (те са имали сходна лицева страна на опаковката, но различен състав). При използването на еднаква или сходна опаковка на продукти с различен състав не се наблюдават географски тенденции. Разликите в състава, открити в тестваните продукти, не означават непременно разлики в качеството. Предоставена е и възможност на притежателите на марките с констатирани различия в състава на храните на отделните пазари да изразят позицията си, в случай че желаят. Подробна информация за проучването на ЕК, може да намерите на следните линкове   и", "date": "2019.06.25", "title": "Проучване за двойния стандарт при храните: 22% от изследвани продукти в ЕС са с различен състав"}
{"url": "https://www.24chasa.bg/novini/article/7522856", "text": "Две жени са пострадали при катастрофа между лек автомобил и голям камион – съобщават от Областната дирекция на МВР-Добрич. На 24 юни, около 16,10 ч., е получено съобщение за възникнала транспортна злополука в района на кръговото кръстовище за курорта „Албена” по околовръстен път на град Добрич. На място е установено, че водач на товарен автомобил „МАН”, с добричка регистрация и с прикачено полуремарке, управляван от 49-годишен мъж, не е спазил дистанция и ударил лек автомобил „Сеат” с добричка регистрация. Вследствие на инцидента са пострадали две жени - на 19 години и 40-години, возещи се в лекия автомобил. Те са прегледани в болницата в Добрич, без опасност за живота. Двамата водачи са с отрицателни проби за употреба на алкохол.", "date": "2019.06.25", "title": "Товарен автомобил с ремарке удари кола на  пътя Добрич-Албена"}
{"url": "https://www.24chasa.bg/novini/article/7522877", "text": "Задържан е мъж, докато се опитвал да подпали търговски обект в Добрич – съобщават от Областната дирекция на МВР. Срещу него са взети принудителни мерки и той е настанен в Центъра за психично здраве. На 24 юни, около 06,55 ч., след проведени полицейски действи е задържан 46-годишен мъж от град Добрич. При проверкатата е установено, че той прави опит да подпали търговски обект по ул. „Бойчо Огнянов”. По случая е образувано досъдебно производство. Материалите са докладвани в Районна прокуратура-Добрич.", "date": "2019.06.25", "title": "Хванаха мъж, опитал да подпали магазин в Добрич"}
{"url": "https://www.24chasa.bg/novini/article/7522888", "text": "Внезапното решение на президента Доналд Тръмп да отмени военни удари може и да е предотвратило открит въоръжен конфликт с Иран, но освен това отново го показа като непредвидим и ненадежден партньор у дома и в чужбина. Тръмп спечели поста отчасти с твърденията си, че е майстор в сключването на сделки. Но стилът на преговаряне на този бизнесмен и медийна звезда, станал президент - постоянно да стига до ръба и да дава заден ход, когато настъпи моментът да действа - хвърля САЩ от криза в криза. По търговските тарифи, по акциите срещу имигранти и сегашното противопоставяне с Иран неговите промени в курса объркват съюзници и противници, както и собствената му партия в Конгреса. Докато в понеделник действията на Тръмп отекваха в света, а държавният секретар Майк Помпейо бързо замина за Близкия изток, за да търси коалиция от съюзници срещу Иран, президентът предложи нов кръг от двусмислици, като защити решението си да не бъде нападан Иран, въпреки че отправи нови заплахи. \"Мисля, че ние проявихме много сдържаност. Много сдържаност. Това обаче не означава, че ще я проявяваме в бъдеще, но чувствам, че искаме да му дадем този шанс\", каза Тръмп. \"Бихме се радвали да можем да договорим сделка, ако те искат. Ако не искат, пак е добре\", добави той. Отказът му от военни удари, които щяха да бъдат нанесени в отговор на свалянето на безпилотния американски дрон, е само един от няколкото тактически поврата на Белия дом напоследък по значими въпроси. През уикенда Тръмп смени курса за операциите срещу имигрантите, които бяха уплашили хората и семействата, живеещи нелегално в страната. Той отложи налагането на високи мита срещу Мексико, които беше обявил по-рано този месец и така даде повече време за преговори по имиграцията. Но може би най-опасно е противопоставянето с Иран, тъй като двете страни засилват реториката и действията си, което повишава опасенията в Конгреса и по света, че Иран и САЩ може да влязат във военен конфликт. Когато миналата седмица законодатели попитаха президента как ще взема решенията за Иран, той отговори: \"Инстинктивно\". Въпреки че решението да не заповяда военни удари сякаш намали напрежението с Иран, поне донякъде, посланията на Тръмп оставят неяснота за следващите му стъпки. \"Никога не сме виждали такова нещо\", казва новоизбраният конгресмен демократ от Ню Джърси Том Малиноуски, който е бил помощник-държавен секретар в администрацията на Барак Обама. \"Радвам се, че той размисли за удара, взе правилното решение, но го направи по възможно най-лошия начин\", казва Малиноуски в интервю в понеделник. \"Не мисля, че някой има и най-малка представа каква е нашата политика\", добавя той. Ястреби от Републиканската партия, вкл. членът на Камарата Лиз Чейни, дъщеря на бившия вицепрезидент, също се обявяха против подхода на Тръмп. Тя каза пред радиоводещ, че когато става дума за противопоставяне на Иран и други неприятели \"слабостта е провокативна\". Други републиканци казват, че Тръмп просто си оставя много възможности за действие, приканвайки Иран към преговори. Това е разликата, казват те, спрямо неговия предшественик Барак Обама, който очерта \"червена линия\" срещу Сирия, но после се поколеба да предприеме военни действия. Конгресменът републиканец от Охайо Майк Търнър, член на комисията за въоръжените сили, каза в интервю в понеделник, че стилът на Тръмп все повече наподобява на действията на адвокат, който се опитва да постигне извънсъдебно споразумение. \"Нещо като пращане на сигнали към Иран, че ако продължаваш, очаквай военен отговор\", каза той. Смяната на тактиката на Тръмп бе посрещната предимно с мълчание от съюзниците на САЩ по света, които отказват да дават публично оценки за начина, по който президентът взема решения, или за неговата кампания на \"максимален натиск\" чрез икономически санкции в опит да накара Иран да преговаря по ядрените въпроси. Напрежението с Иран идва по време на задълбочаващи се различия между Съединените щати и техните европейски съюзници по външната политика и търговията, при което съюзниците започват да говорят помежду си по въпроси, които всички смятат за ключови за сигурността. Европейските лидери внимават да не критикуват действията на Тръмп, но също така се отнасят хладно към говоренето на САЩ за изграждане на глобална коалиция срещу Иран. Германският външен министър Хайко Маас каза през уикенда по телевизия Цет Де Еф, че \"стратегията за максимален натиск не е правилна, защото едно от нейните последствия е, че ние всички говорим колко сериозно е положението и има опасност от война\". Германия, Франция и Великобритания, както и Русия и Китай, остават част от ядрената сделка, изоставена от Тръмп миналата година, докато той се опитва да сключи ново споразумение за допълнително съкращаване на ядрения потенциал на Иран. Израелският премиер Бенямин Нетаняху, близък приятел на президента, приветства твърдата линия на Тръмп спрямо Иран, вкл. и оттеглянето на САЩ от ядрената сделка. Но по време на сегашната криза израелският лидер е направил малко публични изявления, вероятно от опасение да не бъдат възприети като насърчаване на САЩ да започне война. Йоел Гузански, бивш съветник по политиката за Иран в канцеларията на премиера и настоящ старши сътрудник в израелския Институт за изследвания по националната сигурност, казва, че решението на администрацията да се откаже от удара всъщност праща на Иран посланието, че \"щом не убивате американци, можете да правите каквото си искате в Персийския залив\". Но Цахи Ханегби, близък до Нетаняху министър от кабинета, омаловажава взетото в последната минута решение на Тръмп да отмени въздушния удар миналата седмица. \"Истински важното е, че американската политика към Иран, която за наше удовлетворение се промени през последните две-три години, е политика, която напълно обслужва интересите на света и на Израел - да се попречи на Иран да се сдобие с ядрени оръжия\", каза той в неделя по израелското обществено радио. Подобни чувства се споделят от Саудитска Арабия и Обединените арабски емирства, които също подкрепят твърдия тон на Тръмп към Иран. Съюзниците от Персийския залив не са коментирали променените решения на Тръмп. Всъщност те не са склонни да го критикуват публично, по която и да е от политиките му. Даниел Плетка, старши вицепрезидент на консервативния мозъчен тръст Американ ентърпрайз инститют, казва, че Тръмп взема всички решения сам, което означава, че някои съюзници ще се съгласят с него, а други ще се обезпокоят. \"Така щеше да стане, и ако беше бомбардирал Иран, и ако не беше го бомбардирал\", казва тя. \"Доналд Тръмп е проклинан, ако направи нещо, и проклинан, ако не го направи\", добави Плетка по телефона от конференция по сигурността в Хамбург. /БТА/", "date": "2019.06.25", "title": "Тръмп, ненадеждният партньор, който обърква и врагове, и съюзници"}
{"url": "https://www.24chasa.bg/novini/article/7522901", "text": "Почерпен мъж е влязъл с газов пищов на кръста днес по обяд в кафене на ул. \"Капитан Райчо\" в Пловдив, съобщиха от полицията. По сигнал на частната охранителна фирма униформени служители на реда са пристигнали на място. Те установили, че 61-годишният клиент на заведението е закупил оръжието на скоро и все още не е изтекъл законовия срок за регистрирането му. По тази причина на пияния е съставен акт за носене на оръжение в нетрезво състояние. От ОД на МВР уточниха, че мъжът не се е държал агресивно към персонала и останалите посетители на кафенето, нито пък е заплашвал някого, каквато информация се появи по-рано в някои медии.", "date": "2019.06.25", "title": "Пиян влезе с пищов в пловдивско кафене"}
{"url": "https://www.24chasa.bg/novini/article/7522909", "text": "47-годишен българин загина при катастрофа в Гърция по провинциалния път на Ситония, между Никити и Агиос Николаос, съобщи  Инцидентът е станал в 18:00 часа на 24 юни, когато автомобила управляван от българския гражданин се ударил челно в лек автомобил на сръбско семейство с две непълнолетни деца в него. Загинал е пасажерът в българския автомобил, а шофьорът е сериозно ранен. Сърбите", "date": "2019.06.25", "title": "Българин загина в катастрофа в Гърция"}
{"url": "https://www.24chasa.bg/novini/article/7522883", "text": "И двамата пилоти успяха да натиснат седалките си за изхвърляне и да разтворят парашутите си, единият от тях обаче не оцеля. Другият бе открит да виси жив сред клоните на дърво. Дали тренировачната мисия е била рискована и това е довело до трагедията, пита \"Билд\". Бил е планиран полет на три изтребителя от военновъздушната база Лааге, близо до Росток. Трябвало е да се проведе тактическо обучение за въздушен бой над малкия град Малчов, разположен на около 80 километра от град Шверин, Северна Германия. При тази маневра пилотите се \"нападат\" взаимно, симулирайки въздушна война. Единият от тримата пилоти лети напред, а другите двама се опитват зад него да намерят своята благоприятна позиция за стрелба. Пилотът, който е успял да се спаси с парашута си, е опитен инструктор на военновъздушните сили, казва говорител пред \"Билд\". Той е подполковник и има над 3500 летателни часа. Загиналият е бил старши лейтанант. Въздушните бойни учения са част от стандартното обучение на пилотите на военновъздушните сили, коментира пред RTL военният експерт Томас Виголд. Tакива маневри се провеждат редовно, понякога няколко пъти седмично, допълва още той. Такива обучения включват \"маневри за смелчаци\", при които пилотите достигат технически и физически граници. \"Има оплаквания за твърде малко летателни часове. Това означава, че пилотите не са напълно подготвени за реални бойни ситуации\", посочва още Виголд. Министерството на отбраната на Германия отхвърля спекулациите за причините за инцидента. Оперативната способност на машините се е увеличила значително, в момента е на 60%, казва говорител. Ако тенденцията продължи, ще бъдат достигнати 70%. Германия е сред най-добрите страни в това отношение. По-малко летателни часове означаваше, че по-малко пилоти могат да бъдат на разположение. Минималният брой от 140 летателни часа годишно и още 40 часа в симулатор няма как да бъдат пренебрегнати, казва още говорител на министерството. Все още не е съобщено дали черните им кутии са открити.", "date": "2019.06.25", "title": "Коя е маневрата, довела до сблъсъка на изтребителите над Германия? (Обновена)"}
{"url": "https://www.24chasa.bg/novini/article/7522903", "text": "Мандатът на посланик Ерик Рубин — най-дълго служилият американски посланик у нас от 1968 г., приключва заедно с финализирането на договора за придобиване на изтребителите Ф-16 от България. След договорите за присъединяването на България към НАТО (2002–2004) и изграждането на българо-американските отбранителни бази у нас (2003–2006), Ф-16-блок 70 е третият стратегически желон в двустранните отношения, който редом с другото отваря път и на български пилоти на Ф-16 за участие в космически мисии на НАСА. Преди броени дни президентът Румен Радев удостои посланик Ерик Рубин с орден „Стара планина\" първа степен. По покана на президента на Атлантическия клуб в България д-р Соломон Паси, в партньорство с \"Локхийд Мартин\", \"ХювеФарма\" АД и \"Геотрейдинг\" АД, лидери в българо-американския бизнес - няколкостотин българи от всички краища на България, представляващи правителство, парламент, бизнес, НПО, медии, военни, академични и културни среди, и дипломатическият корпус почетоха Ерик Рубин и съпругата му Никол Симънс на градинско парти за довиждане в резиденция „Лозенец\" на министерството на отбраната. Вицепремиерът и министър на отбраната Красимир Каракачанов поздрави посланика за последователните му усилия, благодарение на които „много български компании са установили и развили контакти с американски партньори\". Приносът на посланик Рубин към развитието на двустранните отношения отбеляза и заместник-министърът на външните работи Георг Георгиев: \"Важно е да има единомислие и единодействие. България и САЩ демонстрират именно това и вършат много добра работа, пишейки обща история\". \"Посланик Ерик Рубин даде шанс на САЩ да общуват с Европейския съюз през България\", заяви президентът на Атлантически клуб в България д-р Соломон Паси. Ерик Рубин, който пристигна у нас февруари 2016 г., сподели, че е особено доволен от постигнатите резултати по време на мандата му за развитието на българо-американските отношения в множество области от отбрана и сигурност до образование. Специалното участие на ВМЗ – Сопот, Electron Progress и Miltech, Kontrax, \"Контур Глобал Марица Изток\" символизираше положителните тенденции в двустранните политически и бизнес отношения. Атлантическият клуб в България, заченат през 1990 г, оценява като исторически мандатът на посланик Рубин в България и продължава да насочва българо-американските отношения в нови стратегически орбити.", "date": "2019.06.25", "title": "Мандатът на посланик Ерик Рубин в България: Нова историческа стъпка напред и нагоре в българо-американските отношения"}
{"url": "https://www.24chasa.bg/novini/article/7522928", "text": "Българин загина в жестока катастрофа с микробус на пътя Русе – Букурещ днес в 13.07 часа. Други шестима наши сънародници, сред които има и две деца, са ранени, предаде  . Инцидентът стана на национален път № 5 в района на зоната Плопшору. Микробус (с 8 + 1 места) се е движел от Букурещ към ГКПП – Гюргево и Дунав мост. В него пътували общо 9 души – всичките са български граждани. Микробусът, който е с английска регистрация и с десен волан, се е преобърнал по причини, които все още се изясняват. Шестимата ранени българи са транспортирани в различни болници. Трафикът в района се осъществява нормално. На място обаче е въведена временна организация на движението, тъй като има 7 екипа на Спешна помощ, противопожарни и полицейски автомобили.", "date": "2019.06.25", "title": "Българин загина в жестока катастрофа с микробус на пътя Русе - Букурещ"}
{"url": "https://www.24chasa.bg/novini/article/7522945", "text": "Генералният секретар на НАТО Йенс Столтенберг изрази надежда, че процесът на ратификация на протокола за членство на Северна Македония в алианса ще приключи до декември тази година и на предстоящата среща на върха в Лондон тя ще стане пълноправна членка, предаде агенция МИА. Столтенберг каза това ден преди началото на среща на министрите на отбраната на страните членки, която ще се състои в сряда и четвъртък в Брюксел. На срещата ще присъства и министърът на отбраната на Северна Македония Радмила Шекеринска. \"Всички съюзници подписаха протокола за присъединяване през февруари и след това започнаха ратификациите, които вървят доста бързо. Обикновено, както беше с членството на Черна гора, процесът трае около една година. Би било много добре, ако може да завърши до декември, когато в Лондон ще се срещнат лидерите. Ако не тогава, очаквам да стане много скоро след това\", каза Столтенберг пред журналисти. Той подчерта, че Северна Македония изпълнява стандартите за членство в НАТО, и отново похвали премиерите на Гърция и Северна Македония за тяхната храброст при решаване на дългогодишния спор за името на бившата югославска република. Столтенберг допълни, че членството на Северна Македония ще представлява и сигнал, че политиката на отворени врати на НАТО функционира успешно.", "date": "2019.06.25", "title": "Столтенберг очаква пълноправно \nчленство на Скопие в НАТО до декември"}
{"url": "https://www.24chasa.bg/novini/article/7522963", "text": "„Започваме срещите на Изпълнителното бюро от Ямбол, защото искаме да поздравим всички, които работиха усърдно в кампанията за европейските избори, за да имаме този прекрасен резултат в областта и да сме първа политическа сила. В над 60 общини в страната БСП е първа политическа сила, а това е добър старт за изборите за местна власт, които ни очакват през есента”. Това каза председателят на НС на БСП Корнелия Нинова пред журналисти след среща с кметове, народни представители и председатели на общински съвети на БСП от област Ямбол, съобщиха от пресцентъра на БСП. Тя добави, че на тези срещи ще се представят проблемите на всяка община и ще се търсят техните решения. Нинова каза още, че проблемите на всяко населено място са специфични и трябва да бъдат решавани на място. „Днес обсъдихме с всички колеги в областта проблемите на общините. Поставихме си приоритети, които са и национални, но и местни - да сложим в центъра на нашата политика икономическото развитие на общините и социалната политика, в частност задържането на младите хора по места”, обяви лидерът на левицата. Тя посочи, че в Ямболско БСП има много добри практики като безплатни детски градини, безплатен транспорт за учениците и по-евтини дърва за огрев за хората. „Ще стъпим на добрите практики, които имаме, за да развиваме политиката си за местна власт и да се подготвим за изборите“, заяви Корнелия Нинова. \"Визия за България\" ще прерасне във визия за всяка община\", каза председателят на БСП. Тя посочи, че представителите на структурите на БСП в област Ямбол са поставили остро въпроса за обезлюдяването в част от общините. „Тези райони, които са и гранични, се нуждаят от специфични грижи и затова ние имаме конкретен план за развитието на Странджа – Сакар“, уточни още Нинова. Тя добави, че са обсъдени и проблемите на Ямбол, включително и тези, свързани с депото за отпадъци, болницата и заемът, който е взел кметът на общината. „Явно е, че моделът на управление на държавата се пренася и в общините, в които има кметове на ГЕРБ”, коментира още Нинова. Лидерът на левицата обясни още, че БСП има своя програма за развитието на Ямбол. „Ще стъпим върху добрите неща, свършени от предишните кметове и ще търсим и още по-добро развитие за жителите на общините. Затова решихме за изработим и план за развитие на всяка община в област Ямбол. Ще разговаряме със своите потенциални партньори във всяко населено място. Търсим съюзи с хора, които споделят нашите идеи и „Визия за България”, която ще прерасне във визия за всяка община”, завърши Корнелия Нинова. „От днешната среща на управляващата коалиция ме впечатли желанието им тепърва да започнат диалог с парламентарните партии за намиране на съвместно и разумно решение за размера на субсидиите”. Това каза пред журналисти в Ямбол председателят на НС на БСП Корнелия Нинова. Тя заяви, че случилото се дотук е загуба на време и отклоняване на общественото внимание от съществените въпроси. Нинова припомни, че преди седмица БСП е предложила провеждането на точно такива разговори с партиите в парламента, но ГЕРБ и ОП са отказали. „Позицията ни продължава да е за намаляване на субсидията, но не на 1 лв. Против сме частното финансиране на партиите, за да не могат частните интереси да си купуват партии”, категорична бе Корнелия Нинова. Лидерът на левицата добави, че БСП има различни разчети за размера на партийните субсидии и уточни, че левицата ще покаже аргументирано на другите партии, какво е необходимо, за да могат партиите да работят независимо от частни интереси.", "date": "2019.06.25", "title": "Нинова: До края на август ще се срещнем с хората от всяка община"}
{"url": "https://www.24chasa.bg/novini/article/7522949", "text": "Турският президент Реджеп Тайип Ердоган обеща днес да си извади поуки от \"посланията, изпратени от народа\", във връзка с избирането за кмет на Истанбул на Екрем Имамоглу от основната опозиционна Народнорепубликанска партия (НРП), предаде Асошиейтед прес. Това бе първата публична поява на президента Ердоган след съкрушителната загуба на кандидата на управляващата партия за кмет на Истанбул на повторението на изборите на 23 юни, отбелязва агенцията. Ердоган, който се обърна днес пред депутати от неговата Партия на справедливостта и развитието (ПСР) отново поздрави Имамоглу, който спечели кметските избори в неделя с подкрепата на 54,21 на сто от избирателите, предаде БТА. Нямаме лукса да пропуснем покрай ушите си и да игнорираме посланията на хората, посочи турският държавен глава. Той посочи, че неговата управляваща партия, която ще има заседание по-късно днес, ще установи какви са били \"пропуските, разногласията и грешките\" й и ще търси начини, за да поправи всичко това. По време на речта си Ердоган отбеляза годишнината от миналогодишната победа на президентските и парламентарни избори, след които бе въведена президентската система на управление в страната. По-рано днес държавният глава заяви пред журналисти, че не изключва промени в кабинета след поражението в неделя, информира АП. Ако е необходимо, ще го направим, посочи Ердоган. Екрем Имамоглу спечели изборите в мегаполиса Истанбул в неделя с подкрепата на 54,21 на сто от избирателите, а за съперника му от управляващата партия Бинали Йълдъръм гласуваха 44,99 на сто от избирателите.", "date": "2019.06.25", "title": "Ердоган: Нямаме лукса да пропуснем покрай ушите си посланията на хората"}
{"url": "https://www.24chasa.bg/novini/article/7522954", "text": "Системата за електронно събиране на пътни такси на база изминато разстояние – тол, за пътните превозни средства с тегло над 3,5 тона е в готовност да бъде въведена в техническа експлоатация от 16 август. Тогава ще започнат тестове на системата на терен с реални данни от бордови устройства и маршрутни карти, за да се добие представа за разходите на превозвачите. Най-рано през ноември се очаква системата да може да бъде въведена в търговска експлоатация, след като в диалог с транспортния бранш се постигне консенсус за тарифите и за обхвата на пътищата с тол и бъде доказана нейната ефективност при таксуването на база изминато разстояние. Дотогова тежкотоварните автомобили ще плащат електронна винетка. За целта се подготвят законодателни промени, които се очаква да бъдат приети до края на лятната сесия на Народното събрание. Това съобщиха на пресконференция заместник-министърът на регионалното развитие и благоустройството Николай Нанков и директорът на Националното тол управление проф. Олег Асенов, съобщиха от пресцентъра на АПИ. На 3 юли предстои пореден кръг от преговори с превозвачите, а на 5 юли ще бъде и първото заседание на Обществения консултативен съвет по въвеждането на толсистемата към министъра на регионалното развитие и благоустройството. Толсистемата ще стартира с около 6000 км от републиканската мрежа. Това ще са основно автомагистрали, първи и част от пътищата втори клас, съобщи заместник-министър Нанков и отбеляза, че това съответства на решението след срещата при премиера Бойко Борисов с транспортния бранш в средата на месец май. Целта ни е да имаме най-балансираната ефикасна тол тарифа, обясни той. Очакваните приходи от толтакси са около 700 млн. лв. на година и общо около 1 млрд. лв. приходи заедно с продажбите на винетки. От 17 декември 2018 г. до 24 юни 2019 г., включително, са продадени над 4 150 000 е-винетки на стойност около 244 млн. лв. От тях е-винетките за тежкотоварни автомобили са 1 072 212 на стойност 55 765 507 лв. Предвидени са три начина за толтаксуване – маршрутна карта, GPS тракери и бордови устройства. Маршрутната карта е подходяща за шофьорите, които по-рядко пътуват. Тя ще важи за 24 часа от момента на активирането й. Може да се купи един или 7 дни предварително в зависимост от това дали ползвателят на пътя е регистриран в системата. Той ще трябва да подаде и 4 междинни точки, освен началната и крайната точка на маршрута. Бордовите устройства и GPS тракерите са за редовните ползватели на републиканските пътища. Все още водим дискусия дали държавата и НТУ като оператор на толсистемата ще предлага бордови устройства – чрез продажба или под наем, или ще продава само маршрутни карти, каза зам.-министър Нанков. Маршрутните карти ще се продават чрез познатите канали – сайта www.bgtoll.bg, мобилното приложение, офисите на ОПУ и терминалите за самотаксуване. Проф. Олег Асенов посочи, че вече са проведени успешни тестове за генерирането на виртуални маршрутни карти и изчисляване на толтакса на база данни от виртуално бордово устройство, тестова тарифа и тестов обхват на пътнища с тол такса. Разработен е и калкулатор, който ще бъде публикуван на www.bgtoll.bg след окончателно приемане на тарифите и обхвата на пътищата с тол, допълни той. Целта е всеки превозвач бързо и точно сам да може да изчисли таксата си съобразно характеристиките на превозното средство и маршрута, по който ще премине. До момента са изградени 65 от 100 контролни точки с камери, които ще следят за редовността на ползвателите на пътя заедно с мобилните екипи на НТУ. Всичките 100 рамки трябва да са готови до старта на системата на 16 август, увери проф. Асенов. От 1 юли започва преоборудването на съществуващите 195 рамки за следене на трафика. Също от началото на следващия месец започва обучението на толинспекторите за работа в режим тол, за да има техническа готовност за контрол на пътя, посочи проф. Асенов. До момента са проверени над 640 000 автомобила, от тях близо 90 000 са с чужда регистрация. За нарушения са наложени 33 230 компенсаторни такси и са съставени около 3 900 акта за установяване на административно нарушение. Санкционираните чужди граждани са над 7 800.", "date": "2019.06.25", "title": "Толсистемата ще е готова да заработи от 16 август (Снимки)"}
{"url": "https://www.24chasa.bg/novini/article/7522968", "text": "На свое заседание на 24 юни т.г., общото събрание на Технически университет - Варна избра проф. д-р инж. Венцислав Вълчев за ректор на университета с мандат 2019-2023 година. Новият ректор спечели изборите с мнозинство от 110 гласа още при първото гласуване (73% от гласувалите). Другите двама кандидати получиха съответно - доц. дн инж. Антон Георгиев - 30 гласа и доц. д-р инж. Божидар Дяков - 8 гласа. Имаше и три невалидни бюлетини. Проф. Венцислав Вълчев е утвърден в международната и национална академична и научна общност учен в областта на силовата електроника. Има издадени книги в Америка и Китай и над 200 научни публикации в авторитетни специализирани издания. През м. март 2019г. беше избран за ректор от академичната общност на ТУ – Варна, за да довърши (03.2019–06.2019г.) прекратения от МОН мандат на бившия ректор Росен Василев. През годините е бил зам.-ректор по „Международно сътрудничество и евроинтеграция“, ръководител на Центъра за национални и международни проекти, зам.-декан по научната дейност на Факултета по изчислителна техника и автоматизация. Провел е дългосрочни международни специализации в утвърдени западноевропейски университети в Белгия, Великобритания, Испания и др. Заседанието на общото събрание беше свикано и протече законосъобразно и при пълно спазване на вътрешната нормативна уредба на университета. Работата на събранието премина по утвърдения дневен ред и при наличието на необходимия кворум. Изборите за председател и зам.председател на общото събрание, ректор, членове на Академичния съвет, председател, зам.председател и членове на Контролния съвет се проведоха чрез тайно гласуване, съгласно всички изисквания на правилника за провеждане на изборните процедури в ТУ-Варна.", "date": "2019.06.25", "title": "Проф. д-р инж. Венцислав Вълчев е новият ректор на ТУ – Варна, мандат 2019-2023г."}
{"url": "https://www.24chasa.bg/novini/article/7523004", "text": "Пловдивският апелативен съд остави в ареста гръцкия гражданин Г. Д., като потвърди определението на Окръжен съд - Пловдив, с което е взета най-тежката мярка за неотклонение \"задържане под стража\" спрямо него, съобщиха от пресцентъра на Съдебната палата. Той е обвинен в това, че на 21 ноември 2018 г. в Пирея - Атика е извършил предумишлено убийство и грабеж в съучастие с друго лице, като двамата успели да избягат, а смъртта на пострадалата З. Т. настъпила няколко часа по-късно в болница. Според гръцкото законодателство повдигнатите обвинения срещу Г. Д. са за тежки углавни престъпления, за които се предвиждат наказания доживотен затвор за убийството и лишаване от свобода от 5 до 20 години за грабежа. За това на 12 юни 2019 г. гръцките власти са издали Европейска заповед за арест за Г. Д. за провеждане на наказателно преследване. В случая компетентен да се произнесе по изпълнението й е Пловдивският окръжен съд, тъй като исканото лице Г. Д. живее в Пловдив и е със статут на чужденец, продължително пребиваващ в България, посочват още в съобщението. Апелативните магистрати постановиха, че предвид тежките обвинения и наказанията за тях, адекватна е най-тежката мярка за неотклонение \"задържане под стража\" спрямо обвиняемия, до фактическото му предаване на държавата, издала Европейската заповед за арест. Опасността Г. Д. да се укрие е налична, с оглед високата обществена опасност на деянията, визирани в Европейската заповед за арест, и съответно, максималните предвидени наказания. Определението е окончателно.", "date": "2019.06.25", "title": "В Пловдив потвърдиха ареста на грък, обвинен за убийство и грабеж в Пирея"}
{"url": "https://www.24chasa.bg/novini/article/7522508", "text": "Жителите на четири общини в Северно Косово са на стъпка от хуманитарна катастрофа, тъй като в магазините липсват основни хранителни стоки, съобщи Танюг, позовавайки се на вестник \"Политика\". Вестникът пише, че седем месеца след като властите в Прищина въведоха едностранно мита от 100 процента върху стоките от Сърбия и Босна, около 4 000 собственици на магазини за хранителни стоки, планират да затворят магазините си, защото рафтовете им са празни. Вече от няколко дни в района не пристигат мляко и млечни продукти, нито олио, захар и сол, предава БТА. Председателят на Сдружението на стопанските дейци в Северно Косово Радош Петрович заяви за \"Политика\", че запасите от брашно са свършили и още в четвъртък в магазините няма да има хляб. Той обясни, че служители на косовската гранична полиция задържат хората, които пренасят храни от Сърбия, конфискуват камиони и стока, а превозвачите са изправени пред драконовски глоби, които ако не платят в кратък срок, ще завършат в затвора. Полицаите са станали толкова дръзки, че не се спират и да стрелят по хора, както се случи преди няколко дни на територията на община Лепосавич, каза Петрович. Той посочи, че не знае как ще се развие ситуацията, но Северно Косово е на една крачка от хуманитарна катастрофа. Започна да не достига храната в болниците, в студентския център, в детските градини, заяви Петрович и отправи апел към държавата Сърбия и международната общност да предприемат мерки за премахване на митата. В противен случай сърбите от Косово ще започнат да се изселват, предупреди Петрович.", "date": "2019.06.25", "title": "4 общини в Северно Косово са пред хуманитарна катастрофа, нямат храна"}
{"url": "https://www.24chasa.bg/novini/article/7522531", "text": "Европейската организация за ядрени изследвания – ЦЕРН се утвърди като стандарт за качество. Гордея се, че български специалисти имат принос за развитието на науката, която тук се създава на световно ниво. Това заяви президентът на среща с наши сънародници, които работят в организацията в Женева, съобщиха от прессекретариата на президентството. Държавният глава призова българските учени в ЦЕРН да подкрепят развитието на наука с висока добавена стойност в България. Бъдещето ще принадлежи на държавите, които успеят да използват в максимална степен потенциала на своите учени, подчерта Румен Радев. Над 13 000 учени от 97 държави от цял свят провеждат научни изследвания в ЦЕРН, а общо над 100 български специалисти сътрудничат с организацията. Президентът заяви, че ръководството на ЦЕРН е дало прекрасна оценка за работата на нашите специалисти там. По думите на президента България има потенциал да бъде водещата държава при създаването на Международен институт за устойчиви технологии в Югоизточна Европа с апаратура, предоставена от ЦЕРН и в тази насока подкрепата на младите български учени от ЦЕРН с доказана експертиза и опит е от изключително значение. В ЦЕРН Румен Радев беше посрещнат от Генералния директор на организацията Фабиола Джаноти. Държавният глава посети тунела, в който е разположен Големият адронен колайдер (LHC) - ускорител, в който се сблъскват частици при скорост близка до тази на светлината. Тунелът с апаратурата се затваря в кръг с периметър около 27 км. Президентът се запозна с работата и на детектора CMS, конструирането на който е с голямо българско участие. В него се наблюдават и записват резултатите от сблъсъка на частици.", "date": "2019.06.25", "title": "Радев: Бъдещето ще принадлежи на държавите, които използват потенциала на своите учени"}
{"url": "https://www.24chasa.bg/novini/article/7522548", "text": "Български деца отново са сред най-добрите на 23-та Младежка балканска олимпиада по математика с ръководителя на отбора доц. д-р Иван Кортезов от Института по “Математика и информатика“. “Сравнявайки с другите олимпиади в тази като цяло нямаше прекалено трудна задача, но нямаше и прекалено лесна, което за някои от отборите се оказа доста трудно. Нямаше такава задача, която въобще да не могат да решат, но по-силните държави, както сме ние, се справихме“, обясни доц. Кортезов. В интервю за предаването   той разказа още: “Рядко се случва ученик да има пълен сбор, а сега имаме двама, което е все пак голям успех“. Доц. Кортезов посочи и кои са носителите на златните медали: “Освен Иван Тагарев от 8-ми клас на СМГ, другият е Илияс Номан също от 8-и клас на Софийската математическа гимназия“. Той разказа и за подбора на участниците: “Има няколко състезания. Има си регламент от Министерство на образованието, реално има четири състезания, които подбират. Те са със сходен формат, на този, който е на Олимпиадата….“. Един от победителите със златен медал - Иван Тагарев от 8-и клас на Софийската математическа гимназия, също разказа пред БНР как се е запалил по математиката: “Като цяло никога не е имало голям натиск. Аз започнах с математиката когато бях 1-ви клас, отидох на някакво местно състезание на Софийски математически турнир и там изкарах сребърен медал, а това беше буквално първото ми състезание и ми хареса да печеля, затова продължих да се занимавам“.", "date": "2019.06.25", "title": "Българчета отново сред най-добрите на международна олимпиада по математика"}
{"url": "https://www.24chasa.bg/novini/article/7522578", "text": "Еврокомисарите Андрус Ансип и Корина Крецу заседаваха днес за последен път със своите колеги, съобщи говорител на Европейската комисия. Двамата комисари са избрали да продължат като евродепутати, след като са спечелили изборите преди месец, предаде БТА. Естонецът Ансип бе един от зам.-председателите на ЕК и отговораше за единния цифров пазар. Румънката Крецу бе комисар за регионалната политика. В отговор на въпрос днес говорителят отбеляза, че председателят на ЕК Жан-Клод Юнкер открито е настоял държавите, чиито комисари се оттеглят сега, да не изпращат техни заместници. Това предложение е било внесено в Европейския съвет. По думите на говорителя не е необходимо оттеглилите се комисари да бъдат замествани, защото ЕК вече е изчерпала законотворческата си работа до края на октомври, а и това би довело до допълнителни разходи от около един милион евро за заместник за четири месеца. Еврокомисарите, които желаят да заемат местата си в Европейския парламент, трябва да изразят волята си писмено до 2 юли.", "date": "2019.06.25", "title": "Двама еврокомисари напускат ЕК и стават \nевродепутати"}
{"url": "https://www.24chasa.bg/novini/article/7522580", "text": "Украйна ще преустанови участието си в работата на Парламентарната асамблея на Съвета на Европа (ПАСЕ), съобщи днес ръководителят на украинската делегация, цитиран от Франс прес. Това се прави в знак на протест срещу решението да се разреши на руската делегация отново да участва в работата на асамблеята, става ясно от публикация във \"Фейсбук\" на Володимир Ариев. \"Решението на украинската делегация е да спре за участва в работата на ПАСЕ, освен по въпросите, свързани с преустановяването на правата на руската делегация\", написа Ариев. Делегацията ще поиска също така въпросът да бъде разгледан спешно от украинския парламент, а президентът и министърът на външните работи \"да формулират ясна позиция\" за бъдещото участие на Киев в структурите на Съвета на Европа, добави Ариев, цитиран от БТА. Украинският президент Володимир Зеленски изрази разочарование от \"решението на ПАСЕ да утвърди без ограничения пълномощията на делегацията на Руската федерация\", предаде ТАСС. \"Миналата седмица лично обсъдих този въпрос с президента на Франция и с федералния канцлер на Германия. Опитах се да убедя г-н Макрон и г-жа Меркел, че връщането на руската делегация в ПАСЕ е възможно само след като Русия изпълни принципните изисквания на асамблеята. Жалко, че нашите европейски партньори не ни послушаха и постъпиха иначе\", заяви той във \"Фейсбук\". След девет часа ожесточени дебати и гласуване на редица поправки, парламентаристите от държавите членки на Съвета на Европа решиха да дадат на Русия възможност да участва отново в работата на ПАСЕ. ПАСЕ е един от органите на Съвета на Европа, в който заседават парламентаристи от 47-те страни членки. Асамблеята не взима законово обвързващи решения, но отправя препоръки и изисква правителствата да спазват човешките права и демокрацията. За да бъде санкционирана анексията на Крим през 2014 г., руската делегация в ПАСЕ бе лишена от правото на гласуване. В отговор Москва бойкотира ПАСЕ и през 2017 г. спря да изплаща годишната си вноска в Съвета на Европа. Освен това Русия поиска гаранции, че повече няма да бъде санкционирана и заплаши, че ще напусне организацията, което би било прецедент и би лишило руските граждани от достъп до Европейския съд за човешките права.", "date": "2019.06.25", "title": "Украйна излиза от ПАСЕ в знак на протест срещу връщането на руската делегация"}
{"url": "https://www.24chasa.bg/novini/article/7522591", "text": "По информация на Генералното консулство на Република България в Одрин и на турските митнически власти електронната система за незабавно плащане на наложени глоби и натрупани лихви за неплатени пътни такси на чужди граждани в Турция е възможно да не отчита суми под 20 турски лири, съобщиха от пресцентъра на външното ни министерство. Затова глобите за неплатени пътни такси на стойност под 20 турски лири могат бъдат платени на място на митническото гише за заплащане на такси на граничните пунктове с Република Турция. Припомняме, че автоматичната система за плащане на наложени глоби и санкции бе въведена на 11 април 2019 г. Те се заплащат срещу издадени от турската страна квитанции с пълните задължения. Необходимо е да се обърне внимание, че предявената за заплащане сума може да бъде обжалвана, но след като бъде платена. При необходимост Генералното консулство на България в Одрин е готово да съдейства на българските граждани на дежурния телефон +90 533 6298164.", "date": "2019.06.25", "title": "Електронната система за плащане на глоби на чужденци в Турция не отчита суми под 20 лири"}
{"url": "https://www.24chasa.bg/novini/article/7522624", "text": "и информация колко пари трябва да върне всяка партия на ведомството заради получената по-висока субсидия.   Според изчисленията на финансовото ведомство, общата сума за връщане възлиза на над 14,4 млн. лева, а крайният срок за връщане е 31 декември 2020 г. ПП \"ГЕРБ\" 5 613 724,00 ПП \"БЪЛГАРСКА СОЦИАЛИСТИЧЕСКА ПАРТИЯ” 4 299 690,00 ПП \"ДВИЖЕНИЕ ЗА ПРАВА И СВОБОДИ” 1 625 892,00 ПП \"ВОЛЯ“ 655 938,00 ПП \"НАЦИОНАЛЕН ФРОНТ ЗА СПАСЕНИЕ НА БЪЛГАРИЯ” 542 137,00 ПП \"АТАКА\" 539 894,00 ПП \"ВМРО – БЪЛГАРСКО НАЦИОНАЛНО ДВИЖЕНИЕ\" 508 966,00 ПП \"ВЪЗРАЖДАНЕ\" 170 681,00 ПП \"АБВ (АЛТЕРНАТИВА ЗА БЪЛГАРСКО ВЪЗРАЖДАНЕ)\" 56 700,00 ПП \"ДЕМОКРАТИ ЗА СИЛНА БЪЛГАРИЯ\" 47 078,00 ПП \"КОМУНИСТИЧЕСКА ПАРТИЯ НА БЪЛГАРИЯ\" 42 189,00 ПП \"НОВА ЗОРА\" 42 189,00 ПП “ПОЛИТИЧЕСКИ КЛУБ \"ЕКОГЛАСНОСТ\" 42 189,00 ПП “ПОЛИТИЧЕСКИ КЛУБ “ТРАКИЯ“ 39 173,00 ПП \"БЪЛГАРИЯ БЕЗ ЦЕНЗУРА\"/ ПП “ДВИЖЕНИЕ ПРЕЗАРЕДИ БЪЛГАРИЯ\" 38 904,00 ПП \"ДВИЖЕНИЕ БЪЛГАРИЯ НА ГРАЖДАНИТЕ\" 38 223,00 ПП \"ЗЕМЕДЕЛСКИ СЪЮЗ \"АЛЕКСАНДЪР СТАМБОЛИЙСКИ” 22 784,00 ПП \"СЪЮЗ НА ДЕМОКРАТИЧНИТЕ СИЛИ\" 21 841,00 ПП \"ЛИДЕР\"/ПП \"БЪЛГАРСКИ ДЕМОКРАТИЧЕН ЦЕНТЪР\" /БДЦ/ 19 451,00 ПП \"ДВИЖЕНИЕ 21\" 16 324,00 ПП \"ГЛАС НАРОДЕН\" 15 539,00 ПП \"ЗЕМЕДЕЛСКИ НАРОДЕН СЪЮЗ\" 7 779,00 ПП \"ДВИЖЕНИЕ ГЕРГЬОВДЕН\" 7 779,00 ПП \"НАРОДНА ПАРТИЯ СВОБОДА И ДОСТОЙНСТВО\" 5 460,00 ПП \"БЪЛГАРСКА НОВА ДЕМОКРАЦИЯ\" 5 460,00 ПП \"ПАРТИЯ БЪЛГАРСКИ СОЦИАЛДЕМОКРАТИ\" 4 544,00 ПП \"БЪЛГАРСКИ ЗЕМЕДЕЛСКИ НАРОДЕН СЪЮЗ\" 3 393,00 ПП \"ДВИЖЕНИЕ ЗА СОЦИАЛЕН ХУМАНИЗЪМ\" 3 016,00 ПП \"ЕВРОПЕЙСКА СИГУРНОСТ И ИНТЕГРАЦИЯ\" /ЕСИ/ 3 016,00 ПП \"ЕВРОРОМА\" 3 016,00 ПП \"ПАРТИЯ НА БЪЛГАРСКИТЕ КОМУНИСТИ\" 3 016,00 ПП ПОЛИТИЧЕСКО ДВИЖЕНИЕ \"СОЦИАЛДЕМОКРАТИ\" 3 016,00 ПП \"СЪЮЗ НА КОМУНИСТИТЕ В БЪЛГАРИЯ\" 3 016,00 ПП \"ОБЕДИНЕНА СОЦИАЛДЕМОКРАЦИЯ\" 3 016,00 ПП \"СРЕДНА ЕВРОПЕЙСКА КЛАСА\" 2 390,00 ПП \"СЪЮЗ НА ПАТРИОТИЧНИТЕ СИЛИ \"ЗАЩИТА\" 2 390,00 ПП \"БЪЛГАРСКИ ДЕМОКРАТИЧЕН СЪЮЗ \"РАДИКАЛИ\" 1 557,00 ПП \"СЪЮЗ НА СВОБОДНИТЕ ДЕМОКРАТИ\" 1 557,00 ПП \"ПАРТИЯ НА БЪЛГАРСКИТЕ ЖЕНИ\" 779,00 ОБЩО: 14 463 706,00 В случай, че партия, включително от състава на коалиция, която получава държавна субсидия, не върне доброволно разликата до предоставянето на втората част от субсидията за 2019 г., разликата ще бъде възстановена в бюджета, като на партията ще бъде предоставена седемдесет на сто от сумата, която трябва да ѝ бъде отпусната като втора част на субсидията за 2019 г., съответно петдесет на сто от сумата, която трябва да ѝ бъде предоставена от всяка следваща част на субсидията в рамките до една година от влизането в сила на закона. Сметката на Министерството на финансите в Българската народна банка, по която следва да се извършва доброволното възстановяване по централния бюджет, е: IBAN BG68 BNBG 9661 3000 1480 01 BIC код BNBGBGSD", "date": "2019.06.25", "title": "Ето колко трябва да върнат партиите на държавата заради надвзетите субсидии"}
{"url": "https://www.24chasa.bg/novini/article/7522637", "text": "35-годишен мъж е бил намушкан с нож в областта на корема, съобщиха от разградската полиция. Първоначалният сигнал е бил за шумна компания до блок 27 в ж.к. „Орел“ в Разград и е подаден на тел.112 в 00.55 часа на 25 юни. Пострадалият при пиянската свада е откаран в ОАИЛ с опасност за живота, прободна рана в корема и сериозна загуба на кръв. Предприети са незабавни действия за установяването на останалите участници в мелето. Извършителят на деянието е 52-годишен мъж от Разград. Задържан е в Районното управление. За случая е уведомена прокуратурата. Започнато е досъдебно производство по чл.129, ал.1 от НК.", "date": "2019.06.25", "title": "35-годишен бе намушкан с нож в корема при пиянска свада"}
{"url": "https://www.24chasa.bg/novini/article/7522587", "text": "Eлегантна мултифункционална бизнес сграда предстои да изникне в югоизточната част на София, тя е с РЗП 14704 м 2 с 16 етажа офиси КЛАС А. Строителните работи вървят с интензивни темпове, като само за 2 месеца след положения фундамент сградата вече се изгражда над кота терен и следва стегнат линеен график. До края на календарната година ще е завършен грубият строеж, като успоредно ще са стартирали довършителните работи. Обявеният пусков срок е третата четвърт на 2020 година. В The Ring Tower са предвидени още елегантен ресторант с хелти ориентирана кухня, кафетерия, банков салон, магазини и двуетажен подземен паркинг с капацитет 80 паркоместа за автомобили и велосипеди. Инвеститорската компания FLOR ROLF носи атестат за сигурност и надеждност, тъй като за последните 15 години има зад гърба си реализирани над 20 обекта, с обща застроена площ 200 000 кв.м - както в столицата, така и във ваканционни курорти. “ ” – коментира Паскал Дойчев, собственик на инвеститорския холдинг, по повод най-новия си проект. Той сподели още, че The Ring Tower е естествено продължение на дългогодишния опит на компаниите му в изграждането и менажирането на бизнес и жилищни сгради, морски и планински хотели, логистични бази и разбира се най-успешната у нас верига фитнес клубове Pulse Fitness&Spa, която също е негово дело както като инвестиция, така и като строителство и мениджмънт. Някои от емблематичните проекти на холдинга са най-луксозната апарт-хотел сграда у нас – Emirates Apart Residence, многократно награждаваните Grand Hotel Bansko и Grand Hotel Sveti Vlas. The Ring Tower е ситуирана на една от най-комуникативните бизнес точки в София - в непосредствена близост до Бизнес парк \"София\" - в пресечната точка на Околовръстен път и бул. \"Ал. Малинов\", който за кратко време по права линия отвежда до летище София. Локацията предполага лесно придвижване до центъра, а бързият контакт с околовръстния път осигурява удобни комуникации както с желани точки на града, така и безпрепятствено достигане до изходите на столицата. В района има различни видове градски транспорт, включително спирка на метрото на метри от сградата. В непосредствена близост са ситуирани всички най-големи в града вериги хипермаркети и „биг бокс“ решения като \"Фантастико\", \"Била\", \"Хит\", \"Технополис\", \"Спорт депо\", \"Декатлон\" и \"Икеа\". В района има и множество ресторанти, а на 2 минути разстояние са \"София Ринг Мол\" и най-големият кинокомплекс \"Арена\". Внушителната 16 етажна сграда впечатлява със своята перфектно премерена комбинация от строга класическа архитектура и модерни елементи, ненатрапчиви и естетически издържани до най-финия детайл. Екстериорът на The Ring Tower може да се опише в две думи - строга красота. Специфичната архитектура на сградата носи препратка към едни от най-емблематичните сгради на бизнес мегаполиси като Ню Йорк, Токио и Дубай. Енергийноефективна защитна фасада със селективни стъкла, дело на арх. Арнаудов от проектантска компания Integra, носи усещане за солидност, която идва от вентилируемата облицовка с луксознa италианска мраморна керамика Laminam, световноизвестна със своите плочи с максимално голям растер. Фасадата е проектирана със серията алуминиеви фасадни системи Etem, които са с възможно най-добрите показатели за топлоизолация. Тяхното покритие позволява на слънчевата енергия да влезе в сградата, а когато преминава през стъклопакета, значително намалява загубата на енергия. Интериорът на сградата, дело на PRO DESIGN INTERIORS, е решен в модерен стил, с най-висок клас настилки и луксозни орнаменти. Предвидено е елегантно фоайе с рецепция в златно и оникс, 5 луксозни високоскоростни асансьора (с капацитет 13 човека всеки) и партер с елегантно усвоено пространство, в което са ситуирани административни, търговски и развлекателни обекти. Обичайните изисквания за големина на плочата и височина на таваните са спазени, а противно на масовото строителство в столицата архитектите са се погрижили за осигуряването на абсолютния максимум на светла площ чрез огромни стъклени панели, които опасват цялата сграда. “ ” - обясни Дойчев. “ ” – коментира Катя Лазова, главен архитект на PRO DESIGN INTERIORS. На всеки етаж Тhe Ring Tower са разположени open space офис площи от най-висок клас, част от които вече са отдадени под наем с дългосрочни договори. Всеки етаж е планиран с опция разделяне на пространството и опция луксозни довършителни изпълнения до ключ, с множество варианти за трансформации и преустройства поради добре замислените вариации на функционали разпределения. Всички офиси са със двоен под, окачени тавани, вградено LED офисно осветление 500 Lux, заложена инсталация, цялостно структурно окабеляване 7-ма категория, реализирано в подови кутии, usp окабеляване, резервно захранване с дизел генератор и чилър система с опресняване на въздуха. Разположението им предполага перфектната офис светлина, поради естествената осветеност на помещенията. The Ring Tower разполага с иновативна система за управление, контрол на достъпа, фиброоптична мрежа, най-висок клас шумо- и топлоизолация. Всеки етаж е със самостоятелна климатизационна система, за да бъде съобразен с нуждите и желанията на всеки наемател. Съвременните технологии вече позволяват използването на принципите на природосъобразно проектиране. При планирането на The Ring Tower са заложени енергоспестяващи материали и решения, които не само минимизират потреблението, но и повишават енергийната ефективност. Отоплението е решено посредством климатици и електрически конвектори, а инсталациите са с възможност за надграждане със смарт системи за управление на всички технологии. В проекта е включено и озеленяване както вътре в сградата, така и във всички пространства около нея с вечнозелени растения, за да внесе свежест в заобикалящата градска среда. Една от най-атрактивните притегателни черти на мултифункционалната сграда е наличието на собствен огромен утра модерен фитнес & спа комплекс от веригата Pulse Fitness&Spa, който се изгража паралелно с кулата. Не са за пренебрегване екстрите на като жива охрана, денонощна рецепция, осигурените множество собствени охраняеми паркоместа и съседството с най-големия в София бизнес парк. Компанията инвеститор активно работи в посока развитие на целия комплекс в детайли, за да обогати текущия проект с максимално много зони и услуги за удобството на работещите в нея. И все пак, най-голямата екстра на The Ring Tower си остава нейният атестат за неприкосновено спокойствие. Няма по-приятно усещане от това да работиш близо до облаците, като пред погледа ти се разлива панорамна гледка към града и планината. Извисени над градската лудница, ще усещате спокойствие при всеки изгрев и залез, който се отразява в огромните френски прозорци на кабинета ви. Целеви клиенти на The Ring Tower са големите мултинационални компании в сферата на ИТ услугите, фармацевтиката, мобилни оператори и медии.", "date": "2019.06.25", "title": "The Ring Tower"}
{"url": "https://www.24chasa.bg/novini/article/7522671", "text": "\"От проведените до тук разговори мога да кажа, че като цяло, увеличението на разходите за персонал се движи между 150 и 250 лв. Като самото ръководство и персонала, съгласувано със синдикатите, ще преценят дали да е през основната заплата, или допълнителното материално стимулиране.\" Това каза при посещението си в МБАЛ \"Св. Анна\" във Варна министърът на здравеопазването Кирил Ананиев. Министър Ананиев вече два дни се среща с ръководствата на областните болници. До сега е провел девет срещи, предстоят му още 4. \"Основната тема беше методиката за формиране на работните заплати на персонала. Както за лекарите, така и за останалите. Това е един комплексен документ, в който се рашават редица въпроси, свързани с формирането на разходите за персонал. Те трябва да бъдат не по-малко от 50% от общите приходи, които получават лечебните заведения. На второ място - какъв да бъде размера на допълнителните доплащания за постигнати резултати. Те не могат да надхвърлят 50% от разходите за персонал, с изключение на допълнително разпределение на приходите, които има от клинични изпитания и от ценоразписите, които са публикували лечебните заведения, за допълнително извършени медицински услуги. На трето място сме определили, че максималният индивидуален размер на допълнителното материално стимулиране за немедицински персонал, не може да нахдвърля 80% от основната заплата. А за медицинския персонал - не може да надхвърля 3 пъти основната работна заплата. На четвърто място - едно много важно изискване от наша страна - съотношението между санитар, професионалист по здравни грижи и лекар да бъде едно към 1.7, към 2.2. Това съотношение осигурява при равни други условия, достигане нивата на колективния трудов договор. Тези суми са различни за всяка една болница\", обясни министърът. Той подчерта, че всички имат различен подход за формирането на работните заплати. Едни ръководства предпочитат увеличението, което са получили да отиде преобладаващо за увеличаване на основните работни заплати. Други ръководства и самия медицински персонал предпочитат увеличението да е с по-бавни темпове, а по-голямата част да отиде за допълнително материално стимулиране, за да се стимулират хората, които наистина носят основните приходи в заведението. По думите на министър Ананиев настояването на медицинските сестри за две минимални работни заплати няма как да се случи. \"Всичко е свързано с извършената дейност и съответно приходите, които са получили. Нашата цел е постигане на това, което е предпидено в колективния трудов договор.\" За проблема във Видин, където има сигнал, че парите не са отишли за увеличение на плащането, министърът обясни, че тепърва предстоят срещи с ръководството и ще коментира ситуацията, след като се запознае с разчетите. \"Има две болници - в Ямбол и Шумен, които имат проблеми, но с тях сме се разбрали за индивидуални анализи, за да преодолеем причините, поради които се намират в това състояние\", допълни Ананиев. Що се отнася до проблема с липсващите лекарства за онкоболните, министърът заяви, че за този проблем се търси решение. \"Механизмът за снабдяване с лекарствата е - всеки случай се разглежда отделно, с отделен протокол. Това, върху което работим е, да се намери механизъм за тези заболявания, за които има стандартизирано лечение, да не се решава казус по казус, а да подсигурим необходимите количества, за да има непрекъсваемост на лечебния процес.\"", "date": "2019.06.25", "title": "Кирил Ананиев: Увеличението на заплащането в областните болници е между 150 и 250 лв."}
{"url": "https://www.24chasa.bg/novini/article/7522689", "text": "Политическа партия ГЕРБ първа възстанови надвзетите средства от партийната си субсидия. Това се случи днес след като бяха обнародвани в Държавен вестник промените в Закона за политическите партии и Партията ГЕРБ дължеше най-много от всички партии - 5 613 724,00, по данни на министерство на финансите. По разпореждане на председателя на ПП ГЕРБ Бойко Борисов партията преведе по сметката на финансовото ведомство в БНБ цялата дължима сума.", "date": "2019.06.25", "title": "ГЕРБ първа възстанови надвзетото от партийната си субсидия"}
{"url": "https://www.24chasa.bg/novini/article/7522335", "text": "Вечните длъжници, които са такива защото нямаме закон за личния фалит отиват или в сивата икономика или към Терминал 2 на летището. Така обмудсманът Мая Манолова определи острата необходимост от приемането на такъв закон. Манолова представи проект за несъстоятелност на физическите лица и подчерта, че сме единствените в ЕС, които нямат такива. Това, при положение, че сме в топ 5 по лоши кредити е парадокс, убедена е Манолова. Тя подчерта, че този проект пази интересите и на длъжниците, и на кредиторите, които ще могат да съберат вземанията си, защото изпадналите в неплатеж оспособност хора няма да се крият в сивата икономика. Манолова обясни също, че процедурата за личния фалит ще минава през съда, и че трябва да се въведе частично или пълно опрощаване на задълженията. Текстовете, подготвени от нейния екип предвиждат бърза, прозрачна и достъпна съдебна процедура, която позволява на всяка от страните да участва равноправно в съдебния процес. Стъпките към обявяването на фалита са традиционни и работещи в много държави- погасителен план, продажба на имуществото или вземане на решението за обявяване на несъстоятелност, когато длъжникът няма нито доходи, нито имущество. В публичен и общодостъпен регистър да се актуализира информацията за всички лица, за които започва процедура по несъстоятелност, което ще гарантира прозрачност, предлага още проектът. Манолова припомни, че е в ход изработването на евродиректива за втория шанс, както и резултати от първото национално проучване по въпросите на личния фалит. Според него, над 82% от българските граждани очакват приемането на такъв закон. Икономическият подем, ръстът на доходите, развитието на пазара на кредитните услуги дърпат кредитирането нагоре и при всяко колебание на икономиката, на заетостта или лични причини може да се стигне до фалит, подчерта Манолова. Към причините, довели до свръхзадлъжнялостта ни, омбусманът посочи и законодателството ни, което поощрява популизма, но ощетява откъм права гражданите. Манолова подчерта, че в разработването на проекта са привлечени учени и магистрати и предложи да се направи екип с представители на различни институции и организации, за да се прецизира закона. Нейната амбиция е той да влезе в сила още от 1 януари 2020 г. При представянето обаче, проф. Огнян Герджиков призова да не се бърза с въвеждането на нормите. Тоя смята, че било абсурдно този закон за влезе в сила от тази дата. Манолова опонира, че краткият срок е за да влезе този закон на т. нар. \"бърза писта\", подобно на други, \"гласувани по този начин в полза на силните на деня\". Той поиска и прецизиране на понятието свръхзадлъжнялост и неплатежоспособност. С кратките срокове не се съгласи и председателят на АИКБ Васил Велев, който изрази опасения да не се влоши бизнесредата.", "date": "2019.06.25", "title": "Манолова: Вечните длъжници отиват в сивата икономика или на Терминал 2 (Обновена)"}
{"url": "https://www.24chasa.bg/novini/article/7522670", "text": "Районна прокуратура – Велико Търново предаде на съд мъж за неизпълнение на заповед за защита от домашно насилие, закана с убийство на полицаи и хулиганство в условията на опасен рецидив. Внесен е обвинителен акт срещу Г.Н. за това, че на 02.01.2019 г. в Дебелец, не изпълнил заповед за защита от домашно насилие,  упражнил психическо насилие, като предизвикал скандал с майка си и започнал да удря и да троши холната секция в жилището й, и упражнил физическо насилие като й нанесъл удар с ръка в главата - престъпление по чл. 296 от НК. Повдигнато му е обвинение за това, че по същото време и място се заканил с убийство на длъжностни лица – двама служители на Участък „Килифарево“ при РУ на МВР В.Търново при и по повод изпълнението на службата и функциите им. Прокуратурата е предала на съд Г.Н. и за това, че при условията на опасен рецидив извършил непристойни действия, грубо нарушаващи обществения ред  – предизвикал скандал с майка си, унищожил мебели в жилището й, нанесъл и удар с ръка, отправил заплахи и псувни към служители на РУ гр. Велико Търново в ОД на МВР гр. Велико Търново. По време на задържането му и в сградата на РУ на МВР В. Търново, в помещението за задържане, отправил обиди към цялата полиция, обиждал и псувал полицейските служители посягал да ги рита, обидил и ритнал дежурният лекар от ЦСМП В.Търново, който бил дошъл, за да го прегледа, като деянието е съпроводено със съпротива срещу орган на властта и се отличава с изключителен цинизъм и дързост – престъпление по чл. 325 от НК. Предстои насрочване на делото за разглеждане от съда.", "date": "2019.06.25", "title": "Изправят на съд насилник, тормозил майка си и се заканвал с убийство на полицаи"}
{"url": "https://www.24chasa.bg/novini/article/7522701", "text": "Ръководителят на \"Напоителни системи\" ЕАД - клон Шумен Юлиян В. е с потвърдена осъдителна присъда за умишлена безстопанственост, на третото поред въззивно производство и второ по отношение на проверяваната присъда, поставена от Шуменския окръжен съд. Това съобщиха от Апелативната прокуратура във Варна. На 17 юни тази година състав на Апелативния съд във Варна е потвърдил осъдителната присъда на Шуменския окръжен съд от 12 февруари 2018 г., като я е изменил частично. Тогава първата съдебна инстанция е признала Юлиян В. за виновен като длъжностно лице, което не е положило достатъчно грижи за възложената му работа, с което е причинил значителни вреди за \"Напоителни системи\" ЕАД в размер на 49 003 лева. Окръжният съд в Шумен му наложи наказание две години \"лишаване от свобода\" с тригодишен изпитателен срок. С присъдата на първата съдебна инстанция управителят бе лишен от право да заема държавна или обществена длъжност за срок от две години, което с решението си от 17 юни тази година Апелативният съд отмени, отбелязват от Апелативната прокуратура във Варна. По нейни данни, съдебната сага на Юлиян В. започва, след като от началото на месец август до 13 септември 2013 г. в землищата на селата Михайловски и Памукчи той не положил достатъчно грижи за язовир \"Нови пазар 1\", собственост на търговското дружество. Осъденият ръководител наредил на пазача на язовира да изпусне водата, за да улесни нерегламентиран стопански риболов. Така Юлиян В. причинил значителни вреди на \"Напоителни системи\". По това време в язовира е имало близо 500 000 куб. метра вода на стойност 49 003 лева, а в края на инкриминирания период водата била едва 5000 куб. метра. Основното предназначение на язовир \"Нови пазар 1\" е за напояване, уточняват от Апелативната прокуратура във Варна. От там допълват, че решението на Апелативния съд подлежи на касационна проверка.", "date": "2019.06.25", "title": "Потвърдиха осъдителната присъда на ексшеф на \"Напоителни системи\" в Шумен"}
{"url": "https://www.24chasa.bg/novini/article/7522680", "text": "Стартира дейността на работната група, създадена със Заповед на министъра на земеделието, храните и горите Десислава Танева РД 09-577/14.06.2019 г. за промяна Наредбата за опазването на пчелите, предадоха от пресцентъра на БАБХ. На комисията е даден тримесечен срок да изготви проект на Наредба за изменение и допълнение на Наредба № 13/2016 г. за мерките за опазване на пчелите и пчелните семейства от отравяне и начините на провеждане на растителнозащитни, дезинфекционни и дезинсекционни дейности. Водеща в дейността на работната група е Българска агенция по безопасност на храните, като в работата й са включени и експерти от МЗХГ, както и представители на браншови организации на пчеларите, които са членове на Консултативния съвет по пчеларство. Те имат ангажимент, от своя страна, да съгласуват предложенията за решения с останалите организации, членове на консултативния съвет. На първото заседание бяха поставени на обсъждане конкретни текстове от проектонаредбата, свързани с въздушното третиране на посеви с инсектициди и други препарати за растителна защита. Бяха обсъждани възможните часови зони през деня, в които да се извършва третиране от въздуха, така че да не се повлияе негативно на пчелите. На заседанието се поставиха и въпроси, свързани с взимането на проби за доказване подмор на пчели при съмнение за повлияване в следствие от нерегламентирана употреба на продукти за растителна защита. Специален акцент в дебатите беше начинът на информиране за предстоящи пръскания, така че да се направи възможна бързата и коректна връзка между стопаните, които извършват пръскане на посеви и собствениците на пчелни семейства. Общо бе мнението на участниците, че каквито и промени да се предприемат и по отношение на часовите пояси на пръскане и на начина на информиране, ще е необходимо стриктно спазване на правилата, за да има ефективен диалог между страните. Беше посочено още, че ще се извършва пълен контрол на пръсканията по въздух, както и че ще се предвидят обучения на всички областни структури с цел по-добър превантивен контрол по отношение на уведомяването за пръскане и самото му извършване.", "date": "2019.06.25", "title": "Започна работа групата за промяна на Наредбата за опазване на пчелите"}
{"url": "https://www.24chasa.bg/novini/article/7522723", "text": "Името на новия британски премиер ще стане известно на 23 юли, предаде Ройтерс, като се позова на съобщение на Консервативната партия. Гласуването по пощата на 160-те хиляди партийни членове за това кой да смени Тереза Мей като лидер на партията - Борис Джонсън или Джереми Хънт, ще приключи на 22 юли и победителят ще бъде обявен на следващия ден, посочва БТА.", "date": "2019.06.25", "title": "Името на новия премиер на Великобритания ще бъде обявено на 23 юли"}
{"url": "https://www.24chasa.bg/novini/article/7521618", "text": "“Биха ли те?”, пита лекарка от центъра по Спешна помощ на пазарджишката областна болница току-що приета жена с видими следи от насилие по лицето и тялото. “Биха ме”, отговаря 53-годишната Парашкева Людова и престава да дава повече отговори на многобройните въпроси на докторката. Минути по-късно пострадалата жена изпада в кома. Денят е 26 декември 2015-а. В първия ден на Новата година Парашкева умира в реанимацията на болницата от тежка черепно-мозъчна травма вследствие на удари, без да дойде в съзнание въпреки усилията на медиците да я спасят. При направените прегледи и изследвания лекарите констатират, че жената е с тежки контузии на черепа и мозъка. Счупена е теменната ѝ кост, има мозъчен кръвоизлив и оток. Открита е и контузия на гръдния кош, като е счупено едно ребро. По половите ѝ органи лекарите открили големи кръвонасядания , вътрешните части на бедрата били в синини. Всичко това говорело за насилствен полов акт. Задържани по обвинения за побой и изнасилване, довели до смъртта на Парашкева Людова, са мъже - Димитър Христосков и Тодор Иванов. Те са криминално проявени за кражби с изтекли условни присъди и реабилитирани. Драмата, завършила със смъртта на Парашкева, започва като невинен купон по повод Коледа на 25 декември 2015 г. в апартамента на Димитър Христосков в пазарджишкия кв. “Ставропол”. Още по обяд в жилището се събират Димитър, приятелят му Тодор Иванов, Парашкева, приятелят ѝ Георги Йорданов, с когото живеят от 6 г. на семейни начала, други двама мъже - Първан П. и Пеньо П., както и Пенка С. с прякор Маруся. Масата е отрупана с домашна ракия, вино и храна и към 16 ч компанията вече е погълнала солидно количество алкохол. Георги първи решава да си ходи и започва да подканя приятелката си Парашкева да си тръгне с него. Междувременно другата жена - Маруся, заедно с Първан и Пеньо си тръгват от купона. След като в продължение на половин час Йорданов не успява да убеди вече солидно пияната Парашкева да си тръгне, той напуска компанията сам. Двамата имат постоянна адресна регистрация в родното им село Мирянци до Пазарджик, но живеят на квартира в града, само на две пресечки от блока на Димитър, където е купонът.   Мъжът не се трогнал, че Парашкева не пожелала да си тръгне, защото това често се случвало, когато ходели на гости и тя пийне повечко. Поради това Йорданов се прибрал сам в квартирата, а Димитър, Тодор и Парашкева продължили с разпивката. За по-нататъшните събития на драмата двамата обвиняеми мъже имат различни версии за случилото се - пред разследващите - кой и как е биел и изнасилвал Парашкева. На двата съдебни процеса - в районния и окръжния съд на Пазарджик, противоречията се изясняват до най-малки подробности благодарение на събраните по делото доказателства, експертизи, разпити на свидетели и експерти. След като по-голямата част от компанията си е тръгнала, двамата приятели и Парашкева продължили да се черпят. В един момент Димитър поканил жената да танцуват. Започнали, но под въздействието на изпития алкохол залитнали и паднали. Парашкева политнала към секцията в помещението, ударила си силно главата в един от ръбовете и се свлякла на земята. По-късно криминалисти намират по ръба на секцията пръски кръв, която се установява, че е на жената. Димитър пък политнал към вратата на хола, счупил стъклото в долната ѝ част и торсът му се озовал в коридора. При ставането разрязал крака и носа си на счупените стъкла. В това време приятелят му Тодор вдигнал Парашкева и я пооставил да седне на пода. Вбесен от падането, домакинът Христосков отишъл при жената и я ударил няколко пъти в лицето. След малко Людова сама станала от пода и седнала на дивана, където бил Иванов, като от устната ѝ се стичала кръв. От този момент се възползвал Тодор, който започнал да притиска интимно и да целува седналата до него жена. Вдигнал я и започнали да танцуват, но след секунди и двамата се строполили на земята. Тогава мъжът започнал да съблича жената, като не оставял съмнения за намеренията си. Парашкева започнала да се дърпа и да крещи да я остави на мира, защото е пияна. По-късно в показанията си Георги Йорданов ще разкаже, че по време на 6-годишното им съжителство с Людова тя дори и на него. Съпротивата на Парашкева не спряла Тодор и за да я сломи, той я ударил с юмруци няколко пъти по тялото и главата. Започнал да дърпа и сваля дрехите ѝ, като скъсал блузата на жената. След като успял да махне дрехите, Иванов изнасилил жената, въпреки отчаяната ѝ съпротива. След като свършил, мъжът провел телефонен разговор с приятелката си и обявил, че си тръгва. През това време Парашкева успяла да стане и да облече тениската и скъсаната си блуза, но останала гола в долната част на тялото си. От това се възползвал домакинът Димитър, който завлякъл жената в спалнята си. По-късно Тодор Иванов признава, че докато напускал апартамента, видял през отворената врата на спалнята въпреки яростната ѝ съпротива. След като свършил, домакинът оставил жената на спалнята и се преместил на дивана в хола, където заспал. Като се събудил на следващата сутрин, той намерил Парашкева, седнала в леглото и повърнала. Тя се оплакала, че много я боли главата, и помолила за вода. Димитър решил, че трябва да се отърве от жената, и тръгнал да търси приятеля ѝ Георги, за да си я прибере. Срещнал го на улицата пред блока и двамата се качили в апартамента на шестия етаж. Като видял приятелката си, Георги Йорданов се ужасил - цялото ѝ лице било неестествено подуто, около очите, по врата и брадичката имало морави синини, устата ѝ била сцепена. Мъжът незабавно се обадил на тел. 112 и повикал полиция и Спешна помощ. След смъртта на Парашкева Людова първоначалната медицинска експертиза установила, че тя е починала от тежката черепно-мозъчна травма и е изнасилена. На тази база прокуратурата повдигнала обвинения на Димитър Христосков и Тодор Иванов за изнасилване и убийство. И двамата са задържани за постоянно в ареста. Петорна съдебномедицинска експертиза по-късно категорично установява, че черепно-мозъчната травма, довела до смъртта на жената, е предизвикана от падане от височината на тялото ѝ, при което е ударила главата си в ръба на холната секция в дома на Христосков. На тази база двамата мъже са обвинени в убийство по непредпазливост. Районният съд в Пазарджик през 2018 г. признава Иванов и Христосков за невинни в убийство по непредпазливост и за виновни в изнасилването на Парашкева. Димитър е осъден на 3 г. и два месеца ефективен затвор, а Тодор - на 3 г. Прокуратурата и близките на починалата обжалват присъдата пред окръжния съд. Въззивната инстанция окончателно оправдава двамата подсъдими за убийство, но увеличава наказанието им за изнасилване с една година. Димитър Христосков окончателно е осъден на 4 г. и два месеца затвор, а Тодор Иванов - на 4 г. В момента и двамата изтърпяват наказанията си в затвора в Пазарджик.", "date": "2019.06.25", "title": "Медицинска експертиза спасява двама обвинени в убийство, осъдени са само за изнасилване"}
{"url": "https://www.24chasa.bg/novini/article/7522294", "text": "Млад мъж, който вече беше съден за оскверняване на звездата на Доналд Тръмп на Алеята на славата, отива на съд за кражба на статуя на Мерилин Монро, която украсяваше туристическа атракция в Холивуд, предава Франс прес, цитирана от БТА.  Остин Клей, който е на 25 години, може да попадне зад решетките за срок до три години, ако бъде признат за виновен за кражба и вандализъм. Нарушителят е бил идентифициран посредством камери за наблюдение. Клей беше пуснат под гаранция след като бе осъден за оскверняването на звездата на Доналд Тръмп с кирка през 2018 година. При обиск в дома му разследващите установили, че Клей е причастен към кражбата на статуята на Мерилин Монро в прословутата поза с развята бяла рокля. Свидетел бе видял по-рано този месец мъж да се качва върху инсталацията \"Дамите на Холивуд\" в началото на Алеята на славата и да отрязва с трион статуята. Изображението на Мерилин Монро от сцената над отдушника на метрото от филма \"Проклетите седем години\" беше на върха й. Статуята така и не беше открита в дома на Клей и полицията се опасява, че тя е била повредена по време на кражбата и се е разпаднала на парчета.", "date": "2019.06.25", "title": "Съдят млад мъж за кражбата на статуя на Мерилин Монро"}
{"url": "https://www.24chasa.bg/novini/article/7522304", "text": "Утре, 26 юни 2019 г., стартира поредната акция по кръводаряване в \"Пирогов\", съобщиха от болницата. Всеки, който желае да дари, може да го направи от 9.30 до 13.30 часа. Екипът на Националния център по трансфузионна хематология очаква желаещите да дарят кръв в рапортна зала \"проф. Емил Таков\" (рапортната зала на травматологиите, ет. 2 - над Спешното на \"Пирогов\"). Желателно е кръводарителите да са закусили, пили достатъчно вода и кафе, да нямат заболявания и да имат желание да дарят кръв безвъзмездно. Моля, носете личната си карта!", "date": "2019.06.25", "title": "Утре стартира акция по кръводаряване в \"Пирогов\""}
{"url": "https://www.24chasa.bg/novini/article/7522325", "text": "Чешкият премиер милиардер Андрей Бабиш, когото Брюксел взе на прицел, защото го подозира в присвояване на евросредства, вероятно ще остане на власт поне в краткосрочен план. Това прогнозираха анализатори вчера, ден след многолюдна демонстрация с искане за оставката му. , предаде БТА. 64-годишният бизнесмен от словашки произход, основател на гиганта в областта на селскостопанската и хранително-вкусовата промишленост \"Агроферт\", бе подведен миналата година под отговорност от чешкото правосъдие за злоупотреби с еврофондове на стойност два милиона евро. Според два одита, поръчани от Европейската комисия, която иска от него да върне 17,4 милиона евро субсидии, неправомерно получени според пресата, той е в ситуация на конфликт на интереси, тъй като е едновременно политик и предприемач. Колко още? \"Бабиш ще оцелее. Остава да видим още колко дълго\", каза пред АФП независимият анализатор Иржи Пехе. \"Митингите променят из основи социалната динамика на страната. С течение на времето ще променят и политическата динамика\", добави той. Пехе отбеляза, че младите са били мнозинство сред демонстрантите, събрали се на хълма Летна, където през ноември 1989 г. дисидентът и бъдещ президент Вацлав Хавел говори пред стотици хиляди чехи, които тъкмо си връщаха свободата. Младите \"си дадоха сметка, че поскомунистическото поколение политици като Бабиш и президента (Милош) Земан им краде бъдещето\", продължи анализаторът. Протестите \"представляват проблем за Бабиш, защото накърняват имиджа му, но няма да го накарат да подаде оставка\", потвърждава ред агенция ЧТК политическият анализатор Томаш Лебеда. В краткосрочен план лятната ваканция ще му даде глътка въздух: организаторите на демонстрацията - неправителствената организация \"Милион моменти за демокрацията\" - обявиха нов митинг за 16 ноември, в навечерието на 30-ата годишнина от Нежната революция, сложила край на четири десетилетия комунистически режим. Втори по богатство в страната си според Форбс, основател на популисткото Движение на недоволните граждани (АНО), Бабиш ръководи правителство на малцинството, сформирано със социалдемократите и подкрепяно негласно от комунистите. Утре ще се гласува вот на недоверие на неговия кабинет, внесен от опозицията, който обаче изглежда е обречен на провал. Противниците на министър-председателя изтъкват и подозренията, че е сътрудничил на политическата комунистическа полиция в бивша Чехословакия. Бабиш, който отхвърля всички обвинения, заяви в неделя, че не разбира протестите. \"Шествие на хора, които говорят високо и силно за независимост на съдебната система, а същевременно ме изпращат директно в затвора\", коментира той. \"Струва ми се, че колкото повече пари харчите, толкова хората са по-недоволни. Това е странна ситуация\", каза той, имайки предвид увеличаването на социалните разходи и пенсиите по време на неговия мандат. Въпреки проблемите на лидера й, АНО спечели парламентарните избори през 2017 г. след кампания, чиято основна тема бе борбата срещу корупцията. Партията се радва на стабилна подкрепа от около 30 процента, показват социологическите проучвания. Движението победи и на изборите за европарламент през май, събирайки 21,18 на сто от гласовете. Неделният протест бе последният от серия митинги, насочени както срещу Бабиш, така и срещу новата министърка на правосъдието Марие Бенешова, подозирана от политически противници, че иска да осуети съдебното преследване срещу милиардера. В началото на юни 100 000 души в Прага поискаха тяхната оставка със скандирания \"Вече не сме Изток\" и \"Свалете правителството, спасете планетата\". Бабиш залага на по-възрастните избиратели, но хората се питат колко време ще издържи на фона на \"енергията и увереността, която демонстрират протестиращите\", каза Пехе. Според него динамиката на протестите ще повлияе на социалдемократите и дори на комунистите, които в крайна сметка ще се уплашат, че може да не влязат в парламента на следващите избори, ако продължат да подкрепят Бабиш.", "date": "2019.06.25", "title": "Чешкият премиер навярно ще оцелее въпреки масовите протести срещу него"}
{"url": "https://www.24chasa.bg/novini/article/7522329", "text": "В последния за сезона епизод на „Дом за всеки“ тричленно семейство от Силистра решава да остави зад гърба си досегашния си живот и да започне начисто в София. Какъв апартамент искат да намерят пресните столичани и защо са решили да търсят щастието си в столицата, вижте утре вечер от 21.00 ч. по NOVA. Преди около година Поли и Миро решават да се преместят в столицата заедно с дъщеря им Тея, за да й осигурят по-добро бъдеще. Двамата сключват брак преди 16 години, а детето се появява 2 години по-късно. Тея още от първи клас участва в състезания по математика и семейството преценява, че Софийската математическа гимназия е най-подходящият избор за нейното развитие. Поли работи в държавната администрация, а Миро е безработен и помага с домакинските задължения. Семейство Касабови се впускат в търсене на своя нов дом, а на помощ идва екипът на „Дом за всеки“. Изискванията, които имат новите столичани, хич не са малко. За тях е важно апартаментът да има две спални и дневна с кухня, сградата да не е ново строителство, но и да не е панелна. Локацията също е от голямо значение, защото трябва да е удобна за придвижването на дъщеря им до училище. Сумата, която могат да отделят за покупката на апартамент, е 70 хил. евро. Двамата имотни агенти на предаването смятат, че това ще е една от най-трудните им продажби, заради динамиката на пазара на недвижими имоти в София. Въпреки това са оптимисти и се захващат с тежката задача. Жоро предлага апартамент с площ 93 кв. м и примамлива цена на бул. „Константин Величков“, а Пепи води семейството в жилище на бул. „Сливница“ с по-малка площ, но с много удобна локация. След това тя показва апартамент с особен казус на собствеността и на доста висок етаж в кв. „Света Троица“. Огледите завършват с презентация от Жоро на тиристаен апартамент на бул. „Ал. Стамболийски“. Водещият Драго Сименов ще направи луксозен завой от търсенето на семейство Касабови, като ни покаже апартамент с изумителната площ от 661 кв. м и още по-удивителната цена от 1 млн. и 800 хил. евро в кв. „Бояна“. Какви екстри има в луксозния апартамент и ще се увенчае ли с успех търсенето на наскоро преместилото се семейство, ще разберем утре вечер от 21.00 ч. по NOVA.", "date": "2019.06.25", "title": "Защо търсенето на дом е трудна задача?"}
{"url": "https://www.24chasa.bg/novini/article/7522328", "text": "Турският президент Реджеп Тайип Ердоган потвърди днес, че доставките на ракетните системи С-400 от Русия ще започнат през юли, предаде турската частна телевизия НТВ. \"Ще започнем да получаваме системите за противовъздушна отбрана С-400, които поръчахме, идния месец. Въпросът за С-400 е пряко свързан с нашите суверенни права и ние няма да направим крачка назад\", заяви Ердоган, цитиран от БТА. Президентът говори на заседание на парламентарната група на своята Партия на справедливостта и развитието.", "date": "2019.06.25", "title": "Ердоган потвърди: Доставките на С-400 от Русия ще започнат през юли"}
{"url": "https://www.24chasa.bg/novini/article/7522333", "text": "Служителка, обрала казиното в което работи, е задържана от полицията в Пазарджик, съобщи говорителят на институцията Мирослав Стоянов. 25-годишната Соня З. изчакала края на смяната си, незабелязано отворила касата и взела оборота на казиното в размер на 2600 лева. Веднага след това напуснала казиното и се прибрала в дома си. На сутринта управителят на игралната зала установил, че парите от оборота на нощната смяна ги няма и подал сигнал в полицията. Той споделил пред разследващите съмненията си, че определена служителка може да е извършила кражбата. Полицаите открили крадлата в жилището й, където тя си признала за стореното и доброволно предала откраднатите пари.", "date": "2019.06.25", "title": "Задържаха служителка, обрала казино в Пазарджик"}
{"url": "https://www.24chasa.bg/novini/article/7522353", "text": "Земетресение с магнитуд 6,6 стана днес в руския Далечен изток, край полуостров Камчатка, предадоха Ройтерс и ТАСС, като се позоваха на Геоложкия институт на САЩ. Засега няма данни за пострадали хора и нанесени материални щети, нито е издадено предупреждение за вълни цунами, предаде БТА.  Силният трус е станал на дълбочина от 33 километра, с епицентър на 506 километра североизточно от град Петропавловск Камчатски.", "date": "2019.06.25", "title": "Земетресение с магнитуд 6,6 край Камчатка"}
{"url": "https://www.24chasa.bg/novini/article/7522360", "text": "За тази година НАТО очаква България да повиши разходите си за отбрана до 1,61 от брутния вътрешен продукт (БВП). Това се посочва в документ, разпространен в навечерието на заседанието на министрите на отбраната от алианса утре и вдругиден в Брюксел, предаде БТА. Отбелязва се, че през 2014 г. нашата страна е осигурила за отбрана 1,32 на сто от БВП, а миналата година - 1,48 на сто. Допълва се, че една четвърт от отбранителния бюджет на България ще бъде насочен към оборудване. До днес осем държави от НАТО са изпълнили целта за разходи за отбрана, равни на две на сто от БВП до 2024 година. На пресконференция генералният секретар на пакта Йенс Столтенберг уточни, че от 2016 г. насам разходите в тази посока на съюзниците са нараснали със 100 милиарда долара, без да се взимат предвид разноските на САЩ. По неговите думи за пета поредна година НАТО отчита повишение на разходите за отбрана.", "date": "2019.06.25", "title": "НАТО: България се очаква да направи \nразходи за отбрана до 1,61% от БВП"}
{"url": "https://www.24chasa.bg/novini/article/7522365", "text": "Най-важното е при очакваната усложнена метеорологична обстановка да не допуснем жертви. Това заяви директорът на ГД \"Пожарна безопасност и защита на населението\" главен комисар Николай Николов в Ловеч, предаде БТА. Поводът за посещението му бе прогнозата за значителни и интензивни валежи и гръмотевични бури, очакваните количества са 50-65 литра на квадратен метър. Към 15.00 часа се предвижда рязко влошаване на обстановката, като за Ловеч е обявен оранжев код. Николов присъства и на предварително събрания Областен съвет за намаляване на риска от бедствия към Областния управител. Агенцията по предотвратяване на градушките е в пълна готовност. \"Запознат съм с готовността на структурите на МВР - Областната дирекция и Регионална дирекция \"Пожарна безопасност и защита на населението\". Там нямам съмнение. Идеята е да заостря вниманието, защото най-важното е да не допуснем жертви. Каквото сме успели да направим по отношение на превенцията, сме направили\", каза главен комисар Николов. Според него сега е важно, при усложняване на обстановката, критичните участъци да бъдат наблюдавани, информацията да се обработва бързо и при необходимост да бъде взето решение незабавно за евакуиране на хората, за да няма пострадали и загинали. По отношение на щетите застрахователи и държавният бюджет ще помогнат, където е възможно, добави още той. По думите му няма критични ситуации в страната след последните валежи. Обстановката се нормализира. Нивата на реките и язовирите са в рамките на допустимото, като постоянно се наблюдават. \"Най-важното, което трябва всички ние да разберем, че нашият подход трябва да бъде завъртян от реакция към превенция, да бъдем готови, да предприемем необходимите инженерно-технически решения, да премахнем предпоставките за възникване на бедствия, а тези, които не можем, да реагираме с добре обучени хора и добре планирани мерки\", посочи Николов. Той посъветва хората да следят националните или регионални медии, където ще получат информация за обстановката и указания при бедствена ситуация. Относно пожара в ТЕЦ \"Марица изток 2\" главен комисар Николай Николов заяви, че на място са застрахователите, които трябва да оценят щетите. При добра организация се очаква до края на годината да бъде възстановено производството на блок 8. Няма опасност от замърсяване.", "date": "2019.06.25", "title": "Шефът на пожарната: Най-важното е при лошо време да не допуснем жертви"}
{"url": "https://www.24chasa.bg/novini/article/7522378", "text": "Китай призова днес САЩ и Иран \"да запазят хладнокръвие и сдържаност\", ден след обявяването на нови американски санкции срещу Техеран, предадоха Франс прес и БТА. \"Смятаме, че оказването на максимален натиск (срещу Иран) не помага за решаването на проблема\", каза Гън Шуан, говорител на китайското външно министерство. \"Фактите показаха, че тези инициативи имат обратния ефект и изострят напрежението на регионално ниво\", добави той на пресконференция. Американският президент Доналд Тръмп обяви вчера нова серия от санкции, по-конкретно срещу иранския върховен лидер Али Хаменей и външния министър Мохамад Джавад Зариф.", "date": "2019.06.25", "title": "Китай: САЩ и Иран да запазят хладнокръвие и сдържаност"}
{"url": "https://www.24chasa.bg/novini/article/7522368", "text": "До средата на юни имаме над 4 млн. продадени електронни винетки, приходите от които са над 240 млн. лв. Това каза на заместник-министърът на регионалното развитие и благоустройството Николай Нанков, цитиран от агенция На 16 август ще стартира реалното тестване на системата на терен, а до два месеца се очаква да станат ясни крайният ѝ обхват и тарифите. „Хубавото на тол система е, че факторът време, прекарано в страната, ще бъде минимализиран. С бъдещата тол система пътуването в рамките на страната – т.е. времето, което превозното средство ще прекарва в страната, няма да бъде водещо“, коментира Нанков. Националното тол управление е разработило специален онлайн калкулатор, с който всеки превозвач може да изчислява разхода си за преминаването му по определен маршрут. Първоначално в обхвата на системата ще влязат не повече от 6 хил. километра от пътната мрежа на страната, предимно транзитните коридори – магистралите, пътищата от първи клас и частично от втори. За различните пътища ще има и отделно тарифиране. Директорът на Националното тол управление проф. Олег Асенов посочи, че по отношение на транзитния трафик на товарни автомобили, в момента се попълват ръчни карти, в които се отбелязват крайните точки и маршрута. За надеждното функциониране на системата вече е изградено Национално тол управление, където общо 629 служители работят в специално оборудвани помещения – диспечерски пункт, стая за контрол, кол-център и други.", "date": "2019.06.25", "title": "До средата на юни са продадени 4 млн. електронни винетки"}
{"url": "https://www.24chasa.bg/novini/article/7522398", "text": "\"Софийска вода\" е изградила и ремонтирала 590 км водопроводи и 84 км канали за 8 години Между 2010-2018 г. \"Софийска вода\" е изградила и рехабилитирала общо 590 км водопроводи, както и 84 км канали с включени ремонтирани и нови връзки към тях, с което общата дължина на ВиК мрежата в София вече надминава 5500 км. Това стана ясно на пресконференция относно постигнатото до момента от бизнес плана на дружеството за 2017 - 2021 г. Освен това през периода е намален броят на възникналите течове с над 12%. Качеството на питейната вода надхвърля изискванията на регулаторните органи и достига до над 99,22%. Като доказателство за това „Софийска вода“ е първият в страната воден оператор, получил регистрация от МОСВ и Европейската общност за управление на околната среда и одит – ЕМАС. Това е признание за прилагане на най-висок европейски екологичен стандарт. На страницата на \"Софийска вода\" потребителите могат да проверят качеството на водата вече от 83 точки в града. В лабораторно изпитвателния комплекс на дружеството са инвестирани 1,74 млн. лв., а от услугите му вече могат да се възползват и други населени места като Троян и Шумен. За петгодишния период са предвидени инвестиции в размер на 209 млн. лв., като за 2019 г. те са в размер на 46.3 млн. лв. Към тази година инвестиционната програма е изпълнена на 40%, 40 км водопроводна мрежа е рехабилитирана само през 2019 г. Освен във ВиК мрежата, интензивно се инвестира в иновации и модернизация на съоръженията. Един от големите инвестиционни проекти е изграждането на нов метантанк в ПСОВ край „Кубратово“ на стойност 6,5 млн.лв. Строителството му стартира този месец и би трябвало да е завършено до 2020 г. То ще допринесе за достигането за още по-голяма енергийна независимост на цялото дружество с произвежданата „зелена енергия“. \"Направихме повече от обещаното за периода, знаем, че ни очакват още предизвикателства, предстои още много работа. Желаем със същите темпове и амбиции на най-големия оператор у нас да станем един от най-добрите ВиК оператори в региона – с отлични услуги, гарантирано качество на водата и нарастващо доверие на клиентите в нас“, заяви Васил Тренев, изпълнителен директор на „Софийска вода“, по време на пресконференцията. От днес влиза в сила и „Харта на клиента“, която е първата за ВиК оператор в България. Чрез нея дружеството поема ангажимента да подобри качествено обслужването на потребителите си. В нея има заложени конкретни срокове на работа – като например до 2 часа да се реагира на сигнали, възможност за разсрочено плащане и др. За изминалите две години и половина вече има много нововъведения за удобство на клиентите като безплатна денонощна телефонна линия, мобилен център за обслужване на клиенти, модерни и функционални клиентските центрове на нови локации, възможност за управление на консумацията на вода чрез използване на „умни водомери“ и много др. \"Софийска вода\" разполага и с мобилен център за обслужване на клиенти, който обикаля 20 населени места по график. Според тяхно проучване 92% от хората са доволни от обслужването им. Други проекти, които вече са изпълнени или са в процес на работа, са: Рехабилитация на резервоар „Под Симеоново“, с който ще се осигурява стабилно и непрекъснато водоснабдяване за райони Младост и Студентски; Основен ремонт на филтърния корпус в ПСПВ Панчарево на стойност над 1,5 милиона лв., рехабилитацията на 3-те водни камери с общ обем 26 хил. куб. метра на един от основните резервоари - „Коньовица“; с Университета по архитектура, строителство и геодезия се работи по проект за проучване на реалното потребление на вода на глава от населението - първото такова; предстои внедряването на софтуер за мониторинг на подаваните количества към водопроводната мрежа. Освен това са открити 800 теча, а над 11 000 са отстранени, което прави 800 теча по-малко в срвавнение с края на 2016 г. Оттогава и загубите на вода са намалени - с над 10 млн. кубични метра.", "date": "2019.06.25", "title": "\"Софийска вода\" е изградила и ремонтирала 590 км водопроводи и 84 км канали за 8 години"}
{"url": "https://www.24chasa.bg/novini/article/7522382", "text": "За широк обществен дебат по въпроса за финансирането на политическите партии настоя председателят на Сметната палата Цветан Цветков. Той участва в кръгла маса на тема \"Ефективност на публичните разходи\", организирана от Фискалния съвет на България. Пред журналисти Цветков коментира, че Сметната палата няма как да предложи финансирането на партиите да бъде в отделно перо на бюджета. Досега партийното финансиране е в общия раздел за разходите в държавния бюджет. Цветков настоя да се проведе дебат по тази тема, за да се вземат правилните решения, предаде БТА. Цветан Цветков коментира, че от Сметната палата вече са предложили промени в Закона за политическите партии, където подобно на разпоредбите в Изборния кодекс, да се уточнят кои са допустимите разходи за една партия. Цветков отклони въпросите за готвените промени в размера на партийната субсидия на един лев, като изтъкна, че това е \"изцяло в правомощията на българския парламент\". \"Те трябва да преценят дали да се намали, дали да се увеличи. Сметната палата няма такива функции\", каза още той. По думите му Сметната палата не извършва одит по отношение на отпусканата държавна субсидия, а одити на отделните партии. Затова е приемала показателите, заложени в бюджета като даденост и нямала правомощията да проверява процеса на изготвяне на тези показатели. На въпрос как след толкова одити през годините не са забелязали, че вместо 11 лв. партиите получават по 13 лв. на глас, Цветков коментира, че конституционното правомощие на Сметната палата включва контрол върху отчета за изпълнението на бюджета, а не върху изготвянето му. \"Нямаме правомощия да проверим изготвянето на бюджета\", каза в тази връзка Цветан Цветков. Според него преди 10-15 години отчетността на политическите партии не е била на добро ниво, но през последните 10 години отчетността им значително се е подобрила. \"Следствие на системните одити, които извършва Сметната палата върху дейността на политическите партии - прозрачността се подобри\", обясни Цветков.", "date": "2019.06.25", "title": "Сметна палата настоява за широк обществен дебат за финансирането на партиите"}
{"url": "https://www.24chasa.bg/novini/article/7522386", "text": "Не са утвърдени в момента новите учебници по история и са направени препоръки към издателствата да ги коригират. Това каза пред журналисти министърът на образованието и науката Красимир Вълчев, попитан за новите учебници по история за десети клас, които трябва да влязат в сила от учебната 2019/2020 година, но срещу тях има възражения за начина на представяне на комунистическия режим. В отговор на въпрос министърът каза, че учебниците по история са спрени и след като бъдат коригирани, ще бъдат издадени, съобщава БТА. Направени са препоръки на издателствата, информира министър Вълчев и припомни, че през миналата година беше утвърдена програмата по история за десети клас. Тази програма обхваща цялата история на България, всичките периоди, включително и най-новата история. За съжаление, в най-новата история има разделителни линии, моменти, които ни разделят и са дискусионни, каза образователният министър. \"Затова и през миналата година стана дискусия, че сме акцентирали върху социалистическия период, че по-подробно сме изписали елементите на режима, като репресивен апарат, Народен съд, Държавна сигурност, включен е и Възродителният процес. Тази програма, ние, я защитихме тогава. Няма как все пак, това време, ние, сме го квалифицирали като режим - като тоталитарен режим. Това време е имало своите предимства и своите недостатъци, и все пак сме направили политически и цивилизационен избор, който включва определени ценности и историята е един от предметите, който формира отношение на учениците към света. И тези базови характеристики на режима трябва да присъстват и в учебниците\", коментира министър Вълчев. Той обясни, че учебниците се изготвят от авторски колективи, които са подбрани от самите издателства и се предлагат за одобрение на Министерството на образованието и науката от издателствата. Тези учебници са минали оценката на оценителите и на учителите, получили са положителна оценка, но това, което видях и колегите, това, което са видели тези историци, които са реагирали, е че има минимизиране на някои факти, има недостатъчен акцент на тези базови характеристики на периода и на режима. \"Има също така опит да се даде положителен акцент върху други - не толкова съществени елементи. Има и няколко откровено провокативни текста и за това съм дал препоръки на издателствата да ги коригират. Не са утвърдени в момента тези учебници\", отново заяви министър Вълчев.", "date": "2019.06.25", "title": "Вълчев: Учебниците по история са спрени, ще има корекции за комунизма"}
{"url": "https://www.24chasa.bg/novini/article/7522389", "text": "Само половината от световното население смята, че живее в демокрация, показва публикувано днес проучване. Анкетата, в който са участвали над 150 000 души от 57 страни, е направен от германска социологическа агенция, предаде БТА. В САЩ 46 процента от запитаните смятат, че страната им е демократична, а според 40 на сто тя не е достатъчно демократична. Над половината американци казват, че САЩ имат положителен ефект върху демокрацията по света, но мнозинството от запитаните от западни страни като Канада и повечето европейски държави чувстват, че влиянието е негативно. В Европа 52 на сто смятат, че ЕС не работи в интерес на повечето европейци. Най-критични са Италия, Франция и Гърция. Според повечето европейци банките и финансовата индустрия имат негативен ефект върху демокрацията в техните страни, а най-критични по тази тема са гърците. Над 40 на сто от запитаните в САЩ, Канада и Австрия мислят, че социалните мрежи като \"Фейсбук\" и \"Туитър\" влияят зле на демокрацията.", "date": "2019.06.25", "title": "Едва половината от хората по света смятат, че живеят в демокрация"}
{"url": "https://www.24chasa.bg/novini/article/7522397", "text": "Първата степен на ракетата \"Фалкон хеви\" на компанията \"Спейс екс\" не можа да кацне успешно на платформата в Атлантическия океан, след изстрелването тази сутрин, предадоха световните агенции, цитирани от БТА.  Първата степен оборудвана с четири разгъващи се опори, трябваше да кацне на платформата \"Разбира се, аз все още те обичам\" с дължина 90 метра и широчина 50 метра. Спускането се осъществяваше с помощта на двигател и парашут. \"Спейс екс\" разработи тази система, за да снижи разходите по изтрелванията на своите мисии. Първата степен на \"Фалкон хеви\" се удари в платформата, взриви се и падна в океана. Двата странични ускорителя, които се отделиха след излитането на ракетата, успешно се приземиха на Земята на две площадки на ВВС базата на Кейп Канаверал. Те бяха повторно използвани, след като летяха в космоса на 11 април при изстрелването на саудитския спътник \"Арабсат -6А\". Тази сутрин \"Фалкон хеви\" изведе в орбита 24 спътника, научна лаборатория и атомен часовник, припомнят агенциите", "date": "2019.06.25", "title": "Първата степен на \"Фалкон хеви\"не можа да кацне успешно на платформата в океана"}
{"url": "https://www.24chasa.bg/novini/article/7522421", "text": "С полагане на венец на гробницата на Незнайния воин в Александровската градина до стената на Кремъл започна официалното посещение в Москва на българската парламентарна делегация, водена от председателя на Народното събрание Цвета Караянчева. Това съобщиха от пресцентъра на НС. В състава на делегацията са съпредседателите на Групата за приятелство България – Русия Красимир Велчев и Антон Кутев, заместник-председателят на групата Волен Сидеров и народните представители Диана Саватева, Боряна Георгиева и Ахмед Ахмедов. Българските парламентаристи положиха цветя пред вечния огън. С минута мълчание беше почетена паметта на героите.", "date": "2019.06.25", "title": "Караянчева положи венец пред Незнайния воин в Александровската градина (Снимки)"}
{"url": "https://www.24chasa.bg/novini/article/7522426", "text": "Лекарка от Димитровград е разпитана в полицията, съобщават от МВР. Според разследващите, в периода от 2014-2015 година тя е издавала фалшиви листове за прегледи на 10-годишно дете от Димитровград, съобщи . Документите са послужили пред ТЕЛК, уточняват от МВР, но отказват да съобщят името на лекарката, уличена в измама, от която е произтекла щета за бюджета. Работата по случая продължава, образувано е досъдебно производство. Срещу лекарката няма повдигнато обвинение.", "date": "2019.06.25", "title": "Лекарка от Димитровград разследвана за фалшиви листове за ТЕЛК"}
{"url": "https://www.24chasa.bg/novini/article/7521845", "text": "Градските райони могат да бъдат следващата движеща сила на урбанизацията на Китай. Най-големият регулаторен орган и политически съветници в страната изготвят нови планове, които са концентрирани върху някои големите градове в централните и западни региони, информира  Китай ще се съсредоточи върху развитието на пет метрополиса – Тайюен, Гуейян, Ланджоу, Кунмин и Инчуан, казна Ян Уаймин, заместник-председател на Икономическия комитет на Китайския народен политически консултативен съвет и член на Постоянния комитет на Националния комитет на ОСНП. Ян, който е и бивш заместник-началник на Службата на Централната комисия по финансови и икономически въпроси, очерта концепцията за „висококачествена урбанизация\", а именно, балансирано развитие на икономика, хора, ресурси и околна среда. „В Китай ключов фактор, който ограничава развитието на градовете, са ресурсите и околната среда, а същността на жилищния проблем е как да се балансира развитието между хората и природата\", заяви Ян на неотдавнашен семинар, проведен съвместно от Китайския център за интернет и Изследователския институт за облачни услуги. Той оповести някои бъдещи реформи в жилищната система, например промяна на данъчното облагане за недвижими имоти и изграждането на специална банка за политика за жилищно настаняване. Правителството е завършило планове за 19 градски клъстера, всеки от които се състои от няколко метрополни области, съдържащи най-важните елементи за ускоряване и ребалансиране на градското развитие. Джоу Нан, заместник-началник на отдел „Развитие и планиране\" на Националната комисия за развитие и реформи, казва, че старият тип урбанизация е разчитал на индустриализацията и тежката промишленост, за да се разшири и да доведе до силен растеж в някои региони, като трите провинции в Североизточен Китай, заедно с масивна инфраструктура и инвестиции в имоти. Проблемите обаче се повишиха по време на процеса на урбанизация, като прекомерното инвестиране в нерентабилни предприятия, високата задлъжнялост за местните власти и замърсяването на околната среда. Освен това, тъй като икономиката на Китай се сблъсква със забавяне на рисковете на фона на нарастващите външни ветрове, някои градове, които разчитаха прекалено много на тежката индустрия, намаляват, когато младите хора излизат от тези области, за да търсят нови работни места. Тези въпроси се превърнаха в пречка, която ограничи втората по големина икономика в света, която се превърна в страна с високи доходи, според някои икономисти. Експерти и официални лица изучават опит от някои успешни случаи на урбанизация, като например новата зона Пудун в Шанхай, която се разрасна от пустош в съвременен международен икономически и финансов център. Джао Чичжън, бивш министър на Държавния информационен офис на Китай и водещ служител в изграждането на Шанхайската зона Нов Пудун, каза, че плановете за развитие на международните стандарти и отварянето към глобалните инвестиции допринасят за бързото развитие на Пудун. „Пудун също е засилил развитието на Шанхай и цялостната зона на делтата на река Яндзъ\", каза Джао. След тези успешни случаи, това ще бъде значителна година за новия стил на урбанизация в Китай в посока към висококачествен модел за развитие, заяви говорителят на NDRC Мън Уей на пресконференция в понеделник. Проектирането на градския клъстер и плановете за развитие на метрополисната зона за координиране на растежа на градовете с по-голям размер е една от четирите ключови задачи за прехода в урбанизацията. Други задачи включват облекчаване на ограниченията върху системата за регистриране на домакинствата, особено за мигранти от селските райони, и освобождаване на потока от ресурси, включително земя, капитал и работна сила, между градските и селските райони, обясни Мън. Джоу Мъдзи, ръководител на Изследователския институт за облачни услуги, каза, че част от плана за укрепване на метрополните области е да се подобри гъсто населената област - индекс, който показва областите с гъстота на населението над 5000 жители на квадратен километър. Това означава повишаване на гъстотата на населението в ключовите метрополиси и „урбанизацията на населението\" не трябва да изостава далеч зад „урбанизацията на инфраструктурното строителство, покрито със стомана и бетон\", каза той. В доклад на института се посочва, че по-силната връзка между големите големи градове и околните средни и малки градове може да подобри капацитета на метрополните области, особено в стимулирането на функционирането на градовете като центрове за международен обмен. Старшият представител на NDRC Джоу Нан заяви, че добре развитите метрополни райони трябва да се основават на механизъм, който позволява на градовете да споделят обществените услуги и да защитават околната среда заедно. Инфраструктурните системи, особено обединената транспортна мрежа, ще бъдат приоритет за изграждането на метрополните области. Той също така изисква координирано индустриално развитие. Правителството би могло да играе роля в насочването на миграцията на населението към големите градски клъстери, като привлича имигранти чрез висококачествени обществени услуги и социална сигурност, добавя тя.", "date": "2019.06.25", "title": "Метрополиите ще играят роля на двигател за по-нататъшната урбанизация"}
{"url": "https://www.24chasa.bg/novini/article/7522449", "text": "Цените на хранителните продукти в Гърция са над средните за Европейския съюз. Освен това страната е най-скъпа сред ЕС-28 в областта на телекомуникациите, включително интернет връзките и телекомуникационното оборудване. Това е според данните от 2018 г., публикувани от Евростат, които показват, че доходите в Гърция са спаднали през десетилетието на кризата – често поради наложените различни данъци и налози – докато цените на стоките и услугите остават високи. Миналата година цените на хранителните продукти в Гърция са с 5,2% над средните за ЕС, което прави живота още по-труден за по-бедните домакинства, пише в. „Катимерини“, цитиран от БГНЕС.", "date": "2019.06.25", "title": "Храната в Гърция 5% по-скъпа от средното ниво в ЕС"}
{"url": "https://www.24chasa.bg/novini/article/7522447", "text": "Президентите на САЩ и на Русия Доналд Тръмп и Владимир Путин ще проведат двустранна среща в рамките на срещата на върха на Г-20, която ще се състои в Осака на 28-29 юни. Според високопоставени източници на Белия дом, цитирани от агенция РИА Новости, двамата президенти ще обсъдят ситуацията в Иран, Венецуела и Украйна, контрола над въоръженията и актуални въпроси на двустранните отношения. Намеква се, че Тръмп ще засегне и темата за „намеса” в изборите, съобщава  В рамките на форума американският президент ще проведе срещи и с министър-председателя на Япония Шиндзо Абе, с канцлера на Германия Ангела Меркел и с президента на Турция Реджеп Ердоган. ", "date": "2019.06.25", "title": "Тръмп и Путин ще се срещнат в рамките на Г-20 в Осака"}
{"url": "https://www.24chasa.bg/novini/article/7522451", "text": "Цените за роуминг между Македония, Сърбия, Черна гора, Албания, Косово и Босна и Херцеговина от юли ще бъдат намалени с 27%, а през 2021 г. трябва да отпаднат напълно. Това трябва да се случи съгласно подписания наскоро Регионален договор за роуминг между държавите от Западните Балкани, съобщава БГНЕС. До 1 юли регионалните телекомуникационни оператори трябва да подготвят план с конкретно разписани дати за изпълнение на набелязаните мерки. По данни на Съвета за регионално сътрудничество, повече от 76 % от гражданите на Югоизточна Европа ползват интернет, а 40 % от тях ползват всички приложения на мобилните телефони за връзки със социалните мрежи. По-голямата част от тях са млади хора. Около 70 % от бизнесмените в Югоизточна Европа смятат, че премахването на цените за роуминг ще стимулира развитието на търговията. Повече от 12 млн. туристи са посетили страните от Западните Балкани през миналата година и всички са изразили притеснения заради цените на роуминг услугите.", "date": "2019.06.25", "title": "От 1 юли поевтинява роумингът за държавите от Западните Балкани"}
{"url": "https://www.24chasa.bg/novini/article/7522458", "text": "Ръководителят на представителството на Европейската комисия в София Огнян Златев е назначен от 1 юли на същия пост в Хърватия, съобщиха днес от Еврокомисията. Златев оглави българското представителство на комисията през 2013 година. ЕК отбелязва, че той е висококвалифициран експерт в областта на комуникациите, с близо 30 години професионален опит. Хърватия поема председателството на Съвета на ЕС от 1 януари догодина. За БТА от ЕК уточниха, че временно ръководството на представителството в София ще бъде поето от заместника на Златев - Христо Христов.", "date": "2019.06.25", "title": "Огнян Златев поема ръководството на представителството на ЕК в Хърватия"}
{"url": "https://www.24chasa.bg/novini/article/7522480", "text": "Полицията изяснява обстоятелствата около насилствено извеждане на 20-годишна от дома й, за което са задържани двама мъже. Вчера рано сутринта пред дома на 20-годишна от Летница дошли неколцина мъже с лек автомобил и влезли в къщата, информира пресцентърът на МВР.  Нанесли побой на 44-годишен роднина на момичето, като му причинили множество травми, сред които и счупване на черепа. Младата жена успяла да позвъни на спешния телефон 112 в 5:45 часа, което осуетило отвличането и извършителите се оттеглили. Незабавно изпратените към мястото полицейски служители я установили на адреса невредима. Пострадалият роднина е откаран в болница в Плевен с реална опасност за живота, но след оказаната му медицинска помощ, състоянието му е стабилизирано. Извършен е оглед на място, а в рамките на предприетите светкавични оперативни действия е установена самоличността на извършителите - трима от Павликени, на 22, 47 и 38 години, в съучастие с 24-годишен от Летница. След опита за отвличане, мъжете се укрили и са обявени за издирване с мярка \"принудително довеждане\". В следобедните часове вчера 24-годишният е задържан от служители на ОДМВР - Ловеч, а в Павликени е арестуван 22-годишният извършител на побоя. Образувано е досъдебно производство по чл.142, ал.2, т.2, вр. с ал.1, вр. с чл.18 от НК. Материалите са докладвани в Окръжна прокуратура - Плевен. По документиране на престъплението работата продължават разследващ полицай и екип на РУ-Пордим.", "date": "2019.06.25", "title": "Мъже пребили 44-годишен, искали да отвлекат 20-годишна"}
{"url": "https://www.24chasa.bg/novini/article/7522471", "text": "Съединените щати не могат да позволят на Турция да пилотира или да помага за производството на изтребителите Ф-35, ако Анкара продължи с покупката на руски системи за противовъздушна отбрана, заяви днес постоянната представителка на САЩ в НАТО, цитирана от Ройтерс. Не може да позволим Ф-35 да бъдат засегнати или дестабилизирани, като допуснем тази руска система в алианса (на НАТО), каза пред репортери днес Кей Бейли Хътчинсън, предаде БТА. Турция и САЩ от месеци спорят заради плановете на Анкара да придобие руски системи С-400, които според Вашингтон са несъвместими с въоръжението на НАТО. САЩ заплашват да изключат Турция от програмата за изтребители Ф-35 и да й наложат санкции, ако не се откаже от плановете за руските системи. Турският президент Реджеп Тайип Ердоган за пореден път заяви днес, че не може да има отстъпление от сделката с Москва. \"Ще започнем да получаваме системите за противовъздушна отбрана С-400, които поръчахме, идния месец. Въпросът за С-400 е пряко свързан с нашите суверенни права и ние няма да направим крачка назад\", заяви Ердоган.", "date": "2019.06.25", "title": "САЩ отново предупредиха: Турция ще загуби Ф-35, ако сделката за С-400 продължи"}
{"url": "https://www.24chasa.bg/novini/article/7522481", "text": "Научноизследователският институт по криминалистика към МВР и норвежката Национална служба за криминално разследване подписаха партньорско споразумение, съобщиха от пресцентъра на МВР. То е свързано със стартиращ проект по Норвежки финансов механизъм /2014-2021г./, съобщиха от МВР. Проектът \"Развитие на експертно-криминалистичните изследвания в Научноизследователския институт по криминалистика-МВР и техническо обновяване и разширяване на възможностите на пет базови криминалистични лаборатории\" е с общ бюджет в размер на 2 100 000 евро, а срокът за изпълнението му - 36 месеца. В рамките на заложените дейности се предвижда да се обнови напълно и разшири оборудването на пет регионални криминалистични лаборатории: СДВР, ОДМВР-Пловдив, ОДМВР-Бургас, ОДМВР-Варна и ОДМВР-Плевен, като така техниката ще бъде унифицирана. Ще се създаде и възможност за въвеждане на система за управление на качеството, което от своя страна е основната стъпка в процеса на акредитация на отделните методи на изследвания, се посочва в информацията. Предвижда се и обучение на експертния състав. След подписване на партньорското споразумение се очаква проектното предложение да бъде одобрено и проектът да стартира през есента на 2019 г.", "date": "2019.06.25", "title": "Институтът по криминалистика към МВР и норвежката Национална служба за разследване подписаха споразумение"}
{"url": "https://www.24chasa.bg/novini/article/7522496", "text": "През последните два месеца се наблюдава ръст от над 10 на сто на бързите кредити, които се взимат основно с цел за море. Това показват данните на Асоциацията за защита на потребителите, получени днес в БТА. Всеки втори българин е готов да почива на кредит. Хората са готови да отделят повече от половината си месечна заплата (56 на сто) за лятната си почивка. Разходите за ваканция не се различават от тези за миналата година (55,6 на сто). Най-много пари ще се похарчат за пътувания в страната (17 на сто), летни занимания (16 на сто) и обзавеждане за дома и вилата (14 на сто). Между 500 и 1000 лв. е най-търсеният заем за почивка от банките или от фирмите за бързи кредити. Българи, живеещи и работещи в чужбина, също са измислили нов начин за дълга лятна почивка на българското Черноморие като теглят бързи заеми, показват данни на Асоциацията. В родината те теглят суми между 2000 и 5000 лв. от фирми за бързи кредити с българската си лична карта. Използват ги за едномесечна ваканция, след което веднага се връщат на работа зад граница. Някои \"забравят\" да си погасяват навреме вноските си по кредита, а други дори изчезват от полезрението на кредитодателите, показват наблюдения на Асоциацията. Засега имаме около 200 подадени случая на просрочени заеми от българи, които живеят в чужбина. Голяма част от тях са българи, които работят и живеят в Гърция, разказва председателят на Асоциацията за защита на потребителите Пейо Майорски, цитиран в прессъобщението. Според него те трябва да знаят, че проблемите им предстоят, защото ще бъдат подгонени от колекторските фирми. \"Много от тези хора нямат доходи в страната, но имат имущество тук. Свързаността в рамките на ЕС дава редица възможности за реакция спрямо недобросъвестни кредитополучатели именно от колекторските компании\", коментира Майорски. Фирми с бързи кредити са намерили своя пазарна ниша, като привличат за клиенти хора, които имат нужда от финанси в три основни направления - почивка в чужбина и в България, стокови кредити и заем до заплата. Най-много са взетите заеми за кредит до заплата - до 300 лева. Много хора се възползват от тази опция, за да изкарат месеца, а връщат парите със следващия си доход. На второ място са стоковите кредити, които обикновено се взимат за бяла и черна техника. Тегленето на кредит от фирми за бързи заеми е сред предпочитаните начини за модернизиране на дома. При избора на дружество за бързи кредити се избягват плащането на вноски по други заеми в банки, както и доказването на доход. Обикновено кредитът се взима само с помощта на лична карта, посочват от Асоциацията за защита на потребителите.", "date": "2019.06.25", "title": "Всеки втори българин готов да почива на кредит"}
{"url": "https://www.24chasa.bg/novini/article/7522716", "text": "Русия е важен партньор на България в енергийната сфера, която заема едно от водещите места в двустранните отношения. Това подчерта председателят на Народното събрание Цвета Караянчева на срещата си с председателя на Съвета на федерацията на Федералното събрание на Руската федерация Валентина Матвиенко, съобщиха от пресцентъра на НС. Цвета Караянчева уточни, че България води политика, насочена към гарантиране на енергийната сигурност както за страната, така и за Европейския съюз. „Страната ни подкрепя възможността за преминаване на разклонение на „Турски поток“ през нейната територия към Сърбия и Европа. В този контекст бих предложила да наричаме това разклонение „Балкански поток“. С доставките на газ по тази тръба ще бъде засилена и ролята на газовия хъб „Балкан“, посредством което ще се постигне реална диверсификация на доставките на газ и конкурентни цени както за България, така и за Европа“, отбеляза председателят на българския парламент. Цвета Караянчева сподели желанието на страната ни да продължи реализацията на АЕЦ „Белене“ и подчерта, че процедурата за търсене на стратегически инвеститор вече тече и всеки участник е добре дошъл да участва в конкурса, включително и „Росатом“. Тя подчерта, че проектът ще бъде реализиран напълно на пазарен принцип и България няма да предоставя държавни гаранции или договори за изкупуване на електроенергия на преференциални цени. Активизирането на контактите между законодателните институции и волята за развитие на двустранния политически диалог обсъдиха още по време на срещата си Цвета Караянчева и Валентина Матвиенко. На разговора беше изразено мнение, че визитата на българските парламентаристи ще даде допълнителни стимули за развитие на двустранния политически диалог и особено на междупарламентарното партньорство. Председателят на Народното събрание подчерта, че народните представители от групите за приятелство могат да допринесат много за воденето на равнопоставен и взаимноизгоден двустранен политически диалог. Този факт, наред с традиционно добрите отношения и искрено приятелство между българския и руския народ, биха могли да доведат до много добри резултати в нашето сътрудничество, добави Цвета Караянчева. Председателите на двете законодателни институции оцениха изключително високо активизирането на двустранните отношения на най-високо политическо ниво, като подчертаха размяната на визити между премиерите и президентите на България и Русия през последните години. Изразено бе общо задоволство и от възстановяването на работата на Междуправителствената комисия за икономическо и търговско сътрудничество. Заинтересовани сме от политически диалог, при който се ръководим от своите национални интереси и същевременно се придържаме към общата политика на държавите-членки на ЕС и НАТО, подчерта на срещата Цвета Караянчева. Председателят на българския парламент посочи, че като пълноправен член на ЕС и НАТО България може да бъде мост в отношенията между двете организации и Русия. Загрижени сме от спада в двустранния стокообмен през 2018 г. в сравнение с предходната година и особено от намаляването на българския износ, отбеляза Цвета Караянчева. Тя посочи, че има потенциал за увеличаване на износа на български изделия, които са добре познати на руския пазар. Дадена беше висока оценка на положителната динамика в развитието на двустранното сътрудничество в областта на образованието и науката, както и вече установените ползотворни и конструктивни отношения между български средни и висши учебни заведения и техните руски партньори. Обсъдени бяха възможностите за увеличаване на изучаването на български и руски език в двете страни. По време на срещата Цвета Караянчева постави темата за възможността българските студенти в Руската федерация да могат да работят почасово. От своя страна председателят на Съвета на федерацията на Федералното събрание на Руската федерация съобщи, че са предприети законодателни промени и от септември те ще имат тази възможност. Валентина Матвиенко съобщи още, че от догодина руската страна ще увеличи броя на стипендиите за български студенти от 225 на 300. Председателят на българския парламент сподели желанието на страната ни да продължи да развива сътрудничеството с Русия в областта на икономиката, транспорта, науката и културата. Като особено важни за страната ни бяха подчертани връзките в сферата на туризма. Като пример Цвета Караянчева посочи увеличения брой на изнесените бюра за издаване на визи на руски туристи. На срещата бяха отбелязани вековните традиционно близки връзки между народите на България и Русия. Българска парламентарна делегация, водена от председателя на Народното събрание Цвета Караянчева, е на двудневно официално посещение в Москва. В състава на делегацията са съпредседателите на Групата за приятелство България – Русия Красимир Велчев и Антон Кутев, заместник-председателят на групата Волен Сидеров и народните представители Диана Саватева, Боряна Георгиева и Ахмед Ахмедов.", "date": "2019.06.25", "title": "Караянчева предложи разклонението на Турски поток към нас да е Балкански поток (Снимки)"}
{"url": "https://www.24chasa.bg/novini/article/7522735", "text": "Общинският съвет в Бургас гласува предложението на кмета Димитър Николов общината да поиска от държавата Морското учлище \"Свети Никола\" в града. Мотивите му са, че така ще го развие по-добре и ще вдигне позападналото му през последните години реноме с нови специалности и обновяване на материалната база. Шефката на просветния инспекторат Виолета Илиева, която е и общински съветник от ГЕРБ, съобщи, че до един месец Министерството на образованието ще издаде акт, с който ще го прехвърли на общината. \"Историята показва, че всички общински училища се развиват много добре. Общината е много по-близо до нуждите на училищата\", заяви Илиева. И добави, че след прехвърляне на Морското училище съкратените заради свития обем на обучение специалисти отново ще бъдат върнати на работа. Междувременно съветниците на ГЕРБ не приеха предложението на Живко Табаков от ДБГ да се гласува мораториум върху продажбата на имотите на училището или отдаването им на концесия. Морското имало база в парк Отманли и е собственик на част от хотел \"Атлантик\", за които се опасявал, че може да попаднат в частни ръце, тъй като бизнесмени вече проявявали интерес към тях. \"Възможно е да има злоупотреби. Знам, че училището има финансово наследство в размер на 300 000 лева. Нека администрацията да направи проверка за тези средства и дали са похарчените по правилния начин. Морското е в тежко финансово състояние и не е тайна, че част от издръжката му се поемаше от Автото, когато се помещаваха под един покрив\", заяви Живко Табаков.", "date": "2019.06.25", "title": "Бургас поема Морското училище от държавата, съветник зове да не се отдава на концесия"}
{"url": "https://www.24chasa.bg/novini/article/7522736", "text": "Варненски опел корса мина на червен светофар на едно от най-натоварените кръстовища в морската столица, блъсна се в автобус от градския транспорт, а шофьорът изскочил от колата и избягал, пред погледите на множество свидетели. Инцидентът стана около 13.40 часа на кръстовището на булевардите \"Осми Приморски полк\" и \"Цар Освободител\", точно пред сградата на Младежкия дом. Според очевидци шофьорът на корсата опитал да мине през кръстовище, въпреки че вече светил червен сигнал и се забил в автобуса. Опитал да избяга с колата, като ударил леко още два автомобила. Накрая слязъл от возиллото и хукнал. Катастрофата предизвика сериозно задръстване на кръстовището и то точно в момента, в който над Варна се изля проливен дъжд. Малко след инцидента шофьорът е бил задържан. Той е на 41 години, от Варна. От дирекцията на варненската полиция обясниха, че тепърва ще се изясняват причините. Мъжът е задържан. Пострадали хора няма.", "date": "2019.06.25", "title": "Варненски шофьор мина на червено, блъсна автобус и избяга (Снимка)"}
{"url": "https://www.24chasa.bg/novini/article/7522707", "text": "На 2 г. условно с 5 г. изпитателен срок  бе осъден днес в Бургаския окръжен съд  Димитър Илиев, шофьор на фолкдивата Деси Слава. Той получи и забрана да шофира за срок от 4 г. Илиев бе признат за виновен за смъртта на пешеходец, изскочил внезапно пред колата на певицата на АМ \"Тракия\" . Инцидентът станал призори на 9  септември, 2016 г. , когато Деси Слава и шофорът й се връщали от участие във Варна.  Пешеходецът, който се оказва мъж на 21 г. от Карнобат, се появил изневиделица пред аудито на певицата. Шофьорът го видял в последния момент, удряйки го странично. Тялото на Божидар Кайлов отхвръкнало към мантинелата, която прерязала крака му. Според съдебно-техническата експертиза колата на Деси Слава се е движела със 122 км/ч. \"Категорично не сме съгласни с присъдата. Законът забранява движението на пешеходци по магистрала. Възмутен съм, толкова получават хора, които имат нарколаборатории вкъщи. Освен това се вземат под внимание показания на Димитър, когато той  е бил още в качеството си на свидетел. Ще обжалваме, пледираме за невинност\", заяви пред 24 часа адвокат Радослав Николов, който представляваше подсъдимия Илиев. Самата Деси Слава бе разпитана на едно от заседанията в Бургас. Тогава тя обясни, че катастрофата се отразила много зле на психиката й и се наложило с месеци да се  възстановява от шока.", "date": "2019.06.25", "title": "2 г. условно за шофьора на Деси Слава, прегазил пешеходец на магистрала"}
{"url": "https://www.24chasa.bg/novini/article/7522764", "text": "\"Аз съм сравнително спокоен, смятам, че тук е създадена добра организация и не очаквам тежки последици от очакваното влошаване на обстановката\", каза във Велико Търново шефът на пожарната гл. комисар Николай Николов. Той провери готовността на институциите за реакция при очакваните обилни валежи, бури и градушки до края на деня. \"Можем да направим няколко простички неща - да наблюдаваме критичните участъци, където всеки път при по-сериозни валежи се получава по-тежка обстановка, да се обърне особено внимание на застрашените домове с идеята хората да бъдат максимално бързо евакуирани, така че да няма застрашаване на техния живот\", коментира Николов. Той призова всички граждани, ако се стигне до ситуация, в която органите на полицията или местните власти кажат, че е необходима евакуация, това да стане по възможно най-бързия начин.\"Ние от МВР гарантирме, че няма да се допусне мародерство на домовете им\", увери Николов. Комисар Николов каза, че не очаква толкова тежка ситуация. \"Предварителната прогноза сочеше, че след 15 ч. обстановката ще се влоши, като прогнозираните валежи са до 30-35 литра, на места 50-60 л. Ето това е проблема, който ние не можем да решим сега - да кажем тези 50-60 л точно къде ще бъдат, дали ще са за 20 мин. или за 2 ч. В момента колегите от Изпълнителната агенция за борба с градушките наблюдават две точки близо до Бургас и Варна, увериха ме че техните екипи са готови с противоградови ракети, така че работим\", съобщи той. Към момента в област Велико Търново няма язовири, които да представляват реална опасност за населението. Не създават проблеми и нивата на реките, включително и Янтра. Нивото й е в метри под критичните нива и е започнало почистване на речното корито на територията на града от растителност и наноси.", "date": "2019.06.25", "title": "Гл. комисар Николов: Търново не е застрашен от наводнение, взети са всички мерки, Янтра се чисти"}
{"url": "https://www.24chasa.bg/novini/article/7522770", "text": "Три от четири звезди в Млечния път имат планети, обикалящи в орбита около тях, върху които може и да съществуват форми на живот, дори и в екстремни условия. Според една популярна хипотеза около 3 милиарда екзопланети в нашата галактика имат нужните условия за развитието на някаква форма на живот, пише  . Само преди седмица научихме за едно интригуващо откритие от света на астрономията – планетите Тийгарден В и С, които се намират на едва 12 светлинни години от Земята. Разстояние, което за мащабите на познатата ни Вселена, е нищожно. Учените изчисляват, че температурата на двете планети, които обикалят около своята звезда Тийгарден, би трябвало да е подходяща за наличието на вода в течно състояние. Това обаче не е достатъчно, за да предопредели съществуването на живи организми на която и да е екзопланета. Като за начало, повечето звезди, около които обикалят до този момент откритите екзопланети, са червени джуджета, най-разпространеният вид в Млечния път, и нямат нищо общо със Слънцето. За да получават достатъчно енергия от своята звезда, орбитата на тези екзопланети трябва да е в голяма близост до тяхното слънце, което, разбира се, си има последици. Най-вероятно в повечето случаи на планетарни системи като тази на Тийгарден В и С, обикаляйки около своето слънце, екзопланетите излагат само едната си страна към съответната звезда. Подобно нещо се случва като космически обект с по-малък размер обикаля в близка орбита около по-голям обект. Например: Луната и Земята, Меркурий и Слънцето, и други. Това би означавало, че условията на такива екзопланети са изключително екстремни. Едната им страна би била гореща и изпепеляваща пустиня, а другата – скована от студ и лед. В такъв случай нормалните условия за развитието на живот биха представлявали една тънка граница между двете страни на планетата, в която температурата би била поносима. Това обаче също не може да е гаранция за благоприятни условия, тъй като на подобен вид планети, където има голяма разлика в температурите, често се образуват масивни урагани и ветрове, които бушуват на границата между двата свята. Най-големият враг на тези екзопланети обаче е нещо друго. Червените джуджета, които са много по-малки от нашето Слънце, не притежават достатъчно маса, за да генерират един безкраен източник на енергия за своите планети. Освен това червените джуджета са непредвидими и понякога са способни да избълват огромно количество маса и радиация, която да „залее” планетите, които обикалят около тях. Експертите, които са защитници на теорията, че на тези планети съществуването на живот е възможно, имат няколко аргументи в своя защита. Според тях при наличието на солидно магнитно поле екзопланетите могат да се предпазват от вредните емисии, които излъчва тяхната звезда. Освен това подобен вид изригвания се случват най-вече в началото на развитието на едно червено джудже, след което звездата става много по-пасивна. И докато продължаваме да търсим начин за по-бързо пътуване във времето и пространството, оглеждането за извънземни форми на живот ще продължи. Съвсем наскоро научният директор на Европейската космическа агенция Гюнтер Хасингер сподели следното: „Ще открием следи от живот извън Земята в близките няколко години”. В следващите години предстои да влязат в употреба революционни телескопи като „Джеймс Уеб” например, които ще открехнат още малко вратата на загадката дали сме сами във Вселената.", "date": "2019.06.25", "title": "Сами ли сме във Вселената? 3 милиарда планети имат условия за живот"}
{"url": "https://www.24chasa.bg/novini/article/7522797", "text": "Пристанището на остров Света Анастасия ще бъде разширено. Така там ще могат да акостират не само туристически кораби, но и по-малки плавателни съдове. Решението е на общинските съветници в морския град на днешната си сесия, предаде БТА. Островът се използва около 50 работни дни в годината през летния сезон. Няма закрита лодкостоянка и това е опасно, според кмета Димитър Николов. Той смята, че ако пристанът бъде разширен и обезопасен, ще може да се ползва повече време през годината. Общината е изготвила и проект на Специализиран подробен устройствен план - парцеларен план за изграждане на пристанищно съоръжение, което ще премине и през одобрението на МРРБ.", "date": "2019.06.25", "title": "Пристанището на остров Света Анастасия ще бъде разширено"}
{"url": "https://www.24chasa.bg/novini/article/7522806", "text": "Пловдив и корейския град Тегу подписаха споразумение за сътрудничество в областта на бизнеса и образованието, съобщиха от пресцентъра на общината. Меморандумът за съвместно сътрудничество в областта на образованието и бизнеса са подписали Пламен Панчев, председател на клъстер \"Тракия икономическа зона\" и Инсеон Ли, председател на свободната икономическа зона на корейския град Тегу, в заседателната зала на община Пловдив, и в присъствието на кмета Иван Тотев, посланика на Южна Корея Джънг Джингю и др. \"През последните години община Пловдив сериозно развива икономиката в региона. Радваме се на добри контакти и работим по много проекти в Тракия икономическа зона, затова подкрепяме и приветстваме всеки един инвеститор, който иска за развива своя бизнес тук\", е заявил кметът Иван Тотев. Посланик Джънг Джингю е приветствал подписването на двустранното сътрудничество и е подчертал, че търговията между България и Корея е 400 мин. евро, и е добавил, че интересът на Корея по отношение на Тракия икономическа зона е голям. С подписването на споразумението даваме възможност на компаниите от двете страни взаимно да работят по-добре и нашите приоритетите, които смятаме да развиваме в бъдеще, е автомобилостроенето, е посочил Пламен Панчев, цитиран в съобщението.", "date": "2019.06.25", "title": "Пловдив и корейския град Тегу ще си сътрудничат в бизнеса и образованието"}
{"url": "https://www.24chasa.bg/novini/article/7522798", "text": "Полицай е настанен в болницата, след като бе блъснат от шофьор, който не изпълни неговите нареждания за проверка – съобщават от Областната дирекция на МВР-Добрич.. На 24 юни при провеждане на полицейски мероприятия в село Карапелит, област. Добрич, е спрян за проверка пътнически микробус с добричка регистрация, управляван от 56-годишен мъж от Добрич.  Водачът на превозното средство не изпълнява полицейските разпореждания, потегля рязко и събаря на земята полицейския служител. След инцидента служителят на МВР е настанен в борницата в Добрич с контузия на главата, мозъчно сътресение и охлузвания, без опасност за живота. С полицейска мярка, за срок от 24 часа, е задържан 56-годишният водач на микробуса. Материалите по случая са докладвани в Окръжна прокуратура. По случая е образувано следствено дело.", "date": "2019.06.25", "title": "Шофьор блъсна полицай на пътя, отказвайки проверка"}
{"url": "https://www.24chasa.bg/novini/article/7522790", "text": "Израелският премиер Бенямин Нетаняху заяви в началото на днешните тристранни преговори между САЩ, Русия и Израел в Йерусалим, че трите страни споделят обща цел, а тя е - \"всички чужди сили, влезли в Сирия след 2011 г. (годината на началото на гражданската война)\", да напуснат страната, предаде ДПА. \"И тримата бихме искали да видим мирна, стабилна и сигурна Сирия\", каза Нетаняху в началото на безпрецедентната среща на високо равнище. Изтеглянето на чуждите сили е начин тази цел да бъде постигната, заяви той и допълни, че това ще е добре за Русия, добре за САЩ, добре за Израел и добре за Сирия. Нетаняху спомена, че \"Израел е действал стотици пъти, за да попречи на Иран да се окопае военно в Сирия, докато в същото време активно и открито призовава и работи за унищожаването на Израел\". Той допълни, че Израел е действал, за да \"попречи на Иран да доставя все по-усъвършенствани оръжия на Хизбула и да открие втори фронт (срещу Израел) на север, откъм Голанските възвишения\", предаде БТА. Американският съветник по националната сигурност Джон Болтън нарече Иран \"източник на враждебност и агресия\" в Близкия изток. САЩ и Израел са твърди противници на Иран, но Русия и Иран са стратегически съюзници, отбелязва ДПА. Секретарят на руския Съвет за национална сигурност Николай Патрушев заяви, че Русия е партньор на Иран, но добави, че също така разбира и позициите на Израел. Русия успява да поддържа тесни връзки както с Иран, така и с Израел. Патрушев заяви, че Иран е партньор на Русия в борбата срещу тероризма в Сирия. \"Много е важно да чуем как всяка от страните оценява ситуацията\", допълни той.", "date": "2019.06.25", "title": "Нетаняху: И САЩ, и Русия и Израел искаме да видим мирна, стабилна и сигурна Сирия"}
{"url": "https://www.24chasa.bg/novini/article/7522834", "text": "Хакери са проникнали в системите на повече от дузина световни телекомуникационни компании и са се сдобили с големи количества лични и корпоративни данни, съобщиха във вторник анализатори от компания за киберсигурност, идентифицирайки връзки с предишни китайски кибер-шпионски кампании, съобщава Ройтерс, цитирана от  Хакерите също така са използвали инструменти, свързани с други атаки, приписвани на Пекин от страна на Съединените щати и на техните западни съюзници, посочи Лиор Див, главен изпълнителен директор на компанията Cybereason. \"За това ниво на сложност, това не е обикновена престъпна група. Това вероятно е правителство, което има способност за провеждане на такива атаки\", посочи той пред Ройтерс. Говорител на китайското външно министерство заяви, че не е запознат с информацията, но добави, че \"никога няма да позволим на когото и да било да се занимава с подобни дейности на китайска територия, или да използва китайска инфраструктура\". От Cybereason отказаха да назоват засегнатите телекомуникационни компании или страните, в които те оперират, но лица, запознати с китайските хакерски операции, заявиха, че Пекин все повече се насочва към телекомите в Западна Европа. Западните страни вече започнаха да обвиняват Пекин за негови действия в киберпространството, предупреждавайки, че китайските хакери са компрометирали компании и правителствени агенции по света, открадвайки търговски тайни и лични данни за целите на шпионажа. Лиор Див посочи, че тази последна хакерска кампания, която екипът му е разкрил през последните девет месеца, е компрометирала вътрешната ИТ мрежа на някои от засегнатите цели, което е позволило на нападателите да персонализират инфраструктурата и да откраднат огромни количества данни. В някои случаи те са успели да компрометират цялата активна директория на дадената цел на хакерската атака, като са имало достъп до всяко потребителско име и парола в съответната организация. Те също така са се сдобили лични данни, включително информация за разплащания и записи на обаждания, посочва в свой блог пост компанията Cybereason. \"Те изградиха перфектна среда за шпионаж\", заяви Див, който е бивш командир в израелското военно разузнавателно звено 8200. \"Те биха могли да вземат информация, каквато пожелаят, за целите, които ги интересуват\", допълни той. Компанията Cybereason посочи, че няколко инструмента, използвани от нападателите, са били използвани от китайска хакерска група, известна като APT10. Ройтерс напомня, че Съединените щати повдигнаха през миналия декември обвинения срещу двама предполагаеми членове на APT10 и се присъединиха към други западни страни, осъждайки атаките на групата спрямо доставчиците на глобални технологични услуги, за да откраднат интелектуалната собственост от техните клиенти. Компанията Cybereason отбеляза, че в предишни случаи тя е идентифицирала хакерски нападения, за които се предполага, че са дошли от Китай или Иран, но никога не е била достатъчно сигурна да назове тези държави конкретно. От Cybereason казаха: \"Този път, в противовес на миналото, ние сме достатъчно сигурни, за да кажем, че атаката е възникнала в Китай\". \"Успяхме да намерим не само част от хакерски софтуер, но също така успяхме да намерим повече от пет различни инструменти, които тази конкретна група (APT10) използва\", посочи Лиор Див през Ройтерс.", "date": "2019.06.25", "title": "Хакери са ударили над дузина глобални телекоми, предимно в Западна Европа"}
{"url": "https://www.24chasa.bg/novini/article/7522799", "text": "Арабските политици и коментатори посрещнаха икономическия план на американския президент Доналд Тръмп за Близкия изток със смесица от подигравки и гняв, въпреки че някои в Персийския залив призовават да му се даде шанс. В Израел Цахи Ханегби, член на кабинета и министър на регионалното развитие, близък с премиера Бенямин Нетаняху, смята, че палестинското отхвърляне на плана за \"мир и просперитет\" е трагично. Планът, който ще бъде представен днес и утре на конференция в Бахрейн от зетя на Тръмп Джаред Къшнър, предвижда създаването на глобален инвестиционен фонд, който да съживи палестинската икономика и икономиките на съседните арабски страни, да стане част от по-общото усилие за съживяване на израелско-палестинския мирен процес. \"Не се нуждаем от срещата в Бахрейн, за да изградим страната си, нуждаем се от мир, а последователността (на плана) - икономическо съживяване, последвано от мир, е неосъществимо и илюзорно\", заяви в неделя палестинският финансов министър Шукри Бишара. Липсата на политическо решение, което Вашингтон казва, че ще представи по-късно, доведе до отхвърляне на плана не само от палестинците, но и в арабските страни, с които Израел иска да нормализира отношенията си. От Судан до Кувейт коментатори и граждани отхвърлят предложенията на Къшнър с поразително съвпадащи квалификации: \"колосална загуба на време\", \"невъзможни\" и \"мъртвородени\". Египетските либерални и леви партии заклеймиха конференцията като опит да се \"утвърди и легитимира\" окупацията на арабска земя и заявиха в съвместно изявление, че всякакво арабско участие би излязло \"извън границите на нормализацията\" на отношенията с Израел. Точните параметри на политическия план са обгърнати в тайнственост, но посветени в него служители казват, че Къшнър е пожертвал решението за \"две държави\" - дългогодишната международно приета формулировка, която предвижда съществуването на Западния бряг, в Източен Йерусалим и ивицата Газа наред с Израел и на независима Палестинска държава. ================ Палестинската власт бойкотира срещата в Бахрейн, като казва, че само политическото решение ще реши проблема. Палестинците твърдят, че \"абстрактните обещания\" на Къшнър са опит да бъдат подкупени, за да приемат израелската окупация. Белият дом не е поканил израелското правителство в Бахрейн. По израелското радио Ханегби заяви, че Вашингтон се е опитал да създаде \"малко повече доверие и позитивно отношение\" чрез представяне на икономическия план, но е засегнал болезнен за палестинците въпрос. \"Те все още са убедени, че цялата работа с икономическия план за мир е заговор, чието цел е да ги подмамят с фондове за проекти и други придобивки, само за да се откажат от националните си въжделения. Това, разбира се, е просто параноя, но е поредната трагедия за палестинците\", каза той. Съюзените със САЩ страни от Персийския залив, включително Саудитска Арабия и Обединените арабски емирства (ОАЕ), ще участват във форума в Бахрейн заедно с представители на Египет, Йордания и Мароко. Саудитският външен министър Адел ал Джубейр каза, че всичко, което подобрява положението на палестинците, трябва да бъде приветствано, но и че също така \"изключително важно\" да се търси политическо решение на конфликта с Израел. \"Палестинците имат последната дума, защото това е техен въпрос, и смятам, че онова, което те приемат, ще го приемат и всички останали\", каза в неделя министърът в интервю за телевизия \"Франс 24\". Ливан и Ирак няма да участват в конференцията. \"Онези, които мислят, че размахването на милиарди долари може да изкуши Ливан, който носи бремето на задушаваща икономическа криза, да отстъпи или да изтъргува принципите си, грешат\", каза председателят на ливанския парламент Набих Бери. Подкрепяната от Иран ливанска шиитска групировка Хизбула, която има голямо влияние върху правителството, по-рано нарече плана \"историческо престъпление\", което трябва да бъде спряно. Хиляди хора демонстрираха по улиците на столицата на Мароко Рабат в неделя, за да изразят солидарността си с палестинците и недоволството им от плана на Къшнър. \"Тук сме, за да говорим в един глас, като мароканци, и да кажем, че отхвърляме всички заговори, насочени към палестинската кауза\", каза Слиман Амрани, заместник- генерален секретар на участващата в управлението в Мароко ислямистка Партия на справедливостта и развитието (ПСР). Арабски анализатори смятат, че икономическият план на Къшнър е опит да купи недоволните от израелската окупация на палестински земи с многомилиарен подкуп, който да се плати на съседите на Израел, приютили милиони палестински бежанци, за да ги интегрират. След създаването на Израел през 1948 г. Йордания, Сирия и Ливан приеха най-много палестински бежанци, които според някои оценки сега наброяват близо пет милиона. ================= През последните години острото съперничество на Иран с блока, воден от сунитската Саудитска Арабияq все по-отчетливо изтласква арабско-израелското противопоставяне на заден план. Въпреки това, че Рияд и съюзниците му приветстваха твърдата линия на Тръмп към Иран, който се представя за защитник на правата на палестинците, критиците обвиняват Саудитска Арабия, пазител на светите места за исляма, че изоставя палестинците. Мюсюлманските учени в региона, които в миналото биха обединили усилията си в подкрепа на палестинците, останаха до голяма степен безмълвни часове след обявяването на плана и това е признак за репресии срещу инакомислието в някои арабски страни. Саудитска Арабия беше задържала няколко изтъкнати духовници вероятно в опит да заглуши гласа на потенциалните опоненти на абсолютистките управници на кралството. Висшият орган на мюсюлманите сунити в Египет - университета \"Ал Азхар\", все още не е излязъл с изявление. Али Шихаби, който оглавява фондация \"Арабия\", подкрепяща политиката на Саудитска Арабия, каза, че Палестинската власт прави грешка, като изначално отхвърля плана. \"Те трябва да го приемат и да извлекат полза за народа си, а след това да продължат настъпателно с ненасилствени методи . . . за да търсят политическите си права\", написа той в Туитър. Бизнесменът от ОАЕ Халаф Ахмад ал Хабтур също критикува отказа на палестинците да отидат в Бахрейн. \"Няма лошо да чуем какво ще бъде предложено\", написа той миналия месец. И все пак дори в Персийския залив подкрепата за плана на Къшнър е ограничена. \"Сделката на века\" е . . . едностранно отстъпление от страна на арабите, докато окупаторът печели всичко: земя, мир и пари от Залива\", каза кувейтският депутат Осама ал Шахин. /БТА/", "date": "2019.06.25", "title": "Икономическият план на Къшнър за мир в Близкия изток масово се отхвърля в арабския свят"}
{"url": "https://www.24chasa.bg/novini/article/7522969", "text": "Великобритания не очаква САЩ да поискат Обединеното кралство да се включи във война срещу Иран, а и Лондон е малко вероятно да се съгласи да участва в такъв конфликт, заяви днес в парламента британският министър на външните работи Джереми Хънт, цитиран от Ройтерс. \"САЩ са най-близкият ни съюзник, постоянно разговаряме с тях, обмисляме внимателно всяко тяхно искане, но не мога да си представя ситуация, при която те да поискат или ние да се съгласим с каквито и да било стъпки за прибягване до война\", каза Хънт, цитиран от БТА. Министърът допълни, че посланието, което Великобритания и партньорите й в ЕС, в частност Франция и Германия, изпращат по въпроса за иранската ядрена програма, е че тази седмица е решаваща. \"Абсолютно задължително е те да изцяло да спазват това споразумение, за да можем да го запазим и да имаме безядрен Близък изток\", допълни той. В Брюксел генералният секретар на НАТО Йенс Столтенберг призова за спокойствие в региона на Персийския залив и посочи, че алиансът не може да играе някаква роля в противопоставянето между Вашингтон и Техеран, предаде Асошиейтед прес. \"Важното сега е да бъде намалено напрежението\", каза той. Столтенберг заяви това преди утрешната среща на министрите на отбраната от НАТО, в която ще участва и новият изпълняващ длъжността министър на отбраната на САЩ Марк Еспър. Генералният секретар на алианса допълни, че съюзниците са обезпокоени от ситуацията в Персийския залив. \"Обезпокоени сме и от дестабилизиращите действия на Иран в региона\", заяви Столтенберг. Двайсет и осемте съюзника на САЩ от НАТО очакват от Еспър да ги запознае със стратегията на Вашингтон да принуди чрез икономически натиск Иран да предоговори международното ядрено споразумение.", "date": "2019.06.25", "title": "Джереми Хънт: САЩ са ни съюзник, но не мога да си представя да се съгласим на война"}
{"url": "https://www.24chasa.bg/novini/article/7523006", "text": "Европейската комисия одобри Националната програма по пчеларство на България за периода 2020-2022 г., съобщиха от пресцентъра на земеделското министерство. Общият й бюджет е в размер на 6,4 млн. лв. за всяка една от трите години на прилагането. 50% от средствата са от Европейския фонд за гарантиране на земеделието и 50% от националния бюджет. Всички мерки, прилагани до момента са включени в Програмата, и са предвидени и нови мерки за подпомагане. За първи път ще се финансират разходи за подвижно пчеларство. Това ще гарантира разнообразна паша за пчелните семейства и ще повиши добива на пчелен мед и пчелни продукти. Освен това, ще се запази съществуващото биоразнообразие от растителни и дървесни видове у нас. Ще продължи и подпомагането за закупуване на нов прикачен инвентар за подвижно пчеларство (ремаркета, платформи), прилагано и в предходната програма. Включени са и дейности за обучения на пчелари. По Програмата ще се финансира и провеждането на базари, на които местни пчелари ще могат да предлагат продукцията си, с цел популяризиране и увеличаване на потреблението. Отново ще се подпомага ефективната борба с икономически значимите заболявания по пчелите - вароатоза и нозематоза, като ще се финансират изследванията. Проверките за остатъчни количества вещества от пестициди в хранителните запаси /мед, прашец/ и пестициди в пчели от райони с интензивно земеделие също ще бъдат допустими. По Националната програма ще се предоставят средства за инвентаризация на съществуващата у нас медоносна растителност, с цел по-равномерно разпределение на броя на пчелните семейства според вида паша.", "date": "2019.06.25", "title": "ЕК одобри програмата по пчеларство на България за 2020-2022 г."}
{"url": "https://www.24chasa.bg/novini/article/7522983", "text": "Община Ловеч отпуска годишни стипендии на деца с изявени дарби, съобщиха от пресцентъра на ведомството. Учениците са се класирали на престижни места в национални или международни конкурси и състезания, ученически олимпиади, ученически игри. Стипендиите се отпускат по Закона за закрила на детето, Правилата за подпомагане на деца и ученици с изявени дарби в община Ловеч, както и Общинската програма с мерки за подпомагане на деца и ученици с изявени дарби. От 21 май 2019 г. са изменени Правилата за подпомагане на деца и ученици с изявени дарби от Община Ловеч. Целта е повече деца или ученици да бъдат стимулирани със стипендии. Голяма част от тях участват и са заели призови места в мероприятия, включени в Националната програма на мерките за закрила на деца с изявени дарби от държавните и общинските училища за 2019 г., но отпадат поради възрастовата група, или мястото, на което са класирани. С промените отпадналите от Националната програма деца или ученици ще могат да получават стипендии от Общинската програма с мерки за подпомагане на деца и ученици с изявени дарби.", "date": "2019.06.25", "title": "Община Ловеч отпуска годишни стипендии на деца с изявени дарби"}
{"url": "https://www.24chasa.bg/novini/article/7523030", "text": "Френски военен хеликоптер е бил поразен от картечен огън в средата на юни и е кацнал принудително в североизточната част на Мали, съобщи Радио Франс ентернасионал, предаде Франс прес. Френският генерален щаб съобщи тогава единствено, че летателната машина тип \"Газела\" е трябвало да направи аварийно кацане по време на антиджихадистка операция, водена с помощта на малийските и нигерските сили, на границата между Мали и Нигер, предаде БТА. Но според радиото хеликоптерът е бил улучен с картечница \"Калашников-ПКМ\" с калибър 7.62, което е довело до пожар и загуба на мощност на мотора. Това е наложило принудително кацане на машината в близост до бойни действия. Двама души, включително пилотът, са били ранени при тежкото кацане. Друг хеликоптер се е притекъл на помощ на пострадалите. Генералният щаб не пожела да коментира или да потвърди тези информации, посочи АФП. Двайсетина джихадисти са били убити или заловени при тази операция.", "date": "2019.06.25", "title": "Френски хеликоптер е бил поразен от картечен огън в Мали в средата на юни"}
{"url": "https://www.24chasa.bg/novini/article/7523026", "text": "Унгарският външен министър Петер Сиярто заяви, че бившият македонски премиер Никола Груевски, който поиска политическо убежище в Унгария, е за членство на Северна Македония в Европейския съюз, предаде Танюг. \"Ако някой е бил премиер в региона 10 години, предполагам, че има добри знания и виждания за региона. Аз не мога да оглася части от нашата дискусия, но мога да кажа, че Груевски е за членство на Северна Македония в ЕС\", каза Сиярто по време на вчерашното си официално посещение в Скопие, предаде БТА. Министърът посочи, че пребиваването на Груевски в Унгария е юридически въпрос и няма никаква връзка с външната политика на Будапеща. \"Днес стоя пред вас и доказвам нашата пълна подкрепа за членството ви в ЕС\", подчерта Сиярто. Македонското министерство на правосъдието потвърди, че е изпратило второ искане за екстрадиция на бившия премиер Никола Груевски, който е осъден на две години затвор за покупка на луксозен правителствен автомобил и е заподозрян като един от организаторите на безредиците в парламента на 27 април 2017 г., припомня Танюг. При посещението си в Скопие Сиярто не каза какви стъпки ще бъдат предприети по този въпрос, защото, по неговите думи, решението трябва да бъде взето от съда, а властите не се месят в неговата работа. Вицепремиерът на Северна Македония Буяр Османи също каза, че екстрадицията на Груевски е юридически въпрос и Скопие няма да позволи тя да наруши добрите политически отношения с Унгария.", "date": "2019.06.25", "title": "Петер Сиярто: Никола Груевски е за членство на Северна Македония в ЕС"}
{"url": "https://www.24chasa.bg/novini/article/7523035", "text": "„Няма точна статистика какъв е броят на жилищните сгради в София, които нямат мълниезащитна инсталация. Информация дали една сграда има такава система се съдържа в нейния технически паспорт, ако има такъв. До момента подобен документ имат само сградите, които бяха санирани по Националната програма за енергийна ефективност и те категорично имат мълниезащита, но техният брой е твърде малък. Около 90% от общинските и обществени сгради имат мълниезащита”. Това каза в интервю за   директорът на дирекция „Общински строителен контрол“ в Столичната община арх. Влади Калинов. По думите му всяка нова сграда задължително се проектира и изгражда с такава система. „Преди пускането й в експлоатация тя се тества, така че за всички нови сгради, строени през последните 30-40 години мога да кажа, че са обезпечени както трябва“, уточни арх. Калинов. Попитан защо отговорността за наличието на мълниезащита е оставена в ръцете на етажните собствености и защо никой не контролира дали се спазва наредбата за поставянето им той заяви, че това се дължи на факта, че до момента статистиката не е показала жертви от мълнии в сградите и затова законодателят не е обърнал особено внимание на тази тема. Според него проблемът ще бъде решен, когато всички сгради в София бъдат паспортизирани. До края на 2022 г. всички сгради трябва да имат технически паспорти. В него има част „електро“, в която е залегнала наличието на мълниезащитна инсталация и в какво състояние е тя. Във всяка сграда с паспорт задължително се проверява състоянието на тази инсталация и се правят предписания в какъв срок и как трябва да бъде обезопасена“, обясни шефът на строителния контрол в София. Той посочи, че санкциите за неработеща или липсваща мълниезащита за физически лица са от 100 до 300 лв., а за фирмите – от 1000 до 10 000 лв.", "date": "2019.06.25", "title": "Не било ясно колко сгради в София имат гръмоотводи"}
{"url": "https://www.24chasa.bg/novini/article/7523034", "text": "В Казахстан се приземи спускаемият апарат на пилотирания космически кораб „Союз МС-11“ с руснака Олег Кононенко, канадеца Давид Сен-Жак и американката Ан Макклейн, които прекараха седем месеца на борда на Международната космическа станция (МКС), съобщава БГНЕС. След приземяването астронавти бяха поставени за малко в кресла, за да свикнат със земното притегляне, а след това бяха заведени за сваляне на скафандрите. С вертолет те бяха откарани до Караганда, откъдето Кононеко със самолет отлетя за летище „Чкаловский“, а Сен-Жак и Маклейн със самолет на НАСА към Хюстън. Имало е инцидент с двигателите на спускаемия апарат, но това не се отразило на спускането от орбита, съобщават от НАСА. Кононенко, Сен-Жак и Макклейн работиха на МКС в продължение на седем месеца - от декември 2018 година. Докато бяха на МКС, там пристигнаха безпилотен космически кораб Crew Dragon, товарните кораби \"Прогресс МС-11\", Cygnus и Dragon. С помощта на манипулатора от МКС бяха пуснати малки спътници, а орбитата на станцията беше повдигната с помощта на двигателите на товарните кораби „Прогрес“. Сега на борда на МКС са руснакът Алексей Овчинин и американците Ник Хейг и Кристина Кук.", "date": "2019.06.25", "title": "Астронавти кацнаха на Земята след 7 месеца на Международната космическа станция (Снимки + видео)"}
{"url": "https://www.24chasa.bg/novini/article/7523057", "text": "Превозно средство с 28 газови бутилки за еднократна употреба се вряза в американското посолство в централната част на Сеул, предаде  . Инцидентът става само няколко дни преди планираното посещение на американския президент Доналд Тръмп. 40-годишният шофьор е арестуван на място, съобщи сеулската полиция. Доналд Тръмп ще пътува до южнокорейската столица този уикенд, след като посети срещата на върха на Г-20 в Япония. По-рано тази седмица официален служител от Сеул каза пред репортери, че Тръмп обмисля посещение в демилитаризираната зона, която разделя двете Кореи.", "date": "2019.06.25", "title": "Кола с 28 бутилки газ се вряза в американското посолство в Сеул (Снимка)"}
