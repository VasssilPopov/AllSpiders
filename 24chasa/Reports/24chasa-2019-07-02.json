{"url": "https://www.24chasa.bg/novini/article/7539802", "text": "Изпълнителният директор на държавната Национална електрическа компания (НЕК) Петър Илиев призна в предаването \"Още от деня\" по  , че десет компании са блокирали борсовата търговия през изминалата седмица и това се позволява от борсовите правила. Илиев допълни, че е подал оставка, защото не е съгласен със случващото се на пазара. На борсата има манипулации, а липсата на адекватно законодателство може да остави бизнеса у нас без електроенергия, заяви Петър Илиев. По думите му, не НЕК е виновна за високата цена на електроенергията продавана на бизнеса, а липсата на правила на държавно ниво. \"Търговците писаха че има манипулации, но досега никой не им обръща внимание, в България имаме Закон за енергетиката, имаме Комисия за енергийно и водно регулиране, които определят правилата на регулирания пазар, но никъде в тези правила не се говори за свободния пазар. Никой не защитава родното производство\", каза Илиев. Само преди две седмици изпълнителният директор на НЕК подаде оставка. Тя му беше поискана от бизнеса. Седмица по-късно Управителният съвет на компанията майка на НЕК - Български енергиен холдинг не прие оставката му. Любопитна подробност е, че самият Илиев е председател на същия този управителен съвет. В предаването \"Още от деня\" той не обясни защо точно е оттеглил оставката си, а каза: \"Не е имало натиск да се върна, обаче щеше да излезе, че е махането ми е предателство\". Той обясни и схема, която на практика манипулира борсовата търговия. Според правилата на Българската независима енергийна борса, на ден могат да се провеждат само седем търга. Това пречи на участниците да договарят реални цени, по думите на шефа на НЕК. Така след обявена ниска цена от страна на НЕК, други неназовани от него фирми са блокирали сайта на борсата и на практика търговията е спряла. \"С атака срещу мен искаха да се прикрият тези скандали и извращенията, които имаше на борсата. Няколко фирми са се възползвали от ниските цени. Проблемът, след като освободихме пазара, ние така го освободихме, че за година и половина от България е изнесен ток за 10,7 млн. мегаватчаса, За този ток, всички вие сме платили над 700 млн. лв\", добави той. Илиев все пак беше категоричен, че въпреки случващото се на борсата, доставката на ток за населението е осигурена и НЕК продължава да работи. Застрашени обаче са доставките на електроенергия за бизнеса, тъй като по-евтиният ток се изнася.", "date": "2019.07.02", "title": "Шефът на НЕК Петър Илиев: На енергийната борса има манипулации"}
{"url": "https://www.24chasa.bg/novini/article/7539777", "text": "Европейският съвет постигна съгласие за бъдещото ръководство на институциите на ЕС. Tова написа в туитър председателят на Европейския съвет Доналд Туск и публикува имената на четиримата кандидати.  Германският министър на отбраната Урсула фон дер Лайен е номинирана за председател на Европейската комисия. Ръководството на Европейския съвет се предлага да бъде поето от служебния премиер на Белгия Шарл Мишел. За върховен представител на ЕС по външната политика и сигурността номиниран е испанският външен министър Жозеп Борел. Предлага се ръководителят на Международния валутен фонд Кристин Лагард да поеме председателството на Европейската централна банка. В този пакет Сергей Станишев бе обсъждан за председател на Европарламента. За него обаче Туск не споменава нищо. Гласуването за шеф на Европарламента е утре. Самият Европарламент не би приел Европейския съвет да му диктува кого да избере, така че номинациите ще разберем утре. Европарламентът ще гласува и предложените от Европейския съвет кандидати. По-късно Ангела Меркел съобщи, че Европейският съвет препоръчва на Европарлоамента да се раздели председателството на 2 - 2,5 години президент да е социалист, 2,5 години - човек от ЕНП. По-рано бе съобщено, че при такъв вариант председателството на Европарламента ще се подели между Станишев и Манфред Вебер. Очаквайте подробности.", "date": "2019.07.02", "title": "Разбраха се! Туск обяви номинациите за бъдещото ръководство на ЕС"}
{"url": "https://www.24chasa.bg/novini/article/7539789", "text": "Доволен съм, че се постигна компромис. Животът продължава. Това каза премиерът Бойко Борисов пред журналисти, след като председателят на Европейския съвет Доналд Туск съобщи, че е  . \"С Кристин Лагард много добре се познаваме и съм убеден, че подобен професионалист ще ни бъде много важен по пътя за Еврозоната\", каза още Борисов. \"С Урсула бяхме на мюнхенската конференция, беше в един панел с нас. И Каракачанов много добре я познава като военен министър. Доста години се познаваме, мисля добре ще се справи. Ние всички поехме ангажимент депутатите да подкрепят този компромис, всички гласувахме единодушно, само Ангела Меркел се въздържа\", каза Борисов за номинираната за председател на Европейската комисия Урсула фон дер Лайен. Борисов потвърди, че има шанс председателството на Европейския парламент да бъде поделено между председателя на Партията на европейските социалисти Сергей Станишев и  . \"Категорично от ГЕРБ ще подкрепим Станишев. Българин на такава позиция е чест и гордост, независимо, че неговите хора в България не го харесват\", добави премиерът.", "date": "2019.07.02", "title": "Борисов: ГЕРБ ще подкрепим Станишев, ако бъде номиниран за председател на ЕП (Видео)"}
{"url": "https://www.24chasa.bg/novini/article/7539697", "text": "Оросяване на платната на основните булеварди в жегите започна в София. Машините ще минават по “Цариградско шосе”, “Ломско шосе”, “Ботевградско шосе”, “Сливница” и др. Ясен план за възстановяване и изграждане на градски чешми в столицата пък поискаха от “Спаси София”. Те почистиха чешмата в градината до Народния театър и настояха да се ремонтират липсващите 2 чучура. Чешмите извън големите паркове се стопанисват от районните кметства, отговори Йорданка Фандъкова. В Борисовата градина има 4 чешми, като преди няколко месеца беше възстановена и тази до розариума. В Южния парк са 2, предстои да се възстанови още една до входа откъм бул. “Гоце Делчев”. Скоро ще заработят и чешмите в градините “Климент Охридски”, “Кристал” и пред храма “Св. Седмочисленици”. Междувременно стана ясно, че ремонтът на Западния парк отново е спрян заради пропуски на проектантите. Не е спазен даденият от общината срок 17 юни за нов проект. Бил предаден на 25-и, отново с пропуски. Пет линии от градския транспорт, за които досега отговаряха частни превозвачи, вече са поети от “Столичен автотранспорт” - 5, 7, 8, 10 и 14. Те ще се обслужват от нископодови дизелови автобуси с климатик. От 11-и юли общинският превозвач ще поеме и линия №1.", "date": "2019.07.02", "title": "Заради жегите оросяват асфалта, пускат още 4 градски чешми"}
{"url": "https://www.24chasa.bg/novini/article/7539810", "text": "Вицепремиерът и министър на външните работи Екатерина Захариева потвърди подкрепата на България за евроатлантическата интеграция на страните от Западните Балкани и подчерта, че България продължава да убеждава скептиците на разширяването на ЕС в неговата необходимост. Това съобщиха от Министерството на външните работи. “Ние работим постоянно да убеждаваме противниците на идеята за разширение. Страните от Западните Балкани са много по-близо географски до някои скептични страни, отколкото до други в ЕС“, заяви Екатерина Захариева в реч при откриването на регионалната академия за Западните Балкани на Българското училище за политика „Димитър Паница\". Тази година, основна тема на академията е „Европейската перспектива на Западните Балкани“. Външният ни министър отбеляза постижението на българското председателство на Съвета на ЕС да върне фокуса върху евроинтеграцията на Западните Балкани. Тя призова съюза да изпълни поетите ангажименти към Република Северна Македония и Албания. „Наша отговорност като членове на ЕС е да изпълняваме поетите ангажименти. Примери за това ще бъдат облекчаване на визовия режим за Косово, както и решението за отправяне на покана за преговори през октомври към Република Северна Македония и Албания. Ако не сме сигурни че не можем да ги изпълним, по-добре да не го поемаме като ангажимент, защото иначе доверието към ЕС спада\", заяви външният ни министър. Екатерина Захариева отбеляза, че напредъкът на страните от Западните Балкани по пътя на евроинтеграцията зависи от конкретни резултати, които те трябва да покажат в изпълнение на реформите. Тя отбеляза, че никой отвън не може да реши проблемите на Балканите без самите страни в региона да сторят това. \"Аз съм горда че съм от Балканите. Не бива да отричаме историята си, или проблемите си и да ги замитаме настрани. Трябва да се вземем в ръце и да ги решим, за да може вие младежите да останете тук, а държавите ви да са част от ЕС\", изтъкна вицепремиерът и министър на външните работи. Всяка година училището за политика „Димитър Паница“ организира регионалната академия, като тази година сред участниците са млади журналисти, експерти и държавни служители от Албания, Босна и Херцеговина, България, Косово, Черна гора, Република Северна Македония и Сърбия. Българското училище за политика „Димитър Паница” е неправителствена организация, която от 2001 година насам обучава политическите и гражданските лидери на България. Създадена е по идея на Димитрий-Иван Евстатиев Паница – родолюбив българин и филантроп, който до смъртта си работи активно за развитието на демократичното общество в България.", "date": "2019.07.02", "title": "Захариева: България продължава да убеждава скептичните към разширяването на ЕС в неговата необходимост"}
{"url": "https://www.24chasa.bg/novini/article/7539817", "text": "Редовното правителствено заседание ще се проведе както обикновено – в сряда, 3 юли, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ДОКЛАД ЗА РАВНОПОСТАВЕНОСТТА НА ЖЕНИТЕ И МЪЖЕТЕ В БЪЛГАРИЯ ЗА 2018 Г. Внася: министърът на труда и социалната политика 2. ПРОЕКТ НА РЕШЕНИЕ ЗА ПРИЕМАНЕ ПРОЕКТ НА АКТУАЛИЗИРАНА ПОЛИТИКА В ОБЛАСТТА НА ЕЛЕКТРОННИТЕ СЪОБЩЕНИЯ НА РЕПУБЛИКА БЪЛГАРИЯ 2019-2022 Г. Внася: министърът на транспорта, информационните технологии и съобщенията 3. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ № 95 НА МИНИСТЕРСКИЯ СЪВЕТ ОТ 2019 Г. ЗА ПРИЕМАНЕ НА ГОДИШЕН ОТЧЕТ ЗА ИЗПЪЛНЕНИЕТО НА РАБОТНАТА ПРОГРАМА ЗА 2018 Г. НА КОМУНИКАЦИОННАТА СТРАТЕГИЯ НА РЕПУБЛИКА БЪЛГАРИЯ ЗА ЕВРОПЕЙСКИЯ СЪЮЗ И НА РАБОТНА ПРОГРАМА ЗА 2019 Г. НА КОМУНИКАЦИОННАТА СТРАТЕГИЯ НА РЕПУБЛИКА БЪЛГАРИЯ ЗА ЕВРОПЕЙСКИЯ СЪЮЗ. Внася: заместник министър-председателят по правосъдната реформа и министър на външните работи 4. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НОРМАТИВНИ АКТОВЕ НА МИНИСТЕРСКИЯ СЪВЕТ. Внася: министърът на образованието и науката 5. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ТАРИФА № 12 ЗА ТАКСИТЕ, КОИТО СЕ СЪБИРАТ В СИСТЕМАТА НА МИНИСТЕРСТВОТО НА ФИНАНСИТЕ ПО ЗАКОНА ЗА ДЪРЖАВНИТЕ ТАКСИ, ОДОБРЕНА С ПОСТАНОВЛЕНИЕ № 55 НА МИНИСТЕРСКИЯ СЪВЕТ ОТ 1993 Г. Внася: министърът на финансите 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2019 Г. ЗА ФИНАНСОВО ОСИГУРЯВАНЕ НА ДЕЙНОСТИ ПО НАЦИОНАЛНА ПРОГРАМА „ОПТИМИЗИРАНЕ НА ВЪТРЕШНАТА СТРУКТУРА НА ПЕРСОНАЛА“, ОДОБРЕНА С РЕШЕНИЕ № 172 НА МИНИСТЕРСКИЯ СЪВЕТ ОТ 2019 Г. ЗА ОДОБРЯВАНЕ НА НАЦИОНАЛНИ ПРОГРАМИ ЗА РАЗВИТИЕ НА ОБРАЗОВАНИЕТО. Внася: министърът на образованието и науката 7. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 8. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ, И ЗА ДАВАНЕ НА СЪГЛАСИЕ ЗА ПРЕМАХВАНЕТО ИМ. Внася: министърът на транспорта, информационните технологии и съобщенията 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ПРЕДОСТАВЕН ЗА УПРАВЛЕНИЕ НА ДЪРЖАВНО ПРЕДПРИЯТИЕ „НАЦИОНАЛНА КОМПАНИЯ ЖЕЛЕЗОПЪТНА ИНФРАСТРУКТУРА“, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ВАРНА, ОБЛАСТ ВАРНА. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПРОГРАМА ЗА СЪТРУДНИЧЕСТВО В ОБЛАСТТА НА ОБРАЗОВАНИЕТО И КУЛТУРАТА МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА КОРЕЙСКАТА НАРОДНОДЕМОКРАТИЧНА РЕПУБЛИКА ЗА ПЕРИОДА 2019-2022 Г. Внася: заместник министър-председателят по правосъдната реформа и министър на външните работи 13. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ВЪНШНИ РАБОТИ“, ФОРМАТ „ТЪРГОВИЯ“ НА ЕВРОПЕЙСКИЯ СЪЮЗ, ПРОВЕДЕНО НА 27 МАЙ 2019 Г. В БРЮКСЕЛ. Внася: министърът на икономиката", "date": "2019.07.02", "title": "Вижте какво решава правителството утре"}
{"url": "https://www.24chasa.bg/novini/article/7539700", "text": "Трябва да се борим стратегическото място на България като врата на Азия към Европа да се оползотвори възможно най-бързо и най-добре. Това заяви президентът Румен Радев, цитиран от БТА,  днес пред представители на българските медии по повод участието си в сесията \"Диалог между китайските държавни предприятия и българската власт\" в рамките на Световния икономически форум, който се провежда в китайския град Далиен. В изказването си на форума българският държавен глава открои доверието между България и Китай на най-високо ниво и активния политически диалог между институциите на двете държави. Румен Радев призова това доверие да се материализира в интерес на гражданите и бизнеса чрез проектите на инициативата \"Един пояс, един път\" и многостранното партньорство в рамките на инициативата \"17+1\". През нашата територия трябва да минат железопътни връзки, магистрали, воден транспорт, необходима е модернизация на пристанища и на летища. Надявам се, че с помощта на китайските инвестиции това може да стане по-бързо\", подчерта президентът. По думите на Румен Радев със стратегическото си разположение, квалифицираната работна ръка и благоприятната за инвеститорите данъчна политика България е естествен избор за реализацията на успешни проекти. Държавният глава отново открои добрите примери в българо-китайските икономически отношения и взаимния интерес от тяхното последващо развитие. Най-големият туристически оператор в Китай използва софтуер, произведен от българска компания. Според Румен Радев обаче не можем да говорим за сериозни проекти в инфраструктурата, за инвестиции и мащабно сътрудничество, ако няма пряка авиолиния, която да свързва двете държави. Президентът призова и за изграждането на съвместен българо-китайски научно-изследователски и иновационен център, който да \"постави двустранното сътрудничество на пистата на високите технологии, конкурентоспособността и високата добавена стойност\". В сесията \"Диалог между китайските държавни предприятия и българската власт\" участваха ръководителите на водещи китайски корпорации в областта на инвестициите и иновациите, информационните технологии и комуникациите, енергетиката, корабоплаването, машиностроенето, химическата промишленост, науката и други, които изразиха своя интерес към осъществяването на съвместни проекти с представители на българския бизнес. По-рано през деня българският президент се срещна със Сю Цин, губернатор на провинция Хъбей. Провинцията е с население от 75 млн. души и с БВП от 500 млрд. долара за 2018 г., като е сред водещите фармацевтични производители в Китай, на машини, стомана, както и на енергия от възобновяеми енергийни източници. По думите на държавния глава със стратегическото си разположение България има потенциал да се утвърди като един от най-перспективните маршрути в рамките на инициативата \"Един пояс, един път\". Това създава много възможности за инвеститори в областта на енергетиката и транспортната инфраструктура, а достъпът до българските пристанища на Черно море и река Дунав, както и до всякакъв транспорт, превръща страната ни в естествен логистичен център за пренос на стоки към общия европейски пазар. В Далиен Румен Радев разговаря и с Клаус Шваб, основател и президент на Световния икономически форум в Давос. Държавният глава изрази интереса на България да продължи да бъде активен участник в световния форум, в рамките на който се формират стратегии за бъдещето на икономиката и социалната дейност и се предлагат визии и решения.", "date": "2019.07.02", "title": "Радев: Да оползотворим стратегическото ни място като врата към ЕС"}
{"url": "https://www.24chasa.bg/novini/article/7539738", "text": "Международен екипаж, включващ американския астронавт Тери Въртс и руския летец-космонавт Генадий Падалка, планира да постави нов световен рекорд по скоростно облитане на Земята със самолет, който ще прекоси северния и южния полюс, предаде ТАСС. Това бе оповестено на сайта Arstechnica.com, цитиран от БТА. Полетът ще бъде извършен с реактивен самолет Gulfstream G650ER (Гълфстрийм Джи 650 И Ар), който ще излети на 9 юли от космическия център \"Джон Кенеди\" във Флорида, САЩ. Той ще прелети над северния полюс и ще кацне за дозареждане с гориво в столицата на Казахстан Нур Султан. Там към екипажа ще се присъедини Генадий Падалка, с когото Въртс по-рано е работил в рамките на експедиция до Международната космическа станция. Следващото кацане ще е на остров Мавриций в Африка, а след това предстои продължителен полет над южния полюс до град Пунта Арена в Чили. Оттам екипажът ще се върне във Флорида на 11 юли. След полета новият рекорд ще бъде регистриран от Международната авиационна федерация. Въртс планира да заснеме документален филм за полета.", "date": "2019.07.02", "title": "Космонавт и астронавт ще чупят световния рекорд по облитане на Земята със самолет"}
{"url": "https://www.24chasa.bg/novini/article/7539737", "text": "Съдът е свободен сам да избере лицето, което да бъде назначено за служебен синдик до свикване на събрание на кредиторите за избор на нов. Това става ясно от отговори на зам председателя на окръжния съд в Стара Загора Димитър Христов. Попитахме защо всички дела, свързани с “Кино Арена”, са концентрирани при двама от общо шестима съдии в Търговското отделение и установило ли е ръководството нарушение при разпределението на търговски дела. “В окръжен съд - Стара Загора, е образуваното търговско дело по подадена молба за откриване на производство по несъстоятелност на “Кино Арена” ЕООД. Съгласно приетите вътрешни правила за използване на разпределение на делата в Окръжен съд - Стара Загора при постъпване на бързо производство по търговски на основание чл. 625 от Търговския закон от разпределението се изключват съдиите, които отсъстват в конкретния ден поради плануван отпуск, отпуск по болест или служебна ангажираност. Молбата за откриване на производството по несъстоятелност на това дружество е постъпила в ОС-Стара Загора на 28 декември 2018 г. На тази дата в платен отпуск са били трима съдии от Търговското отделение, поради което са били изключени от сиистемата за автоматично разпределение съгласно правилата”, е отговорът на съда. Практика на съда ли е да назначава без мотиви временни и служебни синдици в производства по несъстоятелност? Ето и отговора: “С решението за откриване на произовдството е назначен синдик, който е посочен от кредитора, инициирал производството, който синдик е отговарял на изискванията за заемане на тази длъжност. В първото по делото заседание във връзка с подадени от тях молби са присъединени още двама кредитори. Присъединените кредитори след откриване на производството по несъстоятелност са поискали временния синдик да бъде освободен, като са посочили друго лице, което да бъде назначено за временен синдик. Поради противоречивите интереси на първоначалния и присъединените кредитори и предвид непровеждането на първото събрание на кредиторите, липсата на взети решения по него, липсата на избор на постоянен синдик и причините за това, съдът е счел, че следва да назнаначи служебен синдик и да определи лице, което да изпълнява функциите на служебен синдик до избора на постоянен. Съдът е свободен сам да избере лицето, което да бъде назначено за служебен синдик. След одобряване на списъците по реда на Търговския закон в производството ще са налице кредитори с приети вземания в съответен размер и съответно ще бъде възможно свикване на събрание на кредиторите за избор на нов синдик”.", "date": "2019.07.02", "title": "Съдът в Стара Загора: Свободни сме сами да назначаваме служебни синдици"}
{"url": "https://www.24chasa.bg/novini/article/7539753", "text": "Манфред Вебер се отказва от мандата си като водещ кандидат на ЕНП за председател на Европейската комисия. Това беше оповестено от говорителя му в туитър. \"Ще продължа да се боря за демократична Европа\", каза той. \"За мен беше чест да поемем тази задача за ЕНП и Европа. Пътуването ми започна тук миналия септември като основен кандидат, тук свършва\", пише още в съобщението. Вебер каза в Страсбург, че ще остане лидер на групата на ЕНП в Европарламента. Президентът на ЕНП Жозеф Дол му благодари \"за добре свършената работа\". Ангела Меркел каза, че чувства \"задължение\" към процеса на \"шпиценкандидат\" и заяви, че се е опитала да намери „справедливо решение“ за Манфред Вебер и Франс Тимерманс.  \"Това не беше успешно\", призна тя, цитирана от \"Политико\".                                                                                                                                                                                                                                                                                                                       ", "date": "2019.07.02", "title": "Манфред Вебер се отказа от мандата си като водещ кандидат на ЕНП да оглави ЕК"}
{"url": "https://www.24chasa.bg/novini/article/7539761", "text": "Жертвите от наводненията в руската Иркутска област в Източен Сибир достигнаха 18, съобщи губернаторът й Сергей Левченко, цитиран от ДПА, предаде БТА. Съдбата на 13 души, сред които и едно дете, е неизвестна. Предишно съобщение на министерството на извънредните ситуации съобщаваше за 17 изчезнали, но по последни данни 4-ма от тях са открити живи. Проливните дъждове в района започнаха в края на миналия месец и много реки излязоха от коритата си. В областта е обявено извънредно положение. Наводнени са над 100 общини и около 10 000 домове, съобщава местната администрация. Хиляди жители са евакуирани. Около 200 души са настанени в болница. Благодарение на усилията на спасителните служби вече няма нито един населен пункт, който да е откъснат от света. Миналата седмица двама жители на малкото градче Евдокимова загинаха, след като отказаха да напуснат домовете си при обявената евакуация, казаха от администрацията и настояха местните жители да се вслушат в предупрежденията за евакуация.", "date": "2019.07.02", "title": "Жертвите от наводненията в  Иркутска област вече са 18"}
{"url": "https://www.24chasa.bg/novini/article/7539668", "text": "„Не съм казал, че президентът Радев е лъжец. Просто казах, че не знам откъде излезе тази сума от 3,5 млрд. лева за самолетите, защото аз знам какви са офертите”, заяви министърът на отбраната Красимир Каракачанов в „Лице в лице” по  . Той отново потвърди, че офертата за изтребителите е 2 милиарда и 200 милиона лева, като „ще се опитаме да намалим тази цена, като това няма да бъде за сметка на способностите на самолетите”. Що се отнася да въпроса дали ДДС-то е включено в цитираната цена, Каракачанов заяви, че то няма значение, защото това е междудържавен договор и данъкът „излиза от единия джоб и влиза в другия”. Военният министър изрази своето недоволство срещу начина, по който се говори за неговите колеги и липсата на признание за техните усилия. Това отношение „демотивира армията\", смята Каракачанов.В цената влиза цялото оборудване, но що се отнася до въоръжението, например броят на ракетите е намален, за да „не се хвърлят излишни пари на този етап”. „Ако някой си прави сметка, че ние като купим този самолет, 40 години няма да купим нито една ракета или бомба, това не е така”, подчерта Каракачанов и отбеляза, че боеприпасите трябва да минат отново процес по лицензиране след 5 години, а освен това „Грипен” са били предложени без никакви ракети. „Инфраструктурата за всеки самолет е различна”, заяви военният министър, който не отрече, че е скъпа, но сподели, че има вариант част от инвестициите да минат по партньорска програма. Каракачанов коментира и отправените му обвинения за ремонта на самолетите СУ-25. „Когато купувам американски самолети, ме обвиняват, че съм американофил, а когато поправям руските, ме обявяват за русофил”, заяви военният министър. Няма много варианти за ремонта на руските изтребители, а българският завод е правил такъв през 2002 г., след което е загубил лиценза си за тази дейност.", "date": "2019.07.02", "title": "Каракачанов: Не съм казал, че президентът Радев лъже за самолетите"}
{"url": "https://www.24chasa.bg/novini/article/7539678", "text": "Британският външен министър Джереми Хънт заплаши днес Китай със \"сериозни последици\", ако не спазва споразумението от 1984 г., гарантиращо свободите в Хонконг, предаде Франс прес, цитирана от БТА. \"Хонконг е част от Китай и ние трябва да го приемем, но свободите в Хонконг са вписани в обща декларация. Очакваме едно правно обвързващо споразумение да се спазва и ако не е така, ще има сериозни последици\", заяви Хънт на проява в Белфаст от кампанията за определяне на бъдещия лидер на Консервативната партия. Съгласно споразумението от 1984 г. между Лондон и Пекин, ръководило връщането му на Китай, Хонконг се ползва и ще се ползва до 2047 г. с полуавтономия и свободи, каквито в континентален Китай няма. Ръководителят на британската дипломация заяви \"непоколебимата подкрепа\" на страната си за Хонконг и неговите свободи още вчера, когато беше отбелязана 22-та годишнина от връщането на тази територия на Китай. Годишнината беше белязана от щурм на парламента от демонстранти, враждебни към прокитайското хонконгско правителство. \"Никой от нас не одобрява насилието, което видяхме снощи по телевизията, но разбираме защо хората са разгневени и се боят, че основните им свободи ще им бъдат отнети\", заяви днес Хънт. Британското правителство отхвърля твърденията на китайските власти, че общата декларация е исторически документ, с което иска да покаже, че тя вече не е в сила и произтичащите от споразумението права и задължения вече не важат, каза държавният министър към външното министерство Алън Дънкън. Категорично смятаме, че общата китайско-британска декларация от 1984 г. задължава китайското правителство да поддържа високата степен на автономност на Хонконг, както и правата и свободите му, допълни той.", "date": "2019.07.02", "title": "Лондон плаши Пекин със сериозни последици, ако не зачита свободите в Хонконг"}
{"url": "https://www.24chasa.bg/novini/article/7539681", "text": "39-годишният шейх Халид бин Султан Ал Касими, собственик на британската модна марка \"Касими\", присъстващ на пазара от 2008 г. насам, е починал в Лондон, съобщава Спутник. Той е син на емира на едно от Обединените Арабски Емирства, Шарджа, шейх Султан бин Мухамад Ал Касими, пише \" \". Шейхът е бил намерен на пода в банята в дома му в Ийст Гринстед, Англия. \"Президентът шейх Халифа бин Зайед Ал Нахиян оплаква с мъка и скръб смъртта на шейх Халид бин Султан бин Мохамед Ал Касими, син на владетеля на Шарджа, молейки се на Всемогъщия Аллах да приеме душата му в мир и да даде на семейството му търпение и утеха”, се казва в изявление на Министерството на президентските въпроси на ОАЕ. Шейх Султан бин Мухамад Ал Касими също обяви смъртта на най-малкия си син в Instagram, като публикува смъртния акт с чернобяла снимка на Халид Касими. \"Шейх Халид бин Султан бин Мухамад Ал Касими е в ръцете на Бога\", твърди постът. Според съобщения в емирата е обявен тридневен траур, а флаговете са смъкнати наполовина. Баща му, султан бин Мухамад Ал Касими, управлява емират Шарджа от 1972 година. Лондонският моден дизайнер живееше във Великобритания от 9-годишна възраст, според информация в уебсайта на марката „Касими“.", "date": "2019.07.02", "title": "Откриха син на емир в ОАЕ мъртъв в Лондон"}
{"url": "https://www.24chasa.bg/novini/article/7539683", "text": "68-годишен мъж получи глоби за неправилно паркиране в Швеция, без да е ходил в тази държава, съобщи Наложените санкции в размер на над 500 лева са за автомобил, който мъжът продал преди шест години. Превозното средство вече е собственост на мъж от село Петко Каравелово. Продажбата е извършена по правилата - с договор пред нотариус. ”Договорът съм представил в местни данъци и такси в общината и в КАТ – регистрация на гише. С това мисля, че съм приключил”, сподели той. Оказва се, че не е приключил. Шест години по-късно куриер му носи писмо с електронен фиш за неправилно паркиране във… Стокхолм. „Глобата е в размер на 76 лева и стотинки в български пари или 400 шведски крони”, допълни още Райков. Той твърди, че не е стъпвал никога в шведската столица. Търновецът проверява статуса си във фирмата доставила му глобите от Швеция. И се оказва, че има и още шест акта или електронни фиша по 76 лв.всеки. Във фишовете фигурира само неговото име и номерът на продадения автомобил. Оказва се, че Райко Райков не е заличен като собственик, а купувачът е добавен като втори собственик на автомобила. ”По закон трябва новия собственик да си го регистрира на негово име, но той не го е направил тогава. Човекът е от Петко Каравелово и никога не съм го виждал след продажбата”, коментира още Райко. Мъжът подава жалба в Районната прокуратура във Велико Търново и до фирмата, от която получава известие за глобите. „Според нашите закони съм си свършил задълженията. А това, че някой в Пътна полиция – Търново не си е свършил работата, трябва те да си търсят виновния”, обясни още възрастният мъж. От полицията във Велико Търново отказаха коментар, тъй като прокуратурата се била заела с казуса. А притесненията на търновеца са, че може да получи и заповед за екстрадиция, но е категоричен, че няма да плаща чужди глоби.", "date": "2019.07.02", "title": "Глобиха българин за неправилно паркиране в Швеция, без да е бил там"}
{"url": "https://www.24chasa.bg/novini/article/7539696", "text": "Пакетът, който в момента се обсъжда от лидерите на ЕС, според двама дипломати, е следният: германският министър на отбраната Урсула фон дер Лайен за председател на комисията, белгийският премиер Шарл Мишел за председател на съвета, испанският външен министър Жосеп Борел за върховен представител и бившият български премиер Сергей Станишев за председател на Европейския парламент, пише изданието \"Политико\", което следи на живо преговорите и консултациите в Брюксел. Има някои индикации, че канцлерът Ангела Меркел иска да се допита до социалдемократическите си партньори в Берлин, преди да   който включва германския министър на отбраната Урсула фон дер Лайен като председател на Комисията. Ако Германия в крайна сметка одобри, което изглежда вероятно, съветът по същество ще поиска от Парламента да ратифицира изоставянето на системата шпиценкандидат или „водещ кандидат“ заедно с номинацията на Фон дер Лайен. Приближаваме се все повече, съобщи председателят на Европейския съвет Доналд Туск в Туитър по повод преговорите за разпределението на висшите длъжности в ЕС.", "date": "2019.07.02", "title": "\"Политико\": В момента лидерите на ЕС обсъждат Станишев за шеф на Европарламента"}
{"url": "https://www.24chasa.bg/novini/article/7539514", "text": "Турският президент Реджеп Тайип Ердоган изтъкна важността на отношенията с Китай - ключов съперник на САЩ, по време на среща в Пекин с китайския президент Си Дзинпин, предаде Асошиейтед прес. Ердоган заяви пред китайския си колега, че Турция и Китай имат \"голям потенциал за развитие на нашите отношения\", основани на исторически търговски връзки, и че двете страни ще \"допринесат за регионалната и глобална стабилност\", предаде БТА. Ердоган изглежда се приближава все повече към Русия и Китай въпреки договорните отношения на Турция със САЩ и заема твърда позиция срещу съпротивата на Вашингтон по въпроса за покупката от Анкара на руски отбранителни системи С-400, отбелязва АП. Турция е ключово звено в инициативата на Китай \"Един пояс, един път\" за изграждане на пристанища, магистрали, електроцентрали и други инфраструктурни обекти, свързващи страната с Европа, Африка и Азия. Вашингтон не пожела да подкрепи програмата. На срещата Си Дзинпин и Реджеп Тайип Ердоган се договориха да укрепят двустранното сътрудничество в сферата на борбата с тероризма, гарантирането на сигурността, както и в търговията и енергетиката, съобщава ТАСС, като се позовава на Централната телевизия на Китай. Лидерите на двете страни се договориха да разкрият големия потенциал на двустранното сътрудничество, да взаимодействат в рамките на инициативата \"Един пояс, един път\" с цел активизиране на всестранния обмен в сферата на търговията, инвестициите, финансите, енергетиката и образоването, съобщи телевизията. На срещата Си Дзинпин е отбелязал, че \"Китай и Турция трябва да работят заедно, да поддържат комуникация по регионални въпроси, а също така да съдействат за политическото им уреждане\". Ердоган е обещал укрепване на сътурдничество с Китай в сферата на сигурността и засилване на взаимното политическо доверие. Турция признава факта, че хората в китайския район Синцзян живеят щастливо, посочи китайската държавна телевизия, цитирайки президента Ердоган, съобщава Ройтерс. Агенцията отбелязва, че става дума за район, в който Китай провежда противоречива програма за дерадикализация. Китай е изправен пред нарастващи критики заради създаването на така наречени \"центрове за професионално обучение\" с цел да се бори срещу екстремизма в района на Синцзян . В този район живеят основно уйгури мюсюлмани, които говорят тюркски език. Много западни страни разглеждат тези центрове като лагери за задържане. Турция е единствената мюсюлманска страна, която редовно изразява безпокойство за ситуацията в района на Синцзян, включително през февурари пред Съвета на ООН по правата на човека, отбелязва Ройтерс. Но на срещата с китайския президент Си Дзинпин в Пекин Ердоган е възприел по-позитивен тон, според отразяването на събитието от китайската държавна телевизия. Факт е, че хората в китайския район Синцзян живеят щастливо в условията на развитие и просперитет на Китай, отбеляза китайската държавна телевизия, предавайки думите на Ердоган. Турция не позволява на никого да подклажда дисхармония в отношенията между Турция и Китай. Турция твърдо се противопоставя на екстремизма и желае да засили взаимното политическо доверие с Китай и да укрепи сътрудинечството в областта на сигурноста, съобщава телевизията. Стотици хора загинаха при безредици в Синцзян през последните години, за които Пекин обвинява ислямски екстремисти и сепаратисти. Пекин заявява, че усилията му за дерадикализация в Синцзян са довели до невиждана досега стабилност, изтъквайки липсата на насилие през последните две години, посочва Ройтерс.", "date": "2019.07.02", "title": "Ердоган и Си Дзинпин се договориха да си сътрудничат в търговията и енергетиката"}
{"url": "https://www.24chasa.bg/novini/article/7539548", "text": "МВР - Враца залови крадла, ограбила нагло кола след катастрофа. Вчера в полицията в Хайредин е постъпил сигнал за кражба на мобилен телефон. Той е откраднат след възникнало ПТП в средата на миналия месец, съобщиха от полицията. Проведено е разследване. Полицейските служители са установили извършителката на деянието. Жената е на 40 г. от село Бутан. По случая е образувано досъдебно производство.", "date": "2019.07.02", "title": "МВР - Враца хвана нагла крадла на телефон след катастрофа"}
{"url": "https://www.24chasa.bg/novini/article/7539564", "text": "Американският сенатор-републиканец Линдзи Греъм, известен с близостта си с президента Доналд Тръмп, заяви, че при условие, че Турция не активира ракетите С-400, които ще достави от Русия, а в замяна купи американски системи за въздушна отбрана Пейтриът, може да се заобиколят санкциите на Вашингтон. Греъм направи това изявление по време на визитата си вчера в американското посолство в Анкара за американския телевизионен канал CBS, за което информираха турските медии, цитирани от БТА. \"Турският президент Ердоган твърди, че \"Тръмп му заявил във връзка с доставката на С-400, че ще се намери някакъв начин за санкциите\". Силно се съмнявам, че е имало такъв разговор. Това е невъзможно. Според нашите закони, ако Турция активира ракетните системи, които ще закупи от Русия, ще й бъдат наложени санкции. Преди няколко дни приехме закон, съгласно който ако Турция активира руските системи, ще забраним продажбата на Ф-35. Ние сме с Турция, но не е възможно да й разрешим едновременно с доставка на Ф-35 да дислоцира руски ракетни системи на своя територия. Това ще навреди на нашето споразумение\", заяви американският сенатор. Греъм изрази надежда, че ще се намери изход от кризата. \"Турция е наш страгически съюзник. Помогнаха ни в Сирия. Турция е съюзник в НАТО. Президентът е прав, че администрацията на предишния президент /Барак Обама/ вероятно се е отнасяла много строго спрямо Турция. Те трябваше да им продадат американските системи Пейтриът.\" Според Греъм, решаване на кризата може да се постигне като се убеди Турция да се откаже да активира С-400. \"Вместо да ползва С-400, на Турция трябва да се достави ракетна система Пейтриът, която е съвместима с НАТО. Аз не желая конфликт с Турция. Те са много важен съюзник за САЩ, особено когато става дума за Сирия и за региона. Но нашите закони не позволяват одобряване /на доставка на Ф-35/ в подобни случаи. Ако Турция реши да активира С-400, според американските закони ще й бъдат наложени санкции и няма да се доставят самолетите Ф-35. Трябва да се намери начин за разрешаване на дилемата\". Турските медии коментираха това изявление на американския сенатор като \"търсене на формула за изход от кризата\". Турският президент Ердоган преди няколко дни заяви, че доставката на руските системи С-400 в Турция ще започне през първата половина на юли. В изявление пред турските медии по повод състоялата се среща насаме между него и Доналд Тръмп в рамките на Г-20 в Осака, Ердоган бе заявил: \"Тръмп каза, че няма да се прилагат санкции заради С-400\".", "date": "2019.07.02", "title": "Ако Турция не активира руските С-400, Вашингтон се отказва от санкции?"}
{"url": "https://www.24chasa.bg/novini/article/7539593", "text": "Протести пред и в залата на Европейския парламент в Брюксел белязаха първия ден от сесията на новия му състав, предадоха Асошиейтед прес и Франс прес. Новите евродепутати бяха избрани на избори, произведени от 23 до 26 май. В началото на първия им работен ден пред сградата на ЕП в белгийската столица около 10 000 протестиращи, развяващи знамената на Каталуния, изразиха подкрепа за тримата каталунски представители, подкрепящи идеята за независимост на испанската област, на които испанските власти попречиха да заема местата си в ЕП. Сред тримата евродепутати е Карлес Пучдемон, бивш премиер на правителството на Каталуния, който живее в Белгия, за да избегне испанската заповед за арест, издадена след провалилия се опит за отделяне и референдума за независимост. Другите двама са неговият съветник Тони Комин и Ориол Жункерас, който се намира в арест в Испания, предава БТА. Докато течеше протестът отвън, в залата първото заседание на новия парламент започна с изпълнение от джаз група на химна на ЕС - \"Одата на радостта\". Докато изпълнението звучеше, някои евродепутати отказаха да станат, както направиха повечето от колегите им, а членовете на британската партия на Найджъл Фараж \"Партия на Брекзита\" се обърнаха с гръб. През това време пред парламента се появиха и други протестиращи, изразяващи подкрепа за германката Карола Ракете, която е под домашен арест в Италия, защото докара кораб с 40 мигранти на италианското пристанище Лампедуза, въпреки че италианският вицепремиер и вътрешен министър Матео Салвини затвори италианските пристанища за кораби с мигранти. Основната мисия на тази първа сесия на новия парламент е да избере нов председател. Вотът ще се състои утре. Процесът по избиране на новия председател на Европейския парламент ще започне в 10.00 ч. българско време. Номинации могат да се правят от политически групи или от 1/20 от членовете на ЕП до 23.00 ч. българско време днес. Осем преброители, избрани днес чрез теглене на жребий, ще следят гласуването. Иначе в новия европарламент най-младият евродепутат е Кира Мари Петер-Хансен от Дания (21 г.), а най-възрастният - Силвио Берлускони от Италия (82 г.). Средната възраст на евродепутатите е 50 години. Най-възрастна е групата на литовците (средна възраст 60 години), а най-млада групата на малтийците (средна възраст 44 години). Новият парламент е съставен от седем политически групи - една по-малко от предишния законодателен мандат. Всички евродепутати, които не са се присъединили към политическа група, засега се водят като независими, но могат във всеки един момент да се присъединят към група. От 2009 г. насам, според правилника на дейността на ЕП, политическите групи трябва да имат най-малко 25 членове избрани в най-малко седем държави членки. Общо в новия парламент има 748 депутати. Ако Брекзит се случи, британските евродепутати ще напуснат и бройката ще се намали, припомня Франс прес. От 748-те евродепутати 436 са избрани в ЕП за първи път, припомня Франс прес. Останалите 312 евродепутати са били избирани и в миналото, като от тях 293 са били в предходния парламент. Словакия изпраща най-много нови евродепутати (85 процента са новите лица), следвана от Швеция (80 процента) и Франция (69 процента). Малта изпраща най-малко нови лица (33 процента). Сред парламентарните групи, тази на Идентичност и демокрация (на крайна десница) има най-голям процент на нови евродепутати (81 процента). Следват зелените и либералите (с по 69 процента). Десните от една страна и социалистите и демократите от друга страна имат съответно 41 и 51 процента нови евродепутати. В новия ЕП има 40 процента жени. Това е най-високият процент на жени в ЕП от първите преки евроизбори преди 40 години. По това време ЕП имаше само 16 процента жени. Сега шест държави (Австрия, Словения, Латвия, Малта, Франция и Люксембург) изпращат по равен брой жени и мъже за евродепутати, а две страни (Швеция и Финландия) имат повече жени отколкото мъже в ЕП. Кипър не праща нито една жена. Най-близко до паритета са еколозите и либералите, а най-далеч са европейските консерватори и реформисти и ЕНП.", "date": "2019.07.02", "title": "Протести белязаха първия работен ден на новия европарламент"}
{"url": "https://www.24chasa.bg/novini/article/7539597", "text": "Извънредната среща на Европейския съвет за разпределяне на водещите постове в ЕС започна след 5-часово закъснение от първоначално определения час, предадоха световните агенции, цитирани от БТА. Срещата бе отлагана от председателя на Европейския съвет Доналд Туск четири пъти днес, за да се проведат двустранни консултации в кулоарите и евролидерите да изяснят позициите си.", "date": "2019.07.02", "title": "Срещата на върха на ЕС за постовете започна с 5-часово закъснение"}
{"url": "https://www.24chasa.bg/novini/article/7537979", "text": "Денят е 10 септември 2018 година, малко след 19,40 часа. 39-годишният балетист от варненската опера Мартин Чикалов пресича бул. “Приморски”, който разделя централната част на Варна с Морската градина, бутайки велосипеда си. Изведнъж беемве с варненска регистрация го помита с бясна скорост и изхвърля тялото му на повече от 20 метра. Помленият велосипед отхвърча, а с натрошено предно стъкло от тялото на Мартин пред изумените погледи на десетки свидетели. Двама от шофьорите, пред чиито очи се случва тежкият инцидент, веднага подкарват колите си след немския автомобил и на около 200 метра го настигат и му препречват пътя. Заклещен от всички страни, без да може да продължи, шофьорът и приятелят му изскачат от колата и хукват да бягат. В същото време на тел. 112 са подадени десетки сигнали за инцидента. Това е в няколко реда трагедията, която връхлетя семейството, приятелите и колегите на Мартин и предизвика шествия на недоволство. В рамките на по-малко от година делото срещу 25-годишния шофьор Петър Здравков приключи на две съдебни инстанции във Варна - окръжният съд му даде 9 години затвор, а апелативните магистрати увеличиха присъдата му с 1 година. Тъй като Петър се възползва от съкратеното съдебно следствие, съдът бе длъжен да намали наказанието му с 1/3, затова след втората инстанция наказанието е 7 години затвор. Пред апелативния съд той искаше присъдата да му бъде намалена, а прокуратурата и близките на Мартин настояваха за максималното наказание, предвидено от закона. Последната дума по това дело ще имат магистратите от Върховния касационен съд, който трябва до две седмици да се произнесе. Варненските приеха, че в случая обстоятелствата, които утежняват вината на Петър Здравков, са категорично в превес над смекчаващите. Фактите са следните: След това той се укрива 20 часа от органите на реда и когато разбра, че е обявен за общодържавно издирване, се предаде сам, в присъствието на адвоката си.   Въпреки че почти денонощие след жестоката катастрофа на виновния му бяха направени кръвни проби, те отчетоха наличие на сериозно количество кокаин и канабис в кръвта му. Освен това Петър никога не е имал шофьорска книжка, за сметка на това два пъти са му съставяни актове, че кара кола въпреки това. Третия път вече отне човешки живот и е карал с превишена скорост. Освен всичко Петър имал проблеми със зрението, а във фаталната вечер е бил без очила зад волана. А автомобилът, с който блъсна Мартин, е закупен от него буквално броени дни преди фаталния удар. Според техническите експертизи минути преди инцидента Петър шофирал по бул. “Приморски” със 114,6 км/час, а в момента на удара в тялото на балетиста скоростта на автомобила му е била 77 км/час. Ограничението за движение на автомобили в този участък е 50 км/час. “Движение с подобна скорост в населено място, по улица, граничеща с градски парк, при интензивно движение на хора и автомобили в тази част от денонощието и в края на лятото, с изпреварване преди това на други автомобили на кръстовище със светофарна уредба, представлява чиста проба автомобилно хулиганство. Което следва да бъде прието като утежняващо обстоятелство”, пише в мотивите към присъдата на Варненския апелативен съд. Колегите на Мартин от Варненската опера и приятели организираха чрез социалните мрежи 2 шествия, които нарекоха “Поход за живота” Стотици преминаваха през центъра на Варна с искания за спешни законодателни промени, по-тежки наказания и адекватни присъди за убийците на пътя. “Такива инциденти зачестяват, защото няма ефективни присъди и контрол”, казваха любители на велосипедите.   След повишената присъда на Петър Здравков близки на Мартин коментираха, че на майка му е изключително трудно и искрено се надяват наказанието да не бъде намалено по никакъв начин и повод. “Нищо не може да върне Мартин, но все пак е успокоително донякъде, че Темида не се оказа сляпа в този случай и на втора инстанция е увеличено наказанието на Петър. Ако убиеш човек на пътя, и то при обстоятелствата, при които бе убит Мартин, законът не бива да позволява убиецът да се възползва от съкратеното съдебно следствие Да не коментираме факта, че млад мъж - на 25 години, без книжка, с 2 акта за това, че няма книжка, но кара, сяда зад волана, без да му пука, кара бясно и дрогиран. Заради ширещата се нагласа за безнаказаност войната по нашите пътища годишно взема стотици жертви. Стигнахме дотам, че заради убити хора на пешеходни пътеки във Варна премахват пешеходните пътеки, защото явно никой не може да овладее шофьорите. Ясно е, че трябва да се направи нещо в тази насока, но нещата не само не се променят, а стават по-зле.” Това коментира за “24 часа” колегата на Мартин от операта Иво Йорданов.", "date": "2019.07.02", "title": "Дрогиран, без книжка и с бясна скорост Петър прегази балетист, дадоха му 7 г. затвор"}
{"url": "https://www.24chasa.bg/novini/article/7539623", "text": "Русия е внесла членския си внос в бюджета на Съвета на Европа за цялата година, съобщи днес прессекретарят на съвета Даниел Холтген, цитиран от ТАСС. Той добави, че не му е \"известно кога е било направено това, нито какъв е размерът на сумата\". По-рано руското правителство, и в частност външният министър Сергей Лавров, неведнъж заяви, че веднага щом бъдат възстановени всички права на Русия в Парламентарната асамблея на Съвета на Европа (ПАСЕ), тя ще изплати членския си внос, припомни говорителят. През 2014 г. делегацията на Русия в ПАСЕ бе лишена от право да гласува, да участва в наблюдателни мисии и да влиза в ръководните органи на ПАСЕ заради събитията в Украйна и анексирането на Крим. В отговор руската делегация обяви отказ да участва в работата на Съвета на Европа при тези условия, а от 2017 г. престана да плаща и членския си внос в организацията. На 26 юни т.г. участниците в сесията на ПАСЕ одобриха резолюция, която потвърждава пълномощията на руската делегация в пълния й обем.", "date": "2019.07.02", "title": "Русия плати членския си внос в бюджета на Съвета на Европа"}
{"url": "https://www.24chasa.bg/novini/article/7539631", "text": "Лекарят на 42-годишния французин Венсан Ламбер, който е във вегетативно състояние повече от 10 години и се превърна в символ на дебатите в страната си около евтаназията, поднови процедурата за спиране на животоподдържането вследствие на решение на Касационния съд, предаде Франс прес. \"От днес се възобновява процедурата по спиране на грижите, задействана на 20 май, но прекъсната ден по-късно след решение на парижкия апелативен съд\", съобщи ръководителят на службата за палиативни грижи в болницата в Реймс д-р Венсан Санчез в имейли до всеки от членовете на семейството на Ламбер. В посланието си лекарят приканва всички да бъдат отговорни, така че животът на техния близък да приключи във възможно най-спокойна и интимна обстановка. Медицинският протокол предвижда \"прекратяване на грижите и дълбока и трайна седация\". В петък Касационният съд отмени решение на апелативния съд за възобновяване на прекъснатото същата сутрин поддържане на живота на Ламбер и така разреши захранването и хидратирането му отново да се прекрати. С това се слага точка на случая, тъй като възможностите за апелация са изчерпани, каза адвокатът на съпругата на Венсан, която води продължителна борба срещу неговата майка за евтаназирането му.", "date": "2019.07.02", "title": "Спират грижите за Венсан Ламбер, който стана символ на дебата за евтаназията във Франция"}
{"url": "https://www.24chasa.bg/novini/article/7539636", "text": "Максимална температура от 36,1 градуса на сянка е измерена между 15.00 и 18.00 часа днес в Русе. Това съобщиха от хидрометеорологичната станция в крайдунавския град. Рекордът за тази дата е бил през 2003 г., когато термометрите са отчели 39,5 градуса. Директорът на \"Спешна помощ\" в Русе д-р Иванка Маринова съобщи, че не са получавани сигнали за пострадали от жегата русенци.", "date": "2019.07.02", "title": "Термометрите в Русе отчетоха 36,1 градуса на сянка"}
{"url": "https://www.24chasa.bg/novini/article/7539635", "text": "Драстични промени в ръководството си гласува на днешното си заседание групата на БСП, научи \"24 часа\". Промени са направени и в международните делегации и комисии. Парламентарната група е взела решение да предложи за зам.-председател на парламента Кристиан Вигенин, а неговият ресор в ръководството на групата ще вземе Димитър Данчев. Валери Жаблянов вече не е представител на левицата в ПАСЕ, неговото място ще заеме депутатката от Варна Анелия Клисарова. Причината за смяната е отсъствието на Жаблянов от последното заседание на ПАСЕ миналата седмица, на което са се гласували Истанбулската конвенция и санкциите срещу Русия. Това бе един от аргументите на соцлидерката Корнелия Нинова да поиска отстраняването му и от Изпълнителното бюро на партията, а червеният пленум в неделя я подкрепи. От ръководството на групата е освободен Антон Кутев, който е свален и от председателския пост на Комисията по взаимодействието с неправителствените организации и жалбите на гражданите в парламента. За негово място в комисията е предложен Георги Гьоков, а в ръководството на групата ще го наследи Пенчо Милков, който получава ресор парламентарен контрол. Групата на социалистите ще има и нов секретар по медийна политика - на мястото на евродепутатката Елена Йончева застава Александър Симов.", "date": "2019.07.02", "title": "Драстични промени в групата на БСП, вдигат Вигенин за зам.-шеф на парламента"}
{"url": "https://www.24chasa.bg/novini/article/7539642", "text": "Приключи ремонтът на виадуктите при 13-и и 15-и км на АМ \"Тракия\" в посока Пловдив, съобщи Агенцията \"Пътна инфраструктура\" (АПИ). Движението e възстановено, с което значително се улеснява пътуването в този участък на автомагистралата. Със завършването на строителните работи по двете съоръжения напълно се възстановява нормалното движение по АМ \"Тракия\" и през лятото шофьорите ще пътуват без ограничения заради ремонтни дейности, посочват от АПИ. Пътноподдържащото дружество \"Автомагистрали\" ЕАД работи изключително мобилизирано, за да може предвидените дейности да завършат колкото се може по-бързо, пише в съобщението. На виадуктите при 13-и км - с дължина 254 м, и при 15-и км - 322 м, са извършени ремонтно-възстановителни дейности по връхната конструкция - пътна плоча и греди. Съоръженията са с нова хидроизолация, асфалтобетонова настилка и тротоарни блокове. Подменени са парапетите и мантинелите. Положена е нова хоризонтална маркировка.", "date": "2019.07.02", "title": "Край на ремонта на виадуктите при 13-и и 15-и км на \"Тракия\"  в посока Пловдив"}
{"url": "https://www.24chasa.bg/novini/article/7539661", "text": "Движението на влаковете по линията Скопие-Куманово /Табановци/ и в обратна посока е прекъснато поради излизане на вагони на товарен влак от релсите тази нощ, съобщиха македонските медии. Няма ранени хора, но са причинени големи материални щети. Стойността им ще бъде установена след приключване на разследването, предава БТА. В момента се правят усилия за изтегляне на вагоните от линията, тя ще се санира и 24 часа по-късно движението по нея ще бъде възстановено, съобощиха от железниците.", "date": "2019.07.02", "title": "Вагони на товарен влак излязоха от релсите край Куманово"}
{"url": "https://www.24chasa.bg/novini/article/7539476", "text": "Председателят на Европейския съвет Доналд Туск е направил ново предложение за разпределяне на водещите постове в ЕС. Съгласно него председателството на Европейския парламент ще бъде поделено между социалистите и десните, предадоха ДПА и БТА, като се позовават на запознати източници. Не се посочва кой социалист се предлага да оглави парламента през първата половина от мандата, но германецът Манфред Вебер ще го оглави през втората. Извънредната среща на Европейския съвет за разпределяне на водещите постове в ЕС започна след 5-часово закъснение от първоначално определения час, предадоха световните агенции. Срещата бе отлагана от председателя на Европейския съвет Доналд Туск четири пъти днес, за да се проведат двустранни консултации в кулоарите и евролидерите да изяснят позициите си. Съгласно предложението германският министър на отбраната Урсула фон дер Лайен ще бъде предложена за председател на ЕК. Туск ще поиска от евролидерите да я подкрепят. Предложение за германката е отправил и френският президент Еманюел Макрон. Испания също подкрепя идеята. Пакетът от предложени имена включва и белгийския премиер Шарл Мишел за приемник на Туск начело на Европейския съвет и испанския външен министър Жозеп Борел за дипломат номер едно. По-рано днес източници съобщиха, че Макрон предложил Кристин Лагард да е начело на Европейската централна банка. Името на словака Марош Шефчович също бе споменато за поста на дипломат номер едно на ЕС.", "date": "2019.07.02", "title": "Туск предлага: Урсула фон дер Лайен шеф на ЕК, а парламентът поделен"}
{"url": "https://www.24chasa.bg/novini/article/7539493", "text": "Километрично задръстване има по столичния булевард „Цариградско шосе“ поради катастрофа между няколко коли на спирката на Окръжна болница в посока центъра, предаде  . Три коли са пострадали сериозно, след като са се ударили. Опашката от автомобили вече е до \"Горубляне\". На мястото на инцидента вече има полиция, която регулира движението.", "date": "2019.07.02", "title": "Километрично задръстване на \"Цариградско шосе\" към центъра, ударили са се три коли"}
{"url": "https://www.24chasa.bg/novini/article/7539515", "text": "Броят на чуждестранните туристи, посетили страната през първите 5 месеца на годината, е близо 2,5 милиона, което е ръст с 0,3%, заяви министър Николина Ангелкова. Тя добави, че очаква спад на туристите през летния сезон. \"На база на предварителните записвания и по отношение на данните, които имаме от туроператорите и от хотелиерите, очакваме за летния сезон да имаме средно между 3 и 6 процента лек спад в сравнение с предходната година\".", "date": "2019.07.02", "title": "Ангелкова: Очакваме между 3 и 6% спад в летните туристи в сравнение с 2018 г."}
{"url": "https://www.24chasa.bg/novini/article/7539503", "text": "Жалбата за дискриминация срещу зам.-главния прокурор Иван Гешев за думите му в телевизионно интервю \"...и циганите така правят\" е оставена \"без уважение\" от Комисията за защита от дикриминация (КЗД). Тя не е открила нарушение на закона с внушения за различие и подбуда към омраза нито за \"етническа принадлежност\", нито за \"гражданство\" и \"тормоз\". Сигналът срещу Гешев беше подаден през април от ромския активист Христо Николов заради думите му пред БНТ по повод Петко Дюлгеров - един от подсъдимите по делото за подкуп срещу Десислава Иванчева, който се отрече от първоначалните си показания: \"Господин Дюлгеров е подсъдим. Той даде показания в досъдебното производство в качеството му на обвиняем. Това, че той на по-късен етап ще се откаже от тези показания, беше калкулирано още в досъдебното производство. Така правят всички. Ние очаквахме, че той ще възприеме това поведение. Само да допълня, извинявайте, че ви прекъсвам! Единствено, което не можеше да се предвиди, беше ясно, че той ще каже, че това не е вярно в досъдебното производство, така правят всички подсъдими, така правят и циганите, включително, по делата. Това е масово\". \"Споменаването на думата \"циганите\" в общия контекст на разговора не може да бъде квалифицирано като нарушение на Закона за защита от дискриминация, чрез което ответникът изразява позиция или отделя ромите от останалата част от българската нация. На първо място, в изказването се илюстрира поведението на подсъдимите лица и тяхното процесуално поведение в досъдебна и съдебна фаза на производствата. В тази категория влизат всички лица, които въз основа на внесен в съда обвинителен акт са придобили качеството на подсъдим в наказателно дело. Тук следва да се посочи, че подсъдимите могат да бъдат от различен етнос и/или националност, тъй като Наказателният кодекс и Наказателнопроцесуалният кодекс, респ. българските наказателни съдилища не се влияят от гражданството или етноса на подсъдимия, а изясняване на обективната истина по конкретното наказателно дело, въпросите за вината и деянието, поведението на дееца и др., имащи значение за конкретното дело обстоятелства\", се казва в решението на КЗД по повод жалбата.", "date": "2019.07.02", "title": "Решение: Думите на Гешев \"...и циганите така правят\" не са дискриминация"}
{"url": "https://www.24chasa.bg/novini/article/7539235", "text": "Бившият македонски министър на транспорта и съобщенията Миле Янакиески е започнал гладна стачка от събота в следствения арест в Скопие поради наложената му мярка арест във връзка с най-новото предявено срещу него обвинение за продажба на държавни терени, предаде агенция МИА,цитирана от БТА. Янакиески протестира срещу неадекватното решение на съда, тъй като два пъти му е наложена мярка арест по едни и същи причини, каза адвокатът му Еленко Миланов. Адвокатът заяви за А1он, че домашният арест досега е бил ефикасен, тоест Янакиески не може нито да избяга, нито да оказва вляние на свидетели. Янакиески, който е заподозрян като организатор на събитията от 27 април в парламента на 27 април 2017 г.,в парламента на Македония, е обвинен от специализираната прокуратура и за продажба на държавни терени. В края на миналата седвмица полицията на Северна Македония арестува десетина души, бивши високопоставени функционери, сред които Янакиески, за злоупотреба с финансови средства. Те са заподозрени в незаконни действия във връзка с изграждането на хотелски комплекс край река Вардар върху три парцела.", "date": "2019.07.02", "title": "Бившият министър Миле Янакиески обяви гладна стачка в затвора в Скопие"}
{"url": "https://www.24chasa.bg/novini/article/7539237", "text": "Германската неправителствена организация \"Сий уоч\" е решена да продължи операциите си за спасяване на мигранти в Средиземно море, \"ако трябва, с нов кораб\" след ареста в Италия на капитана на хуманитарния кораб \"Сий Уоч 3\", предаде Франс прес. Ще продължим да съдействаме за спазване на правата на човека в Средиземно море и да наблюдаваме отблизо Европейския съюз, ако трябва и с нов кораб, ако нашият (\"Сий Уоч 3\") остане под възбрана, каза на пресконференция в Берлин говорителят на организацията Рубен Нойгебауер. Капитанът на \"Сий Уоч 3\" - 31-годишната Карола Ракете - е поставена под домашен арест на италианския остров Лампедуза в очакване на днешното решението на италианското правосъдие за законността на задържането й, след като вчера беше изслушана от съдийка в Агридженто (Сицилия), пише БТА. \"Сий уоч\" и други организации събраха над един милион евро от дарения на симпатизанти в интернет за покриване на съдебните разходи на Ракете. Според Асошиейтед прес поддръжници в Италия и Германия са събрали над 1,3 милиона евро. Организацията сега \"разполага с необходимата финансова подкрепа, за да продължи да работи\", подчерта Нойгебауер. Ракете беше задържана в събота \"за оказване на съпротива на боен кораб\", тъй като акостира в Лампедуза, принуждавайки катер на полицията да се отмести, за да не бъде блъснат в кея. За действията си тя може да получи до 10 години затвор. \"Сий уоч\" заяви, че проправяйки си път към пристанището на Лампедуза с 40 мигранти на борда, Ракете е действала съгласно международното право. Тя е съобщила за плановете си да акостира, след като 60 часа по-рано бе обявила бедствено положение, каза Нойгебауер и сравни ситуацията с опит на полицията да попречи на линейка да стигне до болницата. \"Ако някой е отговорен, това със сигурност не е Карола\", заяви той пред журналистите.", "date": "2019.07.02", "title": "Германската организация \"Сий уоч\" ще продължи да спасява мигранти в морето"}
{"url": "https://www.24chasa.bg/novini/article/7539255", "text": "Като най-силно представена партия и в новия Европейски парламент – ние, семейството на ЕНП, винаги сме вярвали, че силата е в обединението и толерантността.Това написа във фейсбук премиерът Бойко Борисов. Лидерите на страните-членки на Европейския съюз от дни опитват да договорят следващия председател на Европейската комисия. \"Убеден съм, че заедно ще достигнем до най-правилните решения и ще продължим да водим развитието на Европа. С канцлера Ангела Меркел и останалите колеги от ЕНП обсъждаме възможните кандидатури за лидери на европейските институции\", написа още той. \"Преди началото на Европейския съвет проведох двустранна среща с премиера на Полша Матеуш Моравецки\", написа още Борисов.", "date": "2019.07.02", "title": "Борисов: С Меркел и колегите от ЕНП обсъдихме кандидатурите за лидери"}
{"url": "https://www.24chasa.bg/novini/article/7539251", "text": "Лидерът на най-голямата опозиционна партия в Гърция Нова демокрация Кириакос Мицотакис критикува премиера Алексис Ципрас затова, че не отиде на срещата на високо равнище на ЕС, на която трябва да бъдат разпределени водещите европейски постове, предаде агенция АНА, цитирана от БТА. Мицотакис обеща мерки, предвиждащи незабавно намаляване на данъците, укрепване на бизнеса, подобряване на инвестиционния климат и в резултат откриване на нови работни места, с цел да се върнат хората, които напуснаха страната. Мицотакис призова гражданите да гласуват за Нова демокрация на предстоящите в неделя предсрочни парламентарни избори в Гърция.", "date": "2019.07.02", "title": "Мицотакис критикува Ципрас затова, че не отиде на срещата на високо равнище на ЕС"}
{"url": "https://www.24chasa.bg/novini/article/7539262", "text": "Фалшиви благотворителни организации, свързани с италианската мафия Ндрангета, са присвоили милиони евро от обществени фондове, след като са спечелили поръчки за услуги за мигранти, съобщи днес италианската финансова полиция, цитирана от ДПА и БТА. Задържани са били 11 души. Един от тях е в ареста, пет други - под домашен арест, а на други петима е забранено да напускат града, в който живеят. Между 2014 г. и 2018 г. пет благотворителни организации са спечелили поръчки за настаняване на мигранти в северните провинции Лоди, Парма и Павия, на стойност близо 7,5 млн. евро (8,5 млн. долара). От тази сума заподозрените, обвинени в измама и пране на пари, са присвоили близо 4,5 млн. евро за \"лични нужди\". Освен това ндрангета е използвала благотворителни организации, за да измъкне някои от членовете си от затвора, назначавайки ги на работа в организациите си. В Италия не е необичайно на някои осъдени да им бъде позволено на изтърпяват наказанията си извън затвора, ако полагат общественополезен труд или намерят някаква друга социалнополезна форма на заетост, отбелязва ДПА.", "date": "2019.07.02", "title": "Италианската мафия си е присвоила милиони евро от фондове за мигранти"}
{"url": "https://www.24chasa.bg/novini/article/7539243", "text": "След преброяването на всички гласове на местните избори в Албания на 30 юни Социалистическата партия на премиера Еди Рама е победител в 57 от общо 61 общини, предаде Танюг. Една от общините, в които не е избран кмет от Социалистическата партия, е Финики, където победител на изборите е кандидатът от партията на гръцкото малцинство МЕГА Кристо Кичо. Вече е сигурно, че в столицата Тирана кметът социалист Ерион Веляй е спечелил втори мандат, предаде БТА. В изборите не участва най-голямата опозиционна партия, Демократическата партия на Лулзим Баша, която призова за бойкот на вота. По данни на Централната избирателна комисия от общо регистрираните 3 464 328 граждани с право на глас на изборите са гласували 771 863, или 21,6 процента, което е най-ниската избирателна активност от въвеждането на многопартийна система в страната.", "date": "2019.07.02", "title": "Партията на Еди Рама е победител в 57 от общо 61 общини в Албания"}
{"url": "https://www.24chasa.bg/novini/article/7539252", "text": "18-годишният Иван Иванов загуби битката срещу тежкото заболяване, от което страдаше, съобщи  . „Трудно ми е да го напиша, но... днес Ванко загуби най-важната и голяма борба в живота си. Благодаря на всички, които бяха съпричастни и помогнаха в каузата за Ванко. Ще помня широката усмивка, която никога не слизаше от лицето ти дете. Ти беше боец, голям боец! Светлина по пътя ти и мир на душата ти ангелче“, написа в социалната мрежа Роси Бъчварова, която беше един от инициаторите за организиране на благотворителната кампания в помощ на бургазлията. Иван страдаше от рядко заболяване - муковисцидоза, която засяга белия дроб и панкреаса. През последните 12 месеца състоянието му беше изключително тежко, което наложи и включването му в листа с чакащи за трансплантация в чужбина. Екипът на \"24 часа\" изказва своите искрени съболезнования на роднините и близките на Иван Иванов.", "date": "2019.07.02", "title": "18-годишният Иван Иванов загуби голямата борба в живота"}
{"url": "https://www.24chasa.bg/novini/article/7539279", "text": "Френският президент Еманюел Макрон призова днес Иран незабавно да се откаже от решението си да надвиши предвидения в иранското ядрено споразумение лимит на запасите от обогатен уран, предаде ДПА и БТА. Иран трябва също така да се въздържа от каквито и да било други мерки, които биха били в нарушение на подписаното през 2015 г. споразумение, се казва в изявление на Елисейския дворец. Международната асоциация за атомна енергия (МААЕ) съобщи вчера, че Иран е надвишил допустимия от споразумението лимит на запасите от обогатен уран. Макрон заяви, че с тревога следи случващото се. Китай изрази съжаление за допуснатото от Иран нарушение на споразумението, но посочи, че причината за напрежението е кампанията на Съединените щати за оказване на натиск върху Техеран, предаде Асошиейтед прес. Говорителят на китайското външно министерство Гън Шуан каза днес пред журналисти, че Пекин ще продължи да изпълнява иранското ядрено споразумение и призова страните по него да проявят сдържаност, за да бъде сделката съхранена. Русия призовава Иран да прояви сдържаност във връзка със ситуацията около ядрената сделка и да изпълнява ключовите й положения, заяви руският външен министър Сергей Лавров, цитиран от ТАСС. \"Призоваваме иранските си колеги да проявят сдържаност и в никакъв случай да не се поддават на емоциите. Европейските си колеги призоваваме да изпълнят обещанията си и задълженията си, като направят така, че създаденият от тях механизъм да стане наистина ефективен, и да гарантират правата на Иран във връзка с резолюцията на ООН в сферата на търговско-икономическите връзки\", каза Лавров.", "date": "2019.07.02", "title": "Франция, Китай и Русия за надвишените от Иран запаси от обогатен уран"}
{"url": "https://www.24chasa.bg/novini/article/7539264", "text": "Най-силни мусонни валежи от повече от десетилетие причиниха наводнение във финансовата столица на Индия Мумбай, предаде ДПА. З2 души загинаха и бе нарушено движението по пътищата, железопътните и въздушните линии. Метеоролози казаха, че в Мумбай се е изляло най-голямото количество дъжд за 24 часа от 2005 г., обявен е червен код и е отправено предупреждение за още валежи. Дъждът, който не спира от вчера, принуди властите да обявят днешния ден за неработен и приканиха хората да си останат вкъщи. Летището на Мумбай отмени 52 полета, а 54 бяха пренасочени, предава БТА. При наводненията в Мумбай през 2005 г. загинаха хиляда души, активизираха се свлачища. Мумбай имаше проблеми и през 2017 г., когато градът бе сполетян от бури и валежи. Местните жители твърдят, че причината за хаоса, причиняван всяка година от мусоните в Мумбай, е лошото градско планиране и незаконното строителство.", "date": "2019.07.02", "title": "32 жертви взеха мусонните дъждове в Мумбай"}
{"url": "https://www.24chasa.bg/novini/article/7539353", "text": "14 руски моряци загинаха при пожар в подводница. По първоначална информация на министерството на отбраната на Русия става въпрос за изпитателна военна подводница, предава  . Пожарът е станал в руски териториални води. Вече е потушен. Разследването се води от военноморския флот на Русия. Инцидентът е станал в понеделник, но за него беше съобщено днес.", "date": "2019.07.02", "title": "14 моряци загинаха при пожар в руска подводница"}
{"url": "https://www.24chasa.bg/novini/article/7539347", "text": "В България 41 на сто от работниците казват, че работното време не съответства на семейните и социални ангажименти. Средно за ЕС този дял е около 22 на сто. Това се дължи на факта, че в България не са широко разпространи различните форми на заетост. Това каза Виолета Иванова, главен икономист в КНСБ по време на дискусионен форум, организиран със съдействието на фондация \"Фридрих Еберт\". Дискусионният форум събра синдикалисти, експерти представители на различните конфедерации на КНСБ, които обсъдиха сумираното работно време и баланса между времето за работа и личен живот. Виолета Иванова изтъкна, че именно поради липсата на гъвкави форми на заетост и липсата на възможност на съвместяване на личния със семейния живот у нас се запазва трендът на лицата, които отпадат от самия трудов живот. Тя изтъкна, че националната статистика изследва именно този кръг лица, които заявяват, че желаят да работят, но не работят поради лични и семейни причини. По думите й по данни на статистиката за 2010 г. те са били 18 хиляди. \"Сега те са 20 хиляди, тоест трендът се запазва\", констатира Иванова. Тя обясни, че всички тези незаети лица остават на социално подпомагане, разчитат на едни по-ниски пенсии, увеличава се бедността. \"Това означава, че се губи голям потенциал, защото се увеличават публичните фондове\", констатира още експертът. Иванова каза още, че все по-големи трудности при съвместяването на времето за работа и личното време изпитват мъжете, защото досега в центъра на европейските политики, са жените и възможността те да се върнат по-рано на работа. По думите й в тази насока са и очакванията към готвената нова европейска директива относно равновесието между професионалния и личния живот на родителите и лицата, полагащи грижи. В тази връзка от КНСБ имат предложения за увеличаването на платения отпуск за родителите до навършване на десет години на детето, вместо сегашните осем, създаване на отпуски за спешни семейни причини, разширяване на кръга лица, които полагат грижи за член на семейството, както и въвеждане на гъвкави схеми на работа, което да става по искане на работника, когато това се налага по семейни причини. Сред добрите световни практики, Иванова открои съществуващите в Швейцария ваучери за услуги за отглеждане на деца. По думите й такава система има и в Белгия, като там тя не е ограничена само за деца, а включва услуги за разхождане на куче, водопроводни услуги. Там държавата поема 70 на сто от стойността на ваучера, а потребителят заплаща 30 на сто от него. Работодателите купуват тези ваучери, като компаниите доплащат въпросните 30 на сто вместо работника.", "date": "2019.07.02", "title": "КНСБ настоява за платен отпуск в случай на болен член от семейството"}
{"url": "https://www.24chasa.bg/novini/article/7539352", "text": "Турция ще обмисли възможността за покупка на руски изтребители ако Вашингтон откаже да й достави изтребители бомбардировачи Ф-15, съобщи агенция Блумбърг, цитирана от ТАСС. По данни на агенцията Турция се надява също на съвместно производство с Русия на ракети от ново поколение, съобщава БТА.                                                                                                                                                                                                                                                                                                                       ", "date": "2019.07.02", "title": "Турция обмисля възможността за покупка на изтребители от Русия"}
{"url": "https://www.24chasa.bg/novini/article/7539378", "text": "МВР и Главна дирекция \"Пожарна безопасност и защита на населението\" предупредиха за опасност от пожари. ОПАСНОСТ ОТ ПОЖАРИ ПРИ ПРИБИРАНЕ НА РЕКОЛТАТА Във връзка с високите температури и стартиралата жътвена кампания, напомняме за пълната забрана за паленето на огън в близост до земеделски и горски масиви. Забранено е тютюнопушенето и паркирането на МПС в площите с посеви и на разстояние по-малко от 50 м от тях. След прибиране на реколтата е забранено изгаряне на стърнища, на сухата тревна растителност в слоговете и крайпътните ивици, както и на други растителни остатъци и отпадъци. Физическите и юридическите лица, преминаващи покрай неожънати площи, са длъжни да спазват правилата и нормите за пожарна безопасност и с действията си да не предизвикват възникването на пожари. Юридическите лица, стопанисващи републикански, общински и частни пътища, преминаващи през и/или покрай житни посеви, осигуряват механично отстраняване на сухите треви и храсти, горими предмети и материали в сервитута на пътя. В жътвената кампания се използва земеделска техника, която е технически изправна и е оборудвана с необходимите уреди за пожарогасене. При започване на жътвата житните култури се парцелират на площи за еднодневна работа с противопожарни ивици, широки не по-малко от 6 м., изпълнени чрез ожънване, отстраняване на сламата и изораване. ОПАСНОСТ ОТ ПОЖАРИ ПРИ ПРИГОТВЯНЕ НА ЗИМНИНА Паленето на открит огън за приготвяне на зимнина да става на специално пригодени за целта места, при безветрие и на безопасни разстояния от съседни сгради (8-10м.). В радиус на 2 м около мястото на огъня, се почиства от горими отпадъци, предмети и суха трева. Осигурява се непрекъснат надзор над огъня и подръчни средства за гасене (кофи с вода, градински маркуч и др.) След приключване, огънят се изгасява, като не се оставят тлеещи въглени, а мястото се наблюдава в следващите часове. При забелязване на пожар незабавно се обадете на тел.112. Това съобщи н-к група \"ДПК\" и \"ПД\" старши инспектор Светлин Василев.", "date": "2019.07.02", "title": "МВР предупреди: Има опасност от пожари"}
{"url": "https://www.24chasa.bg/novini/article/7539309", "text": "Софийският градски съд оправда бившния министър на отбраната Николай Ненчев от кабинета \"Борисов 2\" затова, че не е изпълнил договор с руската компания \"РСК-МиГ\" за ремонт на двигатели на изтребителите. Според съдия Петър Стоицев договорът с Полша, в чиято подготовка Ненчев е участвал, е бил по-изгоден. Оправдателната присъда бе посрещната с аплодисменти от поддръжници на Ненчев. Обвинението по отношение на бившия министър бе затова, че той е разпоредил на своята заместничка да не предприема изпълнение по двата договора с руската компания, които са на стойност 7 388 666 лева без ДДС, а да ги съхранява в каса. С това съдействие той е целял да ощети \"РСК- МиГ\". В подробни мотиви съдия Стоицев обясни защо са приели, че Ненчев е невинен. В хода на делото се доказали една част от фактите в обвинителния акт, а именно, че през този период - 2015 г., състоянието на изтребителите било изключително тежко. Поддръжката им не е била финансирана. Вследствие на това недофинансиране драстично спада броя на годните самолети. Те били единици. Съдията не посочи точна бройка, тъй като делото е секретно. Мнението на Стоицев е, че материалите трябва да бъдат разсекретени, тъй като засягат далечен период - 2015 г. Също така по делото се доказало, че бе била осигурена подготовка на младите летци. Доказало се и че Ненчев е възпрепятствал изпълнението на договора с руската фирма. \"Извън тези факти в хода на делото се установиха много други, включително и от двама президенти, които реално оневиняват подсъдимия\", каза съдия Стоицев (по делото бяха разпитани Румен Радев и Росен Плевнелиев). На първо място, макар и да е възпрепятствал договорите с Русия, Ненчев е имал дейно участие при сключването на договора с Полша за ремонт на двигатели. Подготовката е започнала на високо ниво и е продължила с експерти. Съдът е съпоставил договорите с Полша и с руската фирма и е установил, че договорът с поляците е бил много по-изгоден с нашата страна. Договорът с \"РСК МиГ\" бил само за два двигателя, а с Полша за 6, плюс предоставяне на два оборотни двигателя - \"с които за известно време да се закърпи положението\". Вторият факт, който превръщал договора с Полша в по-благоприятен, била цената. Ремонт с Полша щял да бъде направен за 1 млн. и 23 хил. за един двигател, а с \"РСК МиГ\" за близо 4 милиона евро без ДДС. ДДС-то възлизало на 726 хиляди евро и така цената стигала до 4 545 010 евро. Третият факт били гаранциите. За разлика от поляците, които предлагали гаранции 24 месеца и 200 летателни часа, то по договора с руската фирма били залегнали 100 часа и 12 месеца. Съдът също така посочи, че изборът между двата договора е въпрос на политическо решение, тъй като ремонтирането на наши изтребители от чужда държава ни поставя в известна зависимост. \"Въпросът е политическо решение - да се избере по-малкото зло и от кого да бъде тази зависимост\", каза съдия Стоицев. Той цитира и член 105 от Конституцията, който казва, че външната политика на страната се осъществява от Министерския съвет. Присъдата може да бъде протестирана.  \"Защитил съм българския интерес, а това, че съм нарушил интересите, на която и да е чужда компания не ме интересува, каза Ненчев извън съдебната зала. ", "date": "2019.07.02", "title": "Оправдаха Николай Ненчев за ремонта на\nМиГ-овете. Съдът: Договорът с Полша е бил по-изгоден"}
{"url": "https://www.24chasa.bg/novini/article/7539420", "text": "Около 40-годишен психично болен мъж подгони с моторна резачка хората в град Рила, предаде  . По чудо няма пострадали. Инцидентът стана в градчето към 13.30 ч. Заради горещините по улиците е нямало много хора. Мъжът се е опитал да спре леки коли и да ги реже, задържан е от полицията. Очаква се консултация с психиатър. Самият той също не е пострадал, въпреки подадения сигнал, че се е нарязал.", "date": "2019.07.02", "title": "Психично болен подгони с резачка съграждани в Рила, задържаха го"}
{"url": "https://www.24chasa.bg/novini/article/7539432", "text": "Проведох двустранна среща и с премиера на Италия Джузепе Конте. Това написа във фейсбук премиерът Бойко Борисов от Брюксел, където лидерите на страните-членки на Европейския съюз от дни опитват да договорят следващия председател на Европейската комисия. \"И пред него заявих позицията си, че е нужен компромис. Проточилата се процедура по избор на титуляри на висшите постове в Европейския съюз и трудните разговори рушат авторитета на Европа\", написа още Борисов.", "date": "2019.07.02", "title": "Борисов: И пред Конте заявих, че е нужен компромис"}
{"url": "https://www.24chasa.bg/novini/article/7538944", "text": "Република Кипър е започнала правни действия срещу три компании, свързани със сондажите за природен газ, които Турция извършва западно от острова, съобщи Ройтерс, като се позовава на високопоставен представител на кипърското външно министерство. Източникът не е пожелал да назове компаниите, но е уточнил, че те не са турски. Турският сондажен кораб \"Фатих\" е закотвен и се предполага, че извършва сондажи западно от Кипър от миналия месец, а друг кораб, \"Явуз\", се очаква да бъде изпратен скоро източно от острова. Кипър вече издаде международни заповеди за арест срещу екипажа на \"Фатих\", предаде БТА. На 18 юни съветът \"Общи въпроси\" на Европейския съюз поиска от Европейската комисия и Европейската служба за външна дейност да внесат без забавяне варианти за подходящи мерки по отношение на Турция заради незаконните сондажи в кипърската изключителна зона. Турция от своя страна твърди, че проучванията, които провежда за находища на природен газ, са или в нейния контитентален шелф, или в блокове, в които турската държавна петролна компания е получила концесия от правителството на признатата само от Анкара Севернокипърска турска република.", "date": "2019.07.02", "title": "Кипър ще съди компании, свързани със сондажите на Турция край острова"}
{"url": "https://www.24chasa.bg/novini/article/7538892", "text": "Изненадващата смърт на германската актриса Лиза Мартинек шокира германската телевизионна общност.  47-годишната актриса загина по време на почивка в Италия. Тя била на разходка с лодка заедно със съпруга си - италианския режисьор Джулио Ричарели, в залива Сант'Андрея, който се намира на север от италианския остров Елба.  Двамата се гмурнали в Средиземно море, актрисата обаче изгубила съзнание във водата. Съпругът й успял да я извади и извикал линейка, като се насочил обратно към залива. Лекар от италианския град Гросето се е борил с часове, за да спаси живота на Мартинек. Линейка отвела актрисата до летището на Марина ди Кампо, което се намирало на по-малко от 25 километра от залива. От там тя била откарана с хеликоптер до болница в Гросето. \"3 часа опитвахме да върнем г-жа Мартинек обратно към живота. Не успяхме обаче да възстановим ударите на сърцето й\", разказва доктор Лимбруно, цитиран от \"Билд\". Причината за внезапната смърт на актрисата все още не е ясна. Разултатите от аутопсията трябва да излязат днес. Лиза Мартинек пристигнала със семейството си на остров Елба миналата седмица.   Там тя искала да се подготви за втория сезон на сериала \"Die Heiland\". Актрисата има 3 деца - на 4, 7 и 8 години. В сериала тя играеше в ролята на незрящата адвокатка Роми Хайланд, управляваща адвокатска кантора заедно с ексцентричната си помощничка Ада Холендър (играна от Ана Фишер). Роми успява да помага благодарение на феноменалната си памет и остър слух. Филмът е вдъхновен от истинската история на берлинската адвокатка Памела Пабст.", "date": "2019.07.02", "title": "Aктрисата Лиза Мартинек загина по време на гмуркане в Италия, 3 часа лекар се бори за живота й"}
{"url": "https://www.24chasa.bg/novini/article/7538970", "text": "Началото на заседанието на Европейския съвет за разпределяне на водещите европейски постове, беше отложено на два пъти, предадоха световните агенции, цитирани от БТА. Срещата трябваше да започне още сутринта, но беше отложена първо за 11 ч. по Гринуич (14 ч. българско време), а после и за 13 ч. по Гринуич (16 ч. българско време), за да има повече време за двустранни консултации. Същевременно европейски източник каза, че лидерите сега разглеждали предложение за председател на Европейската комисия да бъде избрана германската министърка на отбраната Урсула фон дер Лайен, предадоха ТАСС и Ройтерс.", "date": "2019.07.02", "title": "Началото на заседанието на Европейския съвет бе отложено на два пъти"}
{"url": "https://www.24chasa.bg/novini/article/7539018", "text": "С Виктор Орбан обсъдихме възможните варианти за позициите, които бихме подкрепили. Това написа във фейсбук премиерът Бойко Борисов, който в момента е в Брюксел за извънредно заседание на Европейския съвет. Лидерите на страните-членки на Европейския съюз от дни опитват да договорят следващия председател на Европейската комисия. Именно тези варианти са обсъдили Борисов и Орбан.", "date": "2019.07.02", "title": "Борисов обсъди с Орбан вариантите за шеф на Еврокомисията"}
{"url": "https://www.24chasa.bg/novini/article/7538984", "text": "Четирима пътуващи в кола пострадаха в катастрофа на пътя Бургас - Созопол вчера, съобщиха от Областната дирекция на полицията. Това е станало към 15:00 часа на 1 юли на км 10+6. Лекият автомобил \"Санг Йонг\" с бургаска регистрация катастрофира самостоятелно, преобръщайки се извън платното за движение. Водачът е бил 35-годишен бургазлия. Шофьорът се е движил със скорост несъобразена с пътните условия и интензивността на трафика, поради което е загубил контрол над волана. Четиримата пострадали са откарани в УМБАЛ – Бургас. Освен охлузни рани, един от тях е получил контузия на черепа и шийните прешлени. Той е без опасност за живота.", "date": "2019.07.02", "title": "Четирима ранени на пътя Бургас - Созопол, един е с контузия на черепа и шията"}
{"url": "https://www.24chasa.bg/novini/article/7539052", "text": "Румъния ще остане най-искреният поддръжник на усилията на Република Молдова по европейския й път, заяви днес премиерът на Румъния г-жа Виорика Дънчила след среща с гостуващата в Букурещ премиерка на Молдова Мая Санду, предаде агенция Аджерпрес. Дънчила увери Санду в пълната готовност на румънското правителство и лично нейната за отлично сътрудничество с новото правителство в Кишинев \"в духа на двустранното стратегическо партньорство за европейска интеграция на Р. Молдова\". Румънският премиер каза, че на разговорите с Мая Санду е изтъкнала важността на укрепването на езиковата, културната и историческата общност, които стоят в основата на специалните отношения между двете страни, предаде БТА. \"Изпратих днес твърдо послание на подкрепа на Република Молдова в посока продължаване на европейските цели и прилагане на реформите, поети в контекста на споразумението за асоцииране с ЕС\", заяви Дънчила и допълни, че няма друга алтернатива за осигуряване на демокрация и просперитет на Р. Молдова. В тази посока Дънчила е уверила, че Румъния ще остане най-искреният поддръжник на усилията на Р. Молдова по европейския й път. Дънчила каза, че Румъния иска да допринесе за по-твърд ангажимент на ЕС в подкрепа на европейската перспектива на Р. Молдова. \"В консултации с нашите европейски партньори и с европейските институции сме готови да подкрепим деблокирането на финансовата помощ, отпусната от ЕС на Р. Молдова, и да предоставим експертиза на двустранно равнище (...), имайки предвид опита, натрупан от Румъния в контекста на румънското председателство на Съвета на ЕС\", каза Виорика Дънчила. Румънската премиерка посочи, че от разговорите със Санду е произлязъл ясно общият интерес към напредване на двустранните проекти, с акцент върху тези, които касаят енергийната свързаност. Дънчила е подчертала, че Румъния отдава голямо значение на уреждането на приднестровския конфликт при спазване на териториалната цялост на Р. Молдова и без засягане на европейския вектор на страната. Премиерът на Молдова Мая Санду каза, че страната се нуждае от подкрепата и опита на Румъния в укрепването на административния капацитет на централната и местната власт, съобщава още Аджерпрес. Санду оцени, че е имала \"конструктивни и важни\" разговори в Букурещ, както по отношение на двустранните отношения, така и относно европейския дневен ред на Р. Молдова. Молдовският премиер отбеляза, че на срещите днес е подчертала желанието на Кишинев за задълбочаване на институционалното сътрудничество в различни области. Сред съвместните проекти Мая Санду открои завършването и пускането в експлоатация на газопровода Яш-Унген-Кишинев. Друг приоритет по нейните думи е увеличаването на търговския обмен между двете страни и взаимните инвестиции. Санду е насърчила румънските компании да инвестират в Р. Молдова, като е отбелязала, че Румъния е най-големият търговски партньор на Молдова в момента. По време на визитата в Букурещ премиерът на Молдова се срещна и с председателя на Камарата на депутатите Марчел Чолаку, който я поздрави за преодоляването на \"сложната ситуация\" в Кишинев. Чолаку поздрави Санду за избирането й за премиер, а тя благодари за посланията на подкрепа и посочи, че Р. Молдова винаги е разчитала на помощта на Румъния.", "date": "2019.07.02", "title": "Дънчила: Румъния ще остане най-искреният поддръжник на Молдова по европейския й път"}
{"url": "https://www.24chasa.bg/novini/article/7539047", "text": "33-годишен от Нови пазар е хванат да шофира с 2,81 промила алкохол, съобщиха от бургаската полиция. Срещу него е образувано бързо полицейско производство в Първо Районно управление – Бургас. Мъжът е управлявал лек автомобил \"Форд Транзит\", с великотърновска регистрация, по ул. \"Владимир Вазов\".", "date": "2019.07.02", "title": "МВР задържа мъж да шофира с 2,81 промила алкохол"}
{"url": "https://www.24chasa.bg/novini/article/7539054", "text": "Турция явно ще стане първата и единствена членка на НАТО, която ще се сдобие с модерната руска противоракетна система С-400. И то съвсем скоро - вероятно още през юли. Изглежда, че не е имало голяма полза от призивите на американското правителство за отмяна на сделката с Русия, чиято стойност възлиза на 2,5 милиарда долара. Във Вашингтон се опасяват, че чрез своите оръжейни системи Москва би могла да шпионира НАТО. Затова американците заплашват, че няма да доставят на Турция обещаните американски изтребители Ф-35, пише  . С-400 е зенитно-ракетен комплекс с голям и среден обсег на действие. Това е най-мощният модел от поредицата противоракетни системи, разработени след Втората световна война в СССР и модернизирани по-късно в Русия. Числото 400 символизира максималния обхват в километри. Според Министерството на отбраната в Москва, С-400 трябва да бъде гръбнакът на руската противовъздушна отбрана. Системата е пусната в експлоатация през 2007 година. Оттогава все повече военни части биват оборудвани с нея - включително на анексирания полуостров Крим, както и на руския ексклав на Балтийско море Калининград. Предимствата на С-400 Комплексът С-400 включва мобилен радар, команден център и ракетоносец, превозващ 4 ракети. Производител е държавният оръжеен концерн \"Алмаз-Антей\", който попада в списъка със санкции, наложени от ЕС и САЩ заради действията на Русия срещу Украйна. С-400 е способна да унищожава разузнавателни самолети, самолети със стратегическо и тактическо предназначение (в това число и \"невидими\" самолети, разработени по технологията \"Стелт\"), оперативно-тактически балистични ракети, балистични ракети със среден радиус, свръхзвукови цели, както и безпилотни самолети на височини до 27 километра. Руските медии твърдят, че руската противоракетна система е по-добра от тази на САЩ или Франция. \"Докато Западът произвежда по-добри самолети, руснаците винаги са били лидери в ракетната технология\", потвърждава Ричард Конъли от университета в Бирмингам, Великобритания. Според него важно предимство е и цената: \"С-400 е два пъти по-евтина от американската система \"Patriot\"\", казва Конъли. Зад покупката на тази противоракетна система обаче биха могли да се крият и политически причини. Самият факт, че С-400 е специално проектирана за действие срещу американски оръжия, би могъл да бъде привлекателен за Турция, смята британският експерт. Според московския военен експерт Александер Голц, закупуването на С-400 е чисто политическо решение. \"Турция няма врагове, от които да трябва да се защитава със С-400. Това е сигнал, оправен към САЩ и другите, че Анкара упражнява независима отбранителна политика\", казва Голц. Турция ще бъде втората страна след Китай, снабдена със отбранителни системи от вида С-400. И Индия вече е подписала договор за 5,5 милиарда долара и очаква своята доставка. Някои страни от Персийския залив също проявяват интерес. И все пак: С-400 има и своите недостатъци, казват експерти. \"Системата никога не е била тествана в истинска военна ситуация\", изтъква Сиймон Веземан от Стокхолмския международен институт за изследване на мира СIPRI. \"Единствената противовъздушна система, изпробвана в битка, беше американската \"Patriot\" по време на войната в Персийския залив през 1991 година.\" Русия вече е разположила отбранителната си система в Сирия, за да защитава тамошните си бази. \"С-400 можеше да демонстрира способностите си при американския удар над Сирия с крилатите ракети \"Tomahawk\" през 2018 година, но руското ръководство беше достатъчно разумно да не я използва\", обяснява Александер Голц. Една от особеностите на С-400 е, че тя може да се използва самостоятелно. Именно това позволява на Турция да използва руското оръжие извън мрежата на НАТО. Остава въпросът как Турция ще защити своята С-400 от въздушни нападения. В Русия това се случва с помощта на модерна система за противовъздушна отбрана на къси разстояния. Дали Турция ще закупи и тази система от Русия? Засега не е ясно. Знае се обаче, че Москва е изразила желание да продава и други оръжия на Анкара. Идва ред и на С-500 Турция от своя страна се надява на технологичен обмен. Някои части за С-400 трябва да се произвеждат в Турция. \"Но това е по-скоро символично участие - няколко винта, не повече\", казва Александер Голц. Според непотвърдени съобщения в руските медии, Москва е отказала да даде достъп на Турция до електронни настройки, като например софтуера, програмиран да разграничава \"приятел\" от \"враг\". Докато Русия оборудва собствената си армия със С-400, тя вече работи усилено върху следващия модел противоракетна система. Той трябва да се нарича С-500 \"PrometheuС\" и се очаква да влезе в експлоатация през 2020 година. Новата система трябва да бъде с още по-голям обсег на действие и да е способна да унищожава дори ниско летящи сателити.", "date": "2019.07.02", "title": "Новото оръжие на Турция: какво могат руските С-400"}
{"url": "https://www.24chasa.bg/novini/article/7539044", "text": "Началникът на Националния военен университет във Велико Търново бригаден генерал Пламен Богданов е подал рапорт до министъра на отбраната за освобождаване от поста. Бриг. ген. Пламен Богданов ръководи НВУ \"Васил Левски\" от четири години. В рапорта до военния министър той посочва лични причини за напускането. Според запознати обаче решението му за оттеглянe било, защото като офицер от Военновъздушните сили не счита за редно и морално да ръководи военния университет след отделянето на авиационния факултет в Долна Митрополия като самостоятелно висше военно училище. До две седмици се очаква министър Красимир Каракачанов да внесе предложение до Министерски съвет за освобождаването и назначаването на нов началник на НВУ. Новият началник на висшето училище трябва да бъде назначен с указ на президента.", "date": "2019.07.02", "title": "Началникът на Военния университет напуска"}
{"url": "https://www.24chasa.bg/novini/article/7539067", "text": "“На този етап основният план, който се обсъжда от лидерите, е новият председател на ЕК да бъде кандидатът на ПЕС Франс Тимерманс. Подобен вариант би бил огромен успех за ПЕС и ще даде начало на качествена промяна в работата на европейските институции, след повече от двадесет години доминация на десницата в Европа“. Това заяви президентът на ПЕС и български евродепутат Сергей Станишев днес в Брюксел след поредния кръг на консултации между премиерите-социалисти. „Преговорите за лидерството на ЕК не са просто пазарлък за определяне на нови началници в ЕС, които да бранят статуквото. ПЕС следва определена линия за качествена промяна в Европа, така че социалното да бъде на преден план. Държим на кандидатурата на Франс Тимерманс не от инат, а защото той е носителят на тази нова посока за ЕС. Залогът е голям – европейските граждани искат повече справедливост, искат Съюз, който генерира ползи и благоденствие за всички хора, вместо да разделя държави и общества на привилегировани и онеправдани. Благодаря на премиерите от ПЕС за усилията в хода на преговорите и затова, че заедно се държим като един отбор, за разлика от другите политически семейства, които остават разделени“. “Ако Тимерманс поеме Европейската комисия, това би било огромен шанс за България. Той предлага акцент върху социалните политики, което е в интерес на страната ни, тъй като за съжаление продължаваме да бъдем на дъното на всички класации в ЕС. Успехът на ПЕС ще означава край на модела „Европа на две скорости“, на двойните стандарти, на разделението център-периферия. Уверен съм също, че Франс ще продължи да бъде безкомпромисен по темата „върховенство на закона“. Тази перспектива, изглежда, уплаши някои лидери, които виждат заплаха за собствения си авторитарен стил на управление. Фактът, че такива лидери са склонни да подкрепят Вебер или друг кандидат на ЕНП за шеф на Комисията издава намерението на десните да продължат с различното третиране на „наши“ и „ваши“ държави и правителства, както години наред толерираха Орбан“, смята Станишев. “Предстои нов кръг на трудни преговори. Част от десните лидери все още отказват да приемат реалностите след европейските избори, когато милиони европейци дадоха своя глас за промяна. Десницата, която мълчаливо разчита на гласовете на Орбан и на подкрепата на евроскептиците, има превес по отношение на броя депутати в ЕП, но балансът на силите вече е в полза на лявоцентристкия блок. Ето защо фаворит за председател на ЕК е социалист – защото само той може да събере необходимото мнозинство в ЕП”, категоричен е Станишев.", "date": "2019.07.02", "title": "Станишев: Тимерманс - шеф на ЕК ще бъде шанс за България и ново начало за Европа!"}
{"url": "https://www.24chasa.bg/novini/article/7539078", "text": "Ръководителят на МВФ Кристин Лагард може да стане новия председател на Европейската централна банка в резултат на предварителни споразумения между Франция и Германия, съобщиха източници, цитирани от Ройтерс и Блумбърг. Дипломатически източник, запознат с въпроса, посочи, че френският президент Еманюел Макрон е предложил на германския си колега Ангела Меркел, че Кристин Лагард трябва да получи управленския пост в ЕЦБ след изтичането на мандата на Марио Драги по-късно тази есен, предаде  Същият източник добави, че Меркел е \"много положително\" настроена към идеята Лагард да оглави ЕЦБ.", "date": "2019.07.02", "title": "Франция и Германия са склонни да подкрепят Кристин Лагард за шеф на ЕЦБ"}
{"url": "https://www.24chasa.bg/novini/article/7539098", "text": "Номинирането на Педро Санчес за испански премиер е насрочено за 23 юли, съобщи днес председателят на Конгреса на депутатите, въпреки че лидерът на социалистите все още не разполага с достатъчна подкрепа, предаде Франс прес. \"Първото гласуване ще се състои във вторник, 23 юли\", заяви Меричел Батет Ламаня пред журналисти след телефонен разговор с Педро Санчес, който е в Брюксел за срещата на Европейския съвет. Ако номинацията му се провали, политическите сили ще разполагат с два месеца да намерят изход от задънената улица, в противен случай трябва да се проведат нови парламентарни избори през ноември, четвърти за последните четири години, предава БТА. Дошъл на власт през юни 2018 г. след вот на недоверие срещу консерватора Мариано Рахой, Педро Санчес спечели парламентарните избори в края на април. Той обаче няма абсолютно мнозинство в парламента, а неговата Испанска социалистическа работническа партия (ИСРП) има 123 депутати в 350-членния законодателен орган. Затова ИСРП трябва да получи подкрепата на ляворадикалната партия \"Подемос\", която има 42 депутати, и на някои по-малки регионални партии. Но \"Подемос\" иска в замяна да влезе в правителството, а Педро Санчес не приема това условие. За да остане на власт, на 23 юли ИСРП би трябвало да получи абсолютно мнозинство от 176 гласа, които обаче не е в състояние да събере, отбелязва АФП.", "date": "2019.07.02", "title": "Номинират Педро Санчес за испански премиер на 23 юли"}
{"url": "https://www.24chasa.bg/novini/article/7539095", "text": "22 юли се очертава като много важна дата за Кубрат Пулев. Тогава от щаба на нашия боксьор ще искат наказанието му да бъде намалено и вместо на 23 септември, да получи лиценза си още идния месец, съобщи  Специализираното издание пише, че има големи шансове от Калифорнийската атлетическа комисия да са благосклонни към 38-годишния боксьор. Пулев ще бъде изслушан и ще трябва да покаже доказателства, че е изпълнил всички стъпки, които му бяха наредени. Боксовото издание изброява и какви са вариантите за Кобрата в следващата близо година, като той остава основен кандидат за бой за световната титла на IBF. При положение, че боксьорът ни си върне още в края на юли лиценза, то го очаква известно време на подготовка, за да може да се представи достойно срещу световния шампион. Независимо дали това ще е Анди Руис, или Антъни Джошуа след реванша помежду им. От боксовото издание твърдят, че е много възможно Кобрата да има бой през август месец и след това още един, който да е ноември или декември. Когато е плануван и вторият епизод между Руис и Джошуа. Това означава, че чак през 2020 година - март или април, Пулев най-сетне би могъл да излезе в битка за световната титла.", "date": "2019.07.02", "title": "Кубрат може да получи лиценза си предсрочно"}
{"url": "https://www.24chasa.bg/novini/article/7539085", "text": "Германия се е съгласила да изплаща обезщетения и на съпрузи на починали пострадали от Холокоста, а също така и да увеличи други плащания, с което през 2020 г. ще изплати близо един милиарда долара, предаде Асошиейтед прес. Агенцията се позовава на базираната в Ню Йорк организация \"Конференция за еврейските материални претенции към Германия\". Досега изплащанията на обезщетения спираха със смъртта на пострадалите от Холокоста. Сега Берлин се е съгласил да продължава да изплаща обезщетенията девет месеца след смъртта на пострадалия, като парите ще получава неговият съпруг. Компенсации ще получат 14 000 съпрузи на пострадали, чиито половинки са починали преди взетото от Берлин решение, а общият брой на хората, които ще получат плащания е около 30 000 души, заяви представителят на Конференцията за еврейските материални претенции към Германия Грег Шнайдер. Отделно Германия се е съгласила да увеличи размера на социалните помощи за оцелели от Холокоста от 44 милиона евро на 524 милиона евро за 2020 г. Тези средства отиват при социални организации, които предоставят на оцелелите широк набор от услуги, включително психологическа грижа и грижа в домовете на оцелелите. Около 132 000 пострадали от Холокоста получават подобни услуги. Германия се съгласи също така да увеличи размера на директните обезщетения, които се изплащат за преживени особени страдания. Подобни плащания получават около 60 000 оцелели от Холокоста в 83 страни.", "date": "2019.07.02", "title": "Германия ще изплаща обезщетения и на съпрузи на починали пострадали от Холокоста"}
{"url": "https://www.24chasa.bg/novini/article/7539101", "text": "Президентът Доналд Тръмп държи танкове да участват в честването на 4 юли. Той заяви вчера, че демонстрирането на американски танкове ще е част от специалното събитие за 4 юли във Вашингтон, в което той ще участва, а фотограф на Асошиейтед прес видя поне два танка М1А1 \"Ейбрамс\" и две бойни машини на пехотата \"Брадли\" на вагон-платформи в железопътно депо в югоизточния край на Вашингтон. Военната полиция охранява машините, видими за минувачите по близките улици. Американски служител заяви пред Асошиейтед прес, че военните машини, които ще бъдат използвани на събитието за 4 юли, са разположени в това депо. Тръмп изрази желанието си за военен парад с танкове и друга бойна техника в окръг Колумбия, след като наблюдава подобен парад по случай 14 юли в Париж през 2017 г. Този план в крайна сметка отпадна, отчасти защото би бил много скъп, въпреки че Тръмп очевидно държеше на тази идея. Местни служители също се противопоставиха с аргумента, че тежките бронирани танкове ще повредят градските улици. \"Ще разположим няколко танка\", каза Тръмп вчера в Овалния кабинет, като изглежда се съобрази с аргументите на градските власти. Той обаче не даде подробности къде ще се намират машините. \"Наистина трябва да се внимава, защото тежките танкове се отразяват неблагоприятно на пътищата. Така че ще трябва да ги разположим в определени райони, като ще демонстрираме чисто новите танкове \"Шърман\" и чисто новите танкове \"Ейбрамс\", каза Тръмп. Танковете \"Шърман\" са най-използваните от САЩ по времето на Втората световна война, но от десетилетия не се използват. Към настоящия момент основните танкове на САЩ са танковете М1А1 \"Ейбрамс\". Два танка М1А1 \"Ейбрамс\" и две бойни машини \"Брадли\" ще бъдат демонстрирани като част от събитието на Тръмп \"Приветствие към Америка\", твърди американски служител, говорил при условия на анонимност, тъй като детайлите на парада не са оповестени. Всеки танк \"Ейбрамс\" тежи повече от 60 тона. Танковете се докарват с товарни вагони от най-близко разположената база на армията, където ги има - Форт Стюарт, щата Джорджия. Белият дом отказа да разпространи допълнителни подробности. Тръмп разказа за свое посещение по-рано тази година в завод в Лима, щата Охайо, където се реновират танковете М1А1 \"Ейбрамс\". Имаше риск заводът да бъде закрит, но продължи да работи заради инвестициите на Тръмп в сферата на отбраната. \"Разполагаме с невероятно въоръжение и бойна техника, която ще демонстрираме - чисто нова. Гордеем се с това. Знаете, че сега произвеждаме много нови танкове. Строим много нови танкове в Лима, Охайо - нашия страхотен завод за танкове, който някои хора искаха да закрият, преди да бъда избран и да попреча това да стане и сега там има голямо производство\". Събитията в четвъртък се очаква да включват военен парад на Сините ангели на американския флот и други самолети. \"Във Вашингтон ще отпразнуваме един страхотен 4 юли. Няма да прилича на никой друг. Ще бъде специален и се надявам да дойдат много хора. Ще бъде посветен на нашата страна и ще бъде приветствие към Америка. Аз ще кажа няколко думи, над главите ни ще летят самолети, най-добрите изтребители на света и други самолети\", каза Тръмп. Тръмп планира да произнесе реч пред мемориала на Линкълн по време на неговото \"Приветствие към Америка\", което бе добавено към обичайния списък със събития по случай Деня на независимостта в столицата на САЩ. Ежегодните фойерверки ще бъдат по-близо до мемориала на Линкълн, вместо до Вашингтонския монумент, каквато бе дългогодишната традиция. Събитието ще бъде отворено за обществеността и безплатно, но ще има и зона с билети за ВИП гости, сред които членове на семейството на Тръмп, приятели и военни, съобщи Белият дом. Миналата година Тръмп и съпругата му, първата дама Мелания Тръмп, бяха домакини на военни и техните семейства на пикник на поляната на Белия дом, а президентът се обърна с приветствие към гостите от балкона. За тази година не се планира подобно събитие. Конгресмени, местни служители и други изразиха опасения, че Тръмп може да промени тона на традиционно непартийното празнуване на американската независимост от Великобритания, като произнесе политическа реч. Тръмп официално обяви миналия месец, че ще се кандидатира за втори мандат като президент. Вътрешният министър Дейвид Бърнхарт, отговарящ за Националната алея и помогнал да се реализира визията на президента, и други служители заявиха, че речта на Тръмп ще бъде патриотична. /От БТА/", "date": "2019.07.02", "title": "Тръмп държи танкове да участват в честването на 4 юли"}
{"url": "https://www.24chasa.bg/novini/article/7539094", "text": "Пловдивската полиция търси съдействие от гражданите за установяване на самоличността на две жени, които са задигнали 4 маркови парфюма за 400 лева от търговски обект на улица \"Перущица\". Това се е случило на 21 януари тази година. Камери в магазина са заснели как двете жени смъкват оригиналните опаковки на парфюмите и ги прибират. Тези, които имат информация за тях, може да се обадят във второ районно полицейско управление в Пловдив, както и на телефони и 032/932-002, 932 801, 932 803 и 932 821 при гарантирана анонимност.", "date": "2019.07.02", "title": "Полицията в Пловдив издирва две крадли на маркови парфюми (Снимки)"}
{"url": "https://www.24chasa.bg/novini/article/7538264", "text": "От този понеделник хотелите в Шанхай ще трябва да прекратят предоставянето на тоалетни принадлежности за еднократна употреба в стаите, освен ако клиентите не поискат изрично. Ходът цели намаляване на отпадъците и фокусиране върху зеленото развитие, предава  Новата мярка е включена в регламент, свързан със сортирането на отпадъците и рециклирането им, който влезе в сила в Шанхай този понеделник. Според новите правила повечето пластмасови отпадъците от бита трябва да се сортират и рециклират. Градът също така окуражава гражданите и компаниите да намалят употребата на пластмасови продукти. Изчислено е, че поне 6,5 милиона комплекта тоалетни принадлежности за еднократна употреба се използват ежедневно, ако процентът на заетост на хотелите е 50% при общо 13 до 15 милиона стаи в Китай.", "date": "2019.07.02", "title": "Шанхайските хотели спират да предлагат тоалетни принадлежности за еднократна употреба"}
{"url": "https://www.24chasa.bg/novini/article/7538630", "text": "Обучение при ситуация на бури са преминали над 2000 деца от 3 и 4 клас в столицата. Тези данни за периода от началото на тази година до момента изнесе пред журналисти кметът на София Йорданка Фандъкова по време на учението днес, съобщи агенция . „Важното предизвикателство и много важна задача е обучението на населението. Това се случва с училищата и детските градини тук на терен. Миналата година бяха около 1 800, но тук ще можем да обучим още много деца“, заяви градоначалникът. Фандъкова подчерта, че се подготвят и филми за прожекция по тази тема. „Предстои да пуснем за прожектиране 3 филма до тази есен. От 1 август ще разпространим филм за горски пожари, който сме изработили заедно с Главна дирекция „Пожарна безопасност и защита на населението“ и главен комисар Николай Николов. След това предстоят още два филма наесен да пуснем. Ще разчитаме на медиите, на училищата и детските градини, както и на други източници на информация“, отбеляза столичният кмет. По думите й филмите ще бъдат излъчвани и в столичния градски транспорт. „Много е важно да сме подготвени. Климатичните промени са факт и виждаме през ден, че имаме ситуации. Само преди няколко дни за половин час на територията на града паднаха над 60 л./кв. м. дъждове. Ясно е, че и мрежата трябва да е подготвена, но природата е по-силна от нас. Трябва да сме подготвени и за реакция“, каза още тя. Вътрешният министър Младен Маринов благодари на кмета на София Йорданка Фандъкова за създадената база, на която могат да се провеждат съвместни практически занятия за реакции при кризисни ситуации, съобщиха от пресцентъра на МВР. Ежедневната ситуация в столицата налага пълна координация между СДВР и Столична община. Свели сме нивото за реакция до най-ниското време, наистина с Красимир Димитров - директор на дирекция „Аварийна помощ и превенция“ към Столична община работим от дълги години, така че добре познаваме възможностите и на двете структури – и на МВР, и на тази дирекция, увериха от министеството. Министър Младен Маринов благодари сърдечно на кмета на Столична община Йорданка Фандъкова за разбирането и развитието на дирекцията, която може да служи като работещ модел и на други общини. Тази структура не е създадена от емпирични изследвания, а е наложена от практиката и облечена нормативно, допълни вътрешният министър. Днешното учение ни показа възможностите за реакция в реална критична ситуация. Видяхте как действат екипи от различни институции, някои от тях са частни – като електроснабдяване, водопреносната система, но всичките в дадена ситуация трябва да работят в синхрон. За това се изисква обща воля, добра работа на ръководителите на структури и оперативност на тези, които работят на терен, и които организират групите. Министър Маринов подчерта, че е изключително важно да се отделят време и сили за обучение както на децата от най-ранна възраст, така и на населението, защото в кризисна ситуация подготовката и действията на институциите и придобитите знания на хората ще минимализират щетите от дадено бедствие. Столичната община е единствената, която изгради собствен полигон за обучения за реакция при различни ситуации – земетресения, наводнения, химически атаки и други проблеми. Днешното обучение на терен, в реална обстановка ни показа нивото на координация между различните служби, заяви Йорданка Фандъкова. Тя благодари на министъра на вътрешните работи и на директора на ГДПБЗН за постигната отлична координация с органите на МВР и СДВР.", "date": "2019.07.02", "title": "Фандъкова: Над 2000 деца са обучени при ситуация на бури"}
{"url": "https://www.24chasa.bg/novini/article/7538665", "text": "От 9.00 часа утре започва първият изпит от редовната кандидатстудентска изпитна сесия в Университета за национално и световно стопанство - по български език и литература, на който ще се явят 1673-ма кандидат-студенти, съобщиха от пресцентъра на УНСС. И през тази година най-предпочитаните поднаправления в УНСС са \"Икономика и бизнес\", \"Финанси, счетоводство и контрол\", \"Икономика на инфраструктурата\" и \"Администрация и управление\". Приемът в УНСС е с успешно положен единен приемен изпит /тест по подобие на SAT/ и е по професионални направления и поднаправления, включващи 43 специалности.", "date": "2019.07.02", "title": "1673-ма кандидат-студенти ще се явят на изпита по български език и литература утре в УНСС"}
{"url": "https://www.24chasa.bg/novini/article/7538684", "text": "Важно е да има нови придобивки в Северозападна България, а изпълнителната власт да създава условия за инвестиции в този регион. За правителството и законодателната власт е изключително важно да се работи за балансираното развитие на регионите, съобщиха от пресцентъра на регионалното министерство. Това каза министърът на регионалното развитие Петя Аврамова в Берковица днес, където заедно с министъра на околната среда и водите Нено Димов откри водопровод за минерална вода от с. Бързия до общинския център. В следващия програмен период ще подходим комплексно към средствата от европейските фондове, които са изключително важни за развитието на България. Предвижда се да бъдат реализирани проекти, които са свързани със спецификата и традициите на съответния район, подчерта Аврамова. Регионалният министър отбеляза и ангажимента към пътната свързаност, защото всички инвеститори искат да имат добра пътна инфраструктура. Но подчерта, че те искат да имат и добре подготвени кадри. С изпълнението на проекта за минералния водопровод, реализиран с усилията на МОСВ и със съдействието на премиера Бойко Борисов, Берковица може да стане търсено място за спа туризъм, каза Петя Аврамова. И пожела на инвеститорите успехи, а на общината – туристи и поминък за местното население. Съоръжението от с. Бързия до гр. Берковица е с дължина 7,8 км. Стойността на проекта е малко над 1 млн. лв., от които 520 хил. лв. са предоставени на общината от държавния бюджет, а малко над 514 хил. лв. са безвъзмездно финансиране от Националния доверителен екофонд. Изграждането на водопровода ще допринесе за подобряване и повишаване на ефективната употреба на ресурсите от минерални води. Те могат да бъдат използвани и от населението в града. При строителството в парк „Св. Георги Победоносец“ е монтирана и минерална чешма. Прилежащото пространство е оформено като кът за почивка с достъп от две страни. Монтирани са осветителни тела и са поставени пейки.", "date": "2019.07.02", "title": "Аврамова: Властта създава условия за инвестиции в Северозападна България"}
{"url": "https://www.24chasa.bg/novini/article/7538675", "text": "Първият в света хибриден круизен кораб излезе на първото си плаване. Огромният плавателен съд може да бъде задвижван само от батерии с капацитет за около час. Машината разполага и с традиционни двигатели с вътрешно горене, които зареждат батериите. Производителите изчисляват, че с хибридното задвижване има около 20% по-нисък разход. Модерният кораб тръгна на плаване от Норвегия. Той е пригоден да се бори с тежките условия в Северния ледовит океан, предава  . Плавателният съд ще обикаля живописните фиорди на Северна Норвегия, а на борда могат да се превозват до 500 пасажери. Идеята е да се тества колко е ефективен и надежден, за да се построят още хибридни кораби.", "date": "2019.07.02", "title": "Вижте първия круизен кораб на батерии (Снимки)"}
{"url": "https://www.24chasa.bg/novini/article/7538683", "text": "Президентът Румен Радев ще изложи още веднъж предимствата на България като инвестиционна дестинация в изказването си днес на сесията \"Диалог между китайските държавни предприятия и българската власт\" - част от Световния икономически форум в китайския град Далиен, известен като „Летния Давос“. Българският президент е на държавно посещение в Китайската народна република по покана на своя колега Си Дзинпин. \"Надявам се повече китайски инвеститори да идват в България, да имаме общи проекти и инвестиции във всички области, от които имаме нужда. Затова е важно и държавно, политическо отношение на най-високо ниво и смятам, че тук вече ще имаме едно \"добро отваряне на вратата\", посочи Радев. Има бизнес интереси за всичко, така че мащабът може много бързо да се урегулира, коментира президентът в отговор на въпрос и прикани да не се подценява геостратегическото положение на България, която определи като изключително важно звено от инициативата \"Един пояс, един път\". \"Трябва да се борим това стратегическо място да се оползотвори възможно най-бързо и най-добре. През нашата територия трябва да минат железопътни връзки, магистрали, воден транспорт, модернизация на пристанища, на летища. Надявам се, че с мощта на китайските инвестиции това може да стане бързо, посочи президентът Радев, като добави, че зависи по какъв начин ще успеем да се кооперираме, при спазване на всички правила и принципи на ЕС - нещо изключително важно\", предаде думите на президента БТА. Румен Радев е разговарял днес със Сю Цин, губернатора на китайската провинция Хъбей, която е с население над 75 милиона души, огромен брутен вътрешен продукт, модерна инфраструктура, мощна индустрия и много модерно селско стопанство. Идентифицирахме редица области, където те могат да инвестират, посочи президентът Радев. По думите му с губернатора са се договорили да бъде разработен конкретен план, в който да се набележат области и проекти от взаимен интерес и да се намерят начин за реализирането им в определени срокове. Президентът посочи, че ще призове такъв план да се направи съвместно с българското правителство, с работодателски и бизнес организации, с НСОРБ, като добави, че водещата роля е на правителството. Радев каза, че утре ще сподели с китайски си колега Си Цзинпин желанието и на ръководството на провинция Хъбей да се работи съвместно по конкретни направления. Той открои транспортна инфраструктура, енергетика, автомобилостроене, зелена енергия, селско стопанство, информационните технологии. Президентът Радев се срещна и с Клаус Шваб, основател и президент на Световния икономически форум в Давос. Държавният глава определи срещата като много интересна и посочи, че Световният икономически форум не е само организация за анализ на световните тенденции в икономиката и социалната дейност, а формира визии, стратегия и решения за много съвременни проблеми. Много важно е да работим в тясно сътрудничество с този форум, за да може да се ползваме не само от тези резултати, но и България да попада в тези визии и стратегии за бъдещето на света, коментира българският държавен глава. По-рано днес на откриването на форума в Далиен говори китайският премиер Ли Къцян, който заяви, че в светлината на забавящия се глобален растеж, трябва да съживим духа на сътрудничеството, тъй като сме партньори или \"пътници в една лодка\". Живеем в свят на дълбока взаимозависимост. Страните разчитат взаимно на своите пазари. Никоя страна не може да осигури развитието си в изолация, посочи Ли Къцян пред присъстващите на форума. Той заяви, че рисковете пред глобалната икономика нараснаха до определена степен, наблюдава се забавяне в международната търговия и инвестициите, нараства протекционизмът и има увеличаваща се несигурност и дестабилизиращи фактори. Всички трябва да вземем проактивни мерки за справяне с тях, посочи китайският премиер.", "date": "2019.07.02", "title": "Румен Радев: Надявам се повече китайски инвеститори да идват в България (Снимки)"}
{"url": "https://www.24chasa.bg/novini/article/7538758", "text": "Всички трябва да направят компромис, за да бъде достигнато споразумение за разпределянето на висшите постове в Европейския съюз, заяви днес германският канцлер Ангела Меркел, цитирана от Ройтерс и БТА. Меркел каза това при пристигането си в Брюксел за третия ден на срещата на лидерите на ЕС. \"Всички трябва да разберат, че трябва да отстъпят малко. Казвам това на всички. Тогава ще има шанс да постигнем споразумение. И това е духът, в който ще работя аз\", каза Меркел пред журналисти. Испанският премиер Педро Санчес при пристигането си в Брюксел изрази отново подкрепата си за кандидатурата на холандеца Франс Тимерманс за председател на Европейската комисия. Санчес заяви, че подкрепя сделка, при която председател на Европейския парламент да бъде представител на Европейската народна партия. \"Нека направим предложение на ЕНП, което може да бъде успешно и да има достатъчна подкрепа\", изтъкна Санчес. Той посочи, че страните членки на ЕС от Източна Европа са се противопоставили на кандидатурата на Тимерманс заради това, че е защитавал принципи, европейските ценности и договорите на Европейския съюз, предаде ДПА. Италианският премиер Джузепе Конте заяви, че би искал председател на Европейската комисия да е жена, но не посочи конкретно име, предаде ТАСС. \"На мен лично ми се иска Европейската комисия да бъде оглавена от жена\", каза Конте и добави, че Италия се противопоставя на блоковия подход при взимането на решенията за бъдещото ръководство на ЕС. \"Ние обяснихме на нашите партньори, че решенията трябва да се взимат от всички и не можем да започнем работа въз основа на решението на отделно взети страни. В ЕС има 28 страни, а не блокове от по 2-3 страни. Ако Италия не участва във взимането на решенията, това ще е оскърбление не за премиера й, а за всички италианци, участвали в изборите и имащи право да бъдат представени\", категоричен бе Конте.", "date": "2019.07.02", "title": "Меркел: Всички трябва да отстъпим малко, за да решим за постовете в ЕС"}
{"url": "https://www.24chasa.bg/novini/article/7538778", "text": "Мъж е пострадал при пожар в центъра на Плевен, съобщават от полицията. Сигнал за инцидента е подаден в 6 часа тази сутрин. По първоначална информация, огънят бил запален от нанесли сe незаконно обитатели. Пламъците се разширили и обхванали голяма площ, заради струпаните там отпадъци. Трима мъже са откарани за преглед в болнично заведение. Двама са без сериозни наранявания, но третият е получил обгаряния по ръцете в опит да гаси пожара. Предстои установяване на размера на нанесените материални щети. Уведомена е прокуратурата.", "date": "2019.07.02", "title": "Мъж пострада при пожар в центъра на Плевен"}
{"url": "https://www.24chasa.bg/novini/article/7538762", "text": "В София ще има паметник на Джон Кенеди, 35-ия президент на САЩ, управлявал Америка от 1961 до убийството му през 1963 г. Такава инициатива лансира миналата вечер американският посланик Ерик Рубин на прощална среща с Центъра за психологически изследвания на прощално събитие. Дипломат номер 1 на Вашингтон напуска страната ни след броени часове. Той подкрепя през целия си мандат дейността на организацията на д-р Диана Инджова в подкрепа на хората с увреждания. Мястото за паметника на Кенеди ще бъде допълнително уточнено, след като мине през Столичния общински съвет. Предполага се, че ще е в центъра или до бюста на 40-ия президент на САЩ (1981-1989) Роналд Рейгън в Южния парк, който бе открит преди 2 години. Любопитното е, че и той е прострелян - едва 69 дни след избирането си, но оцелява. Посланик Рубин вече се е срещнал със столичния кмет Йорданка Фандъкова по въпроса. Ще се създаде инициативен комитет, в който ще се включат и синдикални лидери, разказаха пред “24 часа” запознати. Идеята на посланик Рубин е след България инициативата ще се прехвърли и в други страни - членки на ЕС.", "date": "2019.07.02", "title": "София с паметник на Кенеди по инициатива на посланик Рубин"}
{"url": "https://www.24chasa.bg/novini/article/7538792", "text": "24-годишен, с криминалистични регистрации в полицията, е задържан в София в хода на операция за противодействие на наркоразпространението, информират от МВР. Полицейските действия са осъществени на 27 юни от служители на сектор \"Наркотици\" в СДВР. При обиск от мъжа бил иззет плик с растителна маса и мобилен телефон, а при претърсване в дома му - 47 таблетки, 70 пликчета с растителна маса и пакет с бяло вещество на бучки, пет сгъвки с твърдо вещество, две хартиени сгъвки с кафяво прахообразно вещество и електронна везна. Резултатът от назначената експертна справка показал, че иззетата маса е марихуана с тегло 254 г, амфетамин - 45.50 г и хероин - 0.83 г. След доклад на събраните материали в Софийската градска прокуратура, 24 - годишният е привлечен като обвиняем по чл. 354А от НК. Наложена му е мярка за неотклонение \"парична гаранция в размер на 2000 лева\".", "date": "2019.07.02", "title": "Арестуваха 24-годишен в София, открили в дома му марихуана, амфетамин и хероин"}
{"url": "https://www.24chasa.bg/novini/article/7538679", "text": "\"Българска бизнес медия“ ще бъде новият издател на Forbes България, обявиха официално от американската компания Forbes. Списанието тръгва отново през септември с месечен тираж 14 хил. броя. През първата половина на 2020 г. ще бъде създадено и онлайн издание. Договорът на досегашния издател на списанието - \"Атика Ева\", изтече на 31 декември 2018 г. и не бе подновен. Дни след това бе съобщено, че лицензодателят е взел решение да даде лиценза на друг местен издател, който ще го печата от началото на 2019 г., но не бе съобщено кой е той. „Българска бизнес медия“ е българска издателска компания, собственост на „Фондацията за насърчаване на предприемачеството“, основана от Йордан Матеев и подкрепяна от успешни български предприемачи, се казва в официалното съобщение. Йордан Матеев бе главен редактор на Forbes България от 2010 до 2018 г. Той бе сменен през юни 2018 г., когато гръцките собственици на компанията “Атика Ева медия груп” свалиха изпълнителния директор за България Танос Приоволос и назначиха на негово място Деница Димитрова. Тя избра нов главен редактор на сп. “Форбс” - финансиста Бисер Манолов, на мястото на Йордан Матеев. Промяната се случи след появили се обвинения за платени корици на “Форбс”, уж поръчвани от предишни управители. Заявката на \"Българска бизнес медия\" е, че списанието ще бъде политически независимо и ще отговаря на най-високите професионални и етични стандарти, с които Forbes са известни. Редакционното съдържание ще е фокусирано върху класациите на най-богатите и на най-влиятелните хора, „30 под 30“ и други бизнес истории за успешни предприемачи, инвеститори и водещи мениджъри. Над 70% от съдържанието ще бъде местно. „За мен е голяма чест да ми бъде поверено издаването на Forbes България“, казва Йордан Матеев, изпълнителен директор на „Българска бизнес медия“. „Амбицията ми е да направя Forbes България една от най-влиятелните медии в нашата страна, да го превърна в институция за предприемачите.“ „Очакваме да работим в тясно сътрудничество с „Българска бизнес медия“ и да внесем нашия почерк в журналистиката на един пазар, който прегръща предприемачеството и иновациите“, казва и Питър Хънг от Forbes по повод старта на изданието.", "date": "2019.07.02", "title": "\"Българска бизнес медия\" е новият издател на  Forbes България"}
{"url": "https://www.24chasa.bg/novini/article/7538803", "text": "Румъния е била, е и ще бъде най-постоянният и посветен поддръжник на Република Молдова. Това заяви днес румънският президент Клаус Йоханис, който прие в двореца Котрочени гостуващата в Букурещ премиерка на Република Молдова Мая Санду, предаде агенция Аджерпрес, цитирана от БТА. Йоханис отбеляза, че това е първото посещение в чужбина на молдовския премиер след поемането на мандата. \"Много важен и символичен е фактът, че това първо посещение се състои в Букурещ. (...) Румъния подкрепи мирното предаване на властта в Кишинев на 14 юни, което сложи край на политическата криза\", посочи румънският президент. Той допълни, че Румъния е готова да предложи помощ за укрепване на институциите на Република Молдова и в тази посока ще бъде създадена експертна група. Клаус Йоханис каза още, че Румъния ще подкрепи на европейско равнище деблокирането на финансовата помощ за Р. Молдова. Премиерът на Молдова Мая Санду на свой ред отбеляза, че наследството на олигархичния режим в Молдова е \"много тежко\" за гражданите, защото е била унищожена икономиката, държавните институции са били превърнати в личен бизнес, а страната е била изолирана в международен план. \"Имаме голяма нужда от подкрепата на Румъния, още повече, че ни свързват не само общите икономически интереси, но и общи история, култура и ценности. Мая Санду каза, че сред приоритетите на нейното правителство е укрепването на правовата държава, борбата с корупцията и свободата на медиите. Санду посочи още, че молдовското правителство иска да развива общи проекти с Румъния, а европейският дневен ред е \"водещата линия\" в двустранните отношения. По думите на Санду процесът по присъединяване на Молдова към ЕС е \"сложен\" и първо трябва да бъде спечелено доверието на европейските институции. \"(...) осъзнаваме, че през последните години Република Молдова или нейното правителство се декларираше като проевропейско, но действията в управлението бяха против европейските ценности и стандарти. Сега сме на етап, в който трябва да спечелим отново доверието на европейските институции\", отбеляза Санду и допълни, че желанието на нейното правителство е европейските стандарти да бъдат приложени в Р. Молдова. Молдовският премиер бе попитана за съюза с проруски ориентираната партия, подкрепяна от президента Игор Додон. Санду каза, че това е било единственото възможно решение, \"за да се отървем от един корумпиран, антидемократичен режим\". Молдовският премиер каза още, че в момента тече процес на прочистване на държавните институции. По време на визитата в Букурещ Мая Санду ще се срещне още с румънския си колега Виорика Дънчила и с председателя на Камарата на депутатите Марчел Чолаку.", "date": "2019.07.02", "title": "Йоханис: Румъния е най-постоянният поддръжник на Молдова"}
{"url": "https://www.24chasa.bg/novini/article/7538779", "text": "Постоянна мярка за задържане е наложена на 43-годишен за две кражби от метална каса в офис на фирма в Сливен. Открадната сума е в размер на около 58 000 лева, по данни на заявителя. Деянията са извършени през 2018 г. по различно време, съобщиха от областната дирекция на полиция. Извършени са множество експертизи, процесуално-следствени и оперативно издирвателни действия. В резултата на тях криминалистите установили и задържали извършителя - местен жител, с криминалистични регистрации в полицията. 43-годишният е направил пълни самопризнания. След изтичане на полицейската мярка, е привлечен като обвиняем и е приведен в следствения арест с постоянна мярка за задържане. Работата по случая продължава.", "date": "2019.07.02", "title": "Мъж обра 58 000 лева от метална каса в офис в Сливен"}
{"url": "https://www.24chasa.bg/novini/article/7538840", "text": "Германският политик от Зелената партия Ска Келер обяви изненадващо, че ще се състезава за поста председател на Европейския парламент. Зелените в Страсбург застават зад кандидатурата й. Кой ще оглави една от най-важните институции в ЕС ще се реши утре. 37-годишната евродепутатка Ска Келер бе номинирана от Зелените в Европейския парламент. Тя е вторият германски гражданин, който е спряган за този пост. Другият е Манфред Вебер, чиито шансове да оглави Европейската комисия вече са твърде малки, след като и канцлерът Ангела Меркел обяви, че ще търси компромисна фигура и няма да настоява непременно Вебер да замести досегашния председател Жан-Клод Юнкер. В предишния легислатурен период на Европарламента Ска Келер бе заместник-председател заедно с белгиеца Филип Ламберт. Зелените критикуваха остро процедурата по разпределение на топ постовете в Европейския съюз. Не е допустимо да се разиграват подобни пазарлъци, в които кандидатите се обвързват в пакет и на европейските депутати се спускат кандидатури отгоре, заявиха те. Това е и причината Зелената партия да предложи свой кандидат, без да се съобразява с преговорите в Брюксел в момента. Освен Ска Келер за този пост са предложени белгиецът Гай Верхофстад и италианецът Роберто Гарниери. .", "date": "2019.07.02", "title": "Зелените номинираха Ска Келер за шеф на Европарламента"}
{"url": "https://www.24chasa.bg/novini/article/7538710", "text": "Голям пожар е възникнал в хотел в туристическия център на Палма де Майорка Ел Аренал. 600 туристи са били отведени на безопасно място. 14 души са били хоспитализирани заради получени изгаряния и отравяне с дим. Това съобщава местната пожарна служба чрез Туитър, предаде \"Билд\".  Огънят е избухнал рано тази сутрин в стая на първия етаж в 3-звездния хотел Whala Beach на плажа Плая де Палма. Малко преди 5 часа се е включила алармата за пожар. „Всички напуснаха хотела веднага. След 20 минути дойдоха пожарникари\", разказва очевидец пред \"Билд\". Всичките 6 етажа на сградата е трябвало да бъдат изпразнени, отбелязва \"Сън\". Заради гъстия дим огънят е бил овладян едва след няколко часа. Според списание \"Майорка\", 67 души са получили лекарска помощ на място. На един от пожарникарите също е трябвало да се помогне, след като е получил топлинно изтощение. Хотелът се намира в район в Майорка, който е най-популярен за германските туристи. Има получени добри отзиви и от много британски летовници. Причините за пожара все още не са установени. В 8:15 часа местно време отседналите в хотела са могли да се върнат обратно в него. Рецепционистът на хотела тази сутрин не е успял да даде информация за националността за регистрираните туристи в него.", "date": "2019.07.02", "title": "Голям пожар в хотел в Майорка, 600 души са евакуирани (Снимки + видео)"}
{"url": "https://www.24chasa.bg/novini/article/7538804", "text": "Акад. Стефан Воденичаров беше избран за председател на Управителния съвет на комитета за възстановяване на Голямата базилика в Плиска. Събранието се проведе днес в големия салон на БАН. \"Радвам се, че учредяването се случва в БАН. Академията трябва да служи за запазване на духовността. Младите трябва да знаят и да се чувстват горди, защото губят своите корени\", каза акад. Воденичаров. Събранието започна с минута мълчание в памет на проф. Божидар Димитров година след кончината му. Именно негова беше идеята да се възстанови този религиозно-дворцов комплекс, част от Националния ахеологически резерват \"Плиска\". Сред учредителите са почетният председател на Камарата на строителите в България Симеон Пешов, председателят на управителния съвет Илиян Терзиев и изпълнителният директор Мирослав Мазнев. В него са също акад. Антов Дончев, акад. Михаил Константинов, издателят на \"24 часа\" Венелина Гочева, ректорът на Минно-геоложкия университет проф. Любен Тотев, шефката на НИМ доц. Бони Петрунова, журналисти, приятели и почитатели на проф. Димитров. Дарение от 100 000 лв. даде за делото \"Главболгарстрой\". Лично дарение има и от 40 000 лв. Разговаряно е с български евродепупати за подкрепа на проекта от Европа. Имало уверение за съдействие и от премиера Бойко Борисов.", "date": "2019.07.02", "title": "Учредиха комитет за възстановяване на Голямата базилика в Плиска"}
{"url": "https://www.24chasa.bg/novini/article/7538807", "text": "Турският президент Реджеп Тайип Ердоган днес пристигна на официално посещение в Китай, съобщи турската телевизия СиЕнЕн-Тюрк. Ердоган бе посрещнат с официална церемония в Пекин от президента на Китай Си Дзинпин. Турският държавен глава вчера оцени като много добри отношенията между Анкара и Пекин, информира Анадолската агенция. Запазването на импулса в отношенията между Турция и Китай е от изключително голямо значение за благополучието на народите на двете страни и за международната стабилност, каза вчера Ердоган в интервю за китайската агенция Синхуа, припомня БТА. Той посочи, че на предстоящите днес разговори в Пекин ще бъдат обсъдени въпроси, свързани с икономиката, търговията, туризма, инвестициите, сигурността, отбраната, борбата срещу тероризма. Президентът добави, че ще бъдат дискутирани и двустранното сътрудничество, регионални и международни въпроси. Имаме конкретен план за това как да засилим сътрудничеството с Китай, каза още Ердоган.", "date": "2019.07.02", "title": "Си Дзинпин посрещна Ердоган в Китай"}
{"url": "https://www.24chasa.bg/novini/article/7538852", "text": "Руските авиокомпании „Аерофлот“, „Уралски авиолинии“ и „Победа“ обявиха, че прекратяват полетите си до Чехия. По-рано чешките власти анулираха разрешенията за изпълнение на няколко рейса до Прага. Решението на Чехия не е политическо. Става дума за икономически въпрос, който трябва да бъде решен чрез преговори между министерствата на транспорта на двете страни. Това каза председателят на долната камара на чешкия парламент Войтех Филип, цитиран от ТАСС и  . Чехия намира за неприемливи условията на руската страна за полетите на чешките авиокомпании по транссибирските маршрути, съобщи по-рано РБК, като се позова на анонимен източник в руското правителство. Общо 7 рейса с днешната дата до Прага и Карлови Вари са отменени. По данни на руските гранични власти в момента в Чехия има около 20 000 туристи от Русия.", "date": "2019.07.02", "title": "Руски авиокомпании спират полетите си до Чехия"}
{"url": "https://www.24chasa.bg/novini/article/7538872", "text": "Количеството на плаващия лед около Антарктида внезапно е спаднало от рекорден максимум до рекорден минимум, което озадачава учените, предаде Асошиейтед прес, позовавайки се на публикация в сп. \"Протоколи на Американската академия на науките\". Изследване на сателитни данни, направено от НАСА, показва, че плаващият лед около континента се е увеличавал постоянно от 1979 до 2014 г. Три години по-късно обаче количеството му е достигнало рекорден минимум от 10,7 милиона квадратни километра. През 2018 г. ледът леко се е увеличил, но въпреки това количеството му е било второто най-ниско след 1979 г. И въпреки че по това време на годината ледът в региона обикновено се увеличава, през май и юни 2019 г. са отчетени още по-ниски нива в сравнение с 2017 г. Учените не могат да обяснят този парадокс, тъй като Антарктика все още не е толкова силно засегната от глобалното затопляне, колкото Арктика. Според тях намаляването на леда може да е както естествено колебание, така и дългосрочно явление, свързано с човешката дейност, предаде БТА. Специалистите отбелязват, че количеството на изгубения плаващ лед е по-голямо от площта на Мексико. Топенето на повърхностния лед не влияе на морското равнище. Бързите промени обаче тревожат климатолозите, които възнамеряват да продължат изследванията си, за да установят действителната причина за тях.", "date": "2019.07.02", "title": "Плаващият антарктически лед е намалял \nрекордно"}
{"url": "https://www.24chasa.bg/novini/article/7538882", "text": "Маргарита Гомес-Асебо и Сехуела Сакскобургготска и Симеон Втори ще присъстват на откриването на 27-то издание на турнира по художествена гимнастика \"Царица Маргарита\", съобщи специално за   Мая Максимова – технически секретар на състезанието. Надпреварата ще се проведе на 6 и 7 юли в зала „Конгресна“ на Двореца на културата и спорта във Варна. Заявка за участие са подали гимнастички от 22 държави - Австралия, Азербайджан, Великобритания, Андора, Белгия, Германия, Грузия, Израел, Испания, Канада, Кипър, Колумбия, Норвегия, Португалия, Румъния, Русия, Турция, Филипините, Франция, Хърватия, Чили и домакините от България. Това е абсолютен рекорд в историята на турнира, който води началото си от 1992 година. Досега най-масово е било участието през 1995 и 2006 година, когато са участвали гимнастички от 17 държави. Програмата на състезанието включва два турнира. Първият е турнир на ФИГ (Международната федерация по гимнастика) в две възрастови групи - девойки старша възраст и жени. \"По-любопитна е надпреварата при девойките. Тук на килима ще си дадат среща 30 момичета, като състезанието ще се проведе по схемата, която ще бъде приложена на първия световен шампионат за девойки в Москва. Ще има освен шампионат на уредите и индивидуален отборен многобой, а с включването и на 6 девически ансамбъла ще се формира и отборно класиране. На практика варненският турнир е последна проверка за девойките преди шампионата на планетата и затова състезанието се очертава много силно\", коментира още Мая Максимова.", "date": "2019.07.02", "title": "Маргарита и Симеон Сакскобургготски отиват на турнира „Царица Маргарита“ във Варна"}
{"url": "https://www.24chasa.bg/novini/article/7538881", "text": "Комисията за противодействие на корупцията и незаконно придобито имущество е прекратила производството по сигнал против Мария Габриел, става известно от решение публикувано на сайта на КПКОНПИ. В сигнала се твърди, че Мария Габриел е ползвала под наем общинско жилище, като месечната наемна цена на жилището е била в размер на 400,00 лева. Договорът е сключен през октомври 2010 г., когато Мария Габриел е била вече евродепутат с 30 000 лв. месечен доход. Апартаментът е собственост на дружество. Според твърденията, цената на наемите през този период в съответния квартал била в диапазона между 1400-1600 лв. Към сигнала са били приложени и медийни публикации. При проверката си КПКОНПИ е установила, че членовете на Европейския парламент не са лица, заемащи публична длъжност по смисъла на Закон за предотвратяване и установяване на конфликт на интереси. От това следва, че в периода на действие на договора за наем от 01.10.2010г. до 31.08.2012 г., Мария Габриел не е заемала публична длъжност, по смисъла на закона. Липсата на тази предпоставка - субект, или лице, заемащо публична длъжност, срещу което да се проведе административното производство, се явява пречка за разглеждане на постъпилия сигнал и е основание за прекратяване на настоящото производство, обясняват още от комисията. В решението на КПКОНПИ се казва то да се изпрати заедно с цялата административна преписка на Софийска градска прокуратура, с оглед на това прокуратурата да прецени дали да подаде протест до съда в едномесечен срок от съобщаването на решението, с което се установява липсата на конфликт на интереси.", "date": "2019.07.02", "title": "КПКОНПИ прекрати проверката на квартирата на Мария Габриел"}
{"url": "https://www.24chasa.bg/novini/article/7538885", "text": "Министърът на околната среда и водите Нено Димов днес участва в откриването на нов водопровод, който отвежда минерална вода от село Бързия до град Берковица, заедно с министъра на регионалното развитие и благоустройството Петя Аврамова, съобщиха от пресцентъра на екоминистерството. Проектът се изпълнява по Инвестиционната програма „Минерални води“ на Националния доверителен екофонд (НДЕФ) към МОСВ. Водопроводът e изпълнен по проект „Изграждане на водопровод за минерална вода от сондаж при Минерална баня с. Бързия до Минерална баня гр. Берковица“. Той отвежда минералната вода от сондаж №1 до минералната баня в централния парк „Свети Георги“ в града. Дължината на водопровода е 7786 метра. Общата стойност на проекта е 1,040 млн. лв., като от тях 520 хил. лв. са финансиране от НДЕФ, а другата половина от средствата е целево финансиране от държавния бюджет. В парка общината изгради и чешма с минерална вода, която ще може да се ползва от жителите на града. „Местните общности са тези, които управляват живота си и знаят най-добре как да се справят с обкръжаващата среда. С изпълнението на този проект ще се привлекат туристи и ще се развива районът. Тази инвестиция е първа стъпка – малка, но много важна“, каза министър Димов по време на откриването. Той добави, че има възможност в общината да се съчетае зимен ски туризъм заедно със спа туризъм, но за целта трябва да се развие съответната инфраструктура. „Това е проект, реализиран с усилията на колегите от МОСВ и с личното съдействие на премиера Борисов“, подчерта министър Петя Аврамова. От името на премиера тя изказа поздравления към гражданите на Берковица, които ще ползват новата придобивка. „За правителството, премиера и всички нас в изпълнителната и законодателната власт е изключително важно да работим за балансираното развитие на регионите“, заяви министър Аврамова. Според кмета на Берковица Милчо Доцов през последните години в общината са изпълнили проекти за общо около 35 млн. лв., но в този той оцени големия бъдещ потенциален ефект за населението в района. „Привличането на инвеститори и развитието на балнеотуризма е от основните цели на общината заедно с културния и фестивален туризъм. Така откриваме нови работни места, повишаваме доходите и качеството на живот на хората“, допълни кметът и благодари на МОСВ, МРРБ и правителството за подкрепата. Кметът съобщи, че общината ще съфинансира с 50% изграждането на отклонения от водопровода за бъдещи бизнес начинания. Обектът вече има разрешение за ползване. Минералната вода на Бързия е хипотермална, слабоминерализирана и без замърсители, има добри лечебно-профилактични свойства. От 2016 г. НДЕФ управлява пилотна схема на Инвестиционната програма „Минерални води“ в подкрепа на общините за ефективно използване на ресурсите. Програмата се прилага в изпълнение на Националната стратегия за управление и развитие на водния сектор в Република България от 2012 г. и по-конкретно на „Стратегия за управление на дейностите при минералните води”.", "date": "2019.07.02", "title": "Министър Димов откри минерален водопровод от Бързия до Берковица"}
{"url": "https://www.24chasa.bg/novini/article/7538887", "text": "Нов „пакет“ от кандидати за високите постове в ЕС се обсъжда в Брюксел, заявиха пред „Политико“ двама европейски дипломати, предава  . Според тях предложението е германската министърка на отбраната Урсула фон дер Лайен да оглави Европейската комисия, белгийският премиер премиер Шарл Мишел да стане шеф на Съвета, Манфред Вебер да е председател на парламента, а словашкият еврокомисар Марош Шефчович – върховен представител за външните работи. Фон дер Лайен (60 г.) е родена в брюкселския квартал Иксел и e единственият министър на Ангела Меркел, който заема различни постове в кабинетите ѝ от 2005 г. Друг дипломат заяви, че Вишеградската четворка – Полша, Унгария, Чехия и Словакия би приела кандидатурата ѝ за председател на Европейската комисия. По-рано днес представители на Европейската народна партия, чийто кандидат за ЕК е Манфред Вебер, заявиха, че няма да отстъпят от искането си той да оглави институцията.", "date": "2019.07.02", "title": "Урсула фон дер Лайен също е спрягана за шеф на ЕК"}
{"url": "https://www.24chasa.bg/novini/article/7538896", "text": "На 30 юни американският президент два пъти влезе в историята. Тръмп стана първият действащ американски президент, който стъпи на севернокорейска земя (първият бивш президент стана Джими Картър, който посети Северна Корея през 1993 г.). Той направи това в рамките на среща с Ким Чен Ун - двамата лидери се срещнаха на границата между КНДР и Южна Корея (при КПП до селището Панминчжон), след което Тръмп по покана на Ким я пресече и отиде в севернокорейската страна. Там двете уважаеми персони разговаряха известно време и след това заедно пресякоха границата, вече в обратна посока. Направиха изявления за пресата, след което отидоха да водят преговори, където към тях се присъедини южнокорейският президент Мун Дже Ин. Така Тръмп стана първият американски президент, водил тристранни преговори с участието на лидерите на Северна и Южна Корея. =========== След края на преговорите Ким и Тръмп се споразумяха да създадат специални работни групи, които да ги продължат. Експертите се питат: ще стане ли малката крачка на Тръмп в Северна Корея голяма крачка в денуклеаризацията на тази страна? Отговорът е очевиден - не, няма да стане. Ким Чен Ун е прагматик и няма никакви основания да се откаже от ядрения си арсенал. Ядреното оръжие е единственият инструмент, който защитава КНДР от внос на американска демокрация на крилата на бомбардировачите. Затова Северна Корея ще запази ядрения си щит на всяка цена и Тръмп разбира това и го приема. Той, като още по-голям прагматик, не си поставя за задача да принуди Ким да приеме денуклеаризация на всяка цена. Основната задача на американския президент е да направи така, че Северна Корея да не въвлече Източна Азия в ядрен Армагедон, а също така да премахне КНДР от хоризонта като дестабилизиращ фактор, най-малкото за периода на предизборната си кампания. Освен това да получи Нобелова награда за \"постигане на мир на Корейския полуостров\". И най-накрая, да демонстрира на Китай, че е способен да води пряк диалог със Сверена Корея, без китайско посредничество (за което Пекин би искал да получи нещо в замяна). Тъкмо затова сега Тръмп иска да покаже на света, че има чудесни отношения с лидера Ким - дотолкова чудесни, че дори посети Северна Корея, пък било то само на границата. За да разберем това, да припомним, че преди 19 години визитата на Бил Клинтън в КНДР се подготвяше много месеци и в крайна сметка не се осъществи. Но тогава отношенията между Пхенян и Вашингтон бяха с една идея по-добри, отколкото са сега, и се базираха на конкретни въпроси и сътрудничество в продължение на пет години. Разбира се немаловажно е отношението на самия севернокорейски лидер - Ким Чен Ун, който много повече от баща си е склонен към конструктивен диалог със Запада. Това обаче никак не намалява достойнствата на самия Тръмп. Както правилно пише редакцията на \"Уолстрийт джърнъл\" във външната политика Тръмп поставя акцент върху личните отношения и шоу дипломацията. Точно това се прояви и на срещата му с Ким. Срещата им на върха е шамар за тези, които последните седмици говореха за криза в американско-севернокорейските отношения. За това, че след провала на февруарските преговори в Ханой Ким е готов да наруши споразуменията, постигнати година по-рано. Преговорите показаха, че сега между Тръмп и Ким всичко е чудесно и сегашното ниво на отношенията устройва и двете страни. ================ Сега е любопитно може ли тази шоу дипломация да се окаже успешна в отношенията на САЩ с други проблемни страни. Например редакцията на Си Ен Ен се пита: щом Доналд Тръмп успя да поговори с Ким Чен Ун, защо тогава да не може на същия принцип да се възстанови диалогът с Иран? Причините са много. Преди всичко, в действията на Ким Чен Ун има доста по-малко идеология, отколкото при ръководителя на Иран (който, естествено, не е президентът Хасан Рохани, а духовният лидер Али Хаменей). Ким е прагматичен политик, чиято цел е постепенна и безопасна за действащия режим реформа, и модернизация на Северна Корея. Освен това Пхенян (въпреки войнствената си риторика) спокойно може да се откаже от конфронтационния подход към всички свои проамерикански противници в региона, дори към Япония. А Иран е въвлечен в екзистенциален конфликт с Израел и Саудитска Арабия, които всячески тласкат Тръмп към изостряне на отношенията с Техеран, включително чрез провокации (да си спомним историята с атаката срещу танкерите в Оманския залив). Освен това американско-севернокорейските отношения не са отровени от грандиозна измама от страна на САЩ, аналогична на излизането на Тръмп от иранската ядрена сделка. Наистина американците са нарушавали Рамковото споразумение (сключено още от Ким Чен-ир през 1994 г. и предполагащо отказ на КНДР от създаване на ядрено оръжие в замяна на финансова, материална и техническа помощ от страна на САЩ) обаче, първо, това беше отдавна, и второ, тогава споразуменията бяха нарушавани и от двете страни. И най-накрая - най-главното. Тръмп, бидейки прагматик, разбира, че не може нито да победи, нито да пречупи Северна Корея - с нейното ядрено оръжие, сплотено население, затвореност и умение да живее в условия на жестока изолация. Затова американският президент решава севернокорейския въпрос с дипломатически методи - така, както умее, посредством лична дипломация и шоу. Що се отнася до Иран, Тръмп все още таи надежда да пречупи Ислямската република. И само тогава, когато разбере, че това е невъзможно, ще се опита рязко да смени подхода, да се усмихне широко и да направи иранско шоу.", "date": "2019.07.02", "title": "Корейската шоу дипломация на Тръмп, не е подходяща за Иран"}
{"url": "https://www.24chasa.bg/novini/article/7538888", "text": "76-годишен мъж от Пещера е задържан, след като ударил в главата свой приятел по чашка и предизвикал тежка черепно -мозъчна травма, съобщи говорителят на полицията Мирослав Стоянов. Пострадалият е с опасност за живота. Пенсионерът Костадин Д. и неговият 39-годишен приятел Георги К. седнали да се черпят в пещерския парк \"Кавака\" в понеделник след обяд. След като погълнали голямо количество алкохол, двамата се скарали, а разпрата прераснала в размяна на юмруци. Въпреки че е почти два пъти по-възрастен, Костадин нанесъл съкрушаващ удар в главата на Георги, при което той се строполил на земята. Пострадалият е откаран в областната болница в Пазарджик, където лекари се борят за живота му.", "date": "2019.07.02", "title": "Пенсионер нокаутира приятел по чашка в Пещера, пострадалият - с опасност за живота"}
{"url": "https://www.24chasa.bg/novini/article/7538906", "text": "Различната конструкция на реакторите от АЕЦ „Козлодуй“ и тези на авариралата АЕЦ „Чернобил“ не позволява повтаряне на инцидента от съветската централа, категорични са представителите на „Булатом“, цитирани от  По време на дискусия с представители на медиите специалистите по ядрена енергетика изтъкнаха редица различния между двата типа реактори, които изключват подобна авария да се случи както при АЕЦ „Козлодуй“, така и при проектната АЕЦ „Белене“. В съветската централа е била използвана двуканална система за защита, докато в реакторите на „Козлодуй“ е налична триканална защита. От „Булатом“ допълват, че за проектната АЕЦ „Белене“ ще бъде въведена четириканална защитна система. „Съществуват редица значителни проектни и експлоатационни различния между реакторите от чернобилски тип (РБМК) и реакторите в АЕЦ „Козлодуй“ (ВВЕР), които правят невъзможно възникването на подобна авария в България“, подчертава Станислав Георгиев, изпълнителен секретар на „Булатом“. В своята презентация от сдружението изтъкват основните разлики и прилики между двата вида реактори. Приликите между РБМК и ВВЕР реакторите са свързани с вида на основния енергиен ресурс – ураново ядрено гориво и начина, по който то се изгаря – в топлинните реактори, каквито са тези на „Чернобил“ и „Козлодуй“, „неутроните, които се получават при верижната реакция на делене, трябва да се забавят, като енергията им бива понижена до топлинна, за да могат да предизвикат следващо деление на ядрото на изотопа U-235 и поддържането на верижната реакция“. И при двата вида реактори се отделя топлина, която се използва за производство на пара, задвижваща турбогенераторите за производство на електрическа енергия. Ядрената реакция се контролира чрез въвеждане на регулиращи органи в активната зона. Георгиев изтъкна и основните различия между реакторите в двете централи. Докато в „Чернобил“ се използва графит като забавител, при ВВЕР реакторите тази роля се извършва от леката вода, която едновременно изпълнява функциите на топлоносител и забавител. Според Георгиев използването на големи количества графит води до генериране на големи количества радиоактивни отпадъци при извеждане от експлоатация и свръхзабавяне на неутроните. От своя страна водата от ВВЕР реакторите се пречиства лесно. По отношение на защитата на реакторите, при РБМК реакторите от чернобилски тип липсва цялостна усилена защитна обвивка, посочват от „Булатом“. „Частта над горивните канали не е херметична и сградната конструкция не може да издържи големи вътрешни или външни натоварвания“, подчертават експертите. В същото време ВВЕР реакторите като тези в АЕЦ „Козлодуй“ разполагат с усилена херметична защитна обвивка, която е изградена от предварително напрегнат бетон, която предпазва реакторната инсталация от външни въздействия и може да предотврати изхвърления в атмосферата. Докато при РБМК реакторите с увеличаването на температурата в реактора расте и неговата мощност, то при ВВЕР реакторите покачването на градусите води до спад в мощността. При реакторите на АЕЦ „Козлодуй“ съществува т.нар. „ефект на саморегулирането“ – увеличаването на температурата в активната зона води до намаляване на реактивността, респективно мощността, което ще доведе до последващо понижаване на температурата, посочва Георгиев. Във връзка с аварията при АЕЦ „Чернобил“ експертите от „Булатом“ са категорични, че при всички известни аварии на ядрени електроцентрали има налична човешка грешка. Автоматизацията на защитните функции на централите са основен фактор в тяхната правилна и безопасна експлоатация, подчертават още те. Пред Investor.bg Станислав Георгиев сподели, че по отношение на защитата и условията за безопасност АЕЦ „Козлодуй“ инвестира големи средства, за да може работата на V и VI блока да продължи безпроблемно до края на техния експлоатационен период. По неговите думи всички регистрирани инциденти в българската централа са били установени навреме и коригирани, като най-сериозните от тях отговарят на втора степен по Международната скала за ядрени и радиационни събития (INES). Според Георгиев ядрената енергетика се развива вече в продължение на 65 години и човечеството трябва да извърви още много път преди да е успяло да я овладее напълно. Идеята на това развитие е да се постигне напълно безопасно ползване на този тип енергия, допълва той. От „Булатом“ още посочват, че ядрената енергетика може да бъде решение на проблема с базовите мощности, който продължава да съществува въпреки навлизането на новите технологии. По техните думи, докато по света масово продължават да се изграждат реактори от второ поколение и вече навлизат такива от трето, експертите вече подготвят четвърто и пето поколение реактори, които ще направят ядрената енергетика още по-безопасна и ефективна.", "date": "2019.07.02", "title": "Аварията от АЕЦ „Чернобил“ не можела да се повтори в България"}
{"url": "https://www.24chasa.bg/novini/article/7538891", "text": "Полярна лисица е изминала над 3500 км по суша и лед между Норвегия и Канада в рамките на едва 76 дни, като това е най-бързата миграция на животинския вид, изследвана до момента, съобщава „Гардиън”. Откритието е на норвежки изследователи, които имплантирали проследяващ чип на лисицата през юли 2017 г. На 26 март 2018 г. тя напуснала архипелага Свалбард и след 21 дни и 1512 км по морския лед на 16 април стигнала до Гренландия. Пътешествието обаче продължило и лисицата стигнала до остров на канадска територия на 1 юли същата година, предава  . Учените първоначално не вярвали на очите си. Специално проверили дали е възможно лисицата да е била убита и кожата ѝ да е била качена на лодка. В крайна сметка обаче се оказало, че наистина животното изминава хиляди километри. Според подадените от чипа данни, средно лисицата е изминавала по над 46 км на ден, а рекордът ѝ е 155 км. Тя е един от най-устойчивите бозайници, като може да оцелява на температури от порядъка на -50 градуса по Целзий. В случая проследеното животно се е хранело предимно с морски птици преди миграцията си, а след това в новата екосистема се е приспособило да ловува леминги. Изследователите подчертават, че пътешествието на дребния хищник показва важността на полярните ледове за миграцията на животните.", "date": "2019.07.02", "title": "Полярна лисица стигна от Норвегия до Канада за 76 дни"}
{"url": "https://www.24chasa.bg/novini/article/7538928", "text": "Предвижда се директна пътна връзка между обновената Западна промишлена зона на Велико Търново, където бази имат 500 местни фирми и заводи, с новата магистрала Велико Търново - Русе. Скоростният път ще преминава край селата Момин сбор и Шемшево и ще излиза край промишлената зона на Дебелец, информира зам.-кметът на Велико Търново проф. Георги Камарашев. Той отчете приключването на един от най-значимите проекти за бизнеса в града, с които изцяло бе реновирана Западната промишлена зона. Проектът е на стойност над 1.6 милиона лв. по ОП\"Региони в растеж\", а обектът вече има разрешение за ползване. \"Западната индустриална зона е мястото, където може да бъде развивана индустриалната част на града.И в момента тук работят около 3000 души и този проект им гарантира достъп. С новата инфраструктура и новия мост към Шемшево се създават възможности за разширяването й и нтерес от инвеститори не липсва\", каза проф.Камарашев. Тук е използван и новият подход при строителство на пътища с акцент - отводняването, тъй като това се превръща в един от големите проблеми на Велико Търново, поясни инж.Цанко Бояджиев, ръководител на проекта. В зоната са изградени 7 големи отводнителни шахти, повдгнати са над 200 дъждоприемни съоръжения, монтирани са два големи водосъбирателни улея, както и са заустени близо 50 локални тръби. Работата по реконструкцията продължи година и половина. Направени са близо 6 км нова улична мрежа, преасфалтирани са 6227 кв.м настилки на основни и второстепенни улици. Изградени са тротоари и са поставени 4948 м. бордюри. направено е ново улично осветление и паркоустрояване.Монтирни са пътни знаци и е изпълнена пътна маркировка.", "date": "2019.07.02", "title": "Обмислят бърза връзка на 500 търновски\nфирми с магистралата Русе - Велико Търново"}
{"url": "https://www.24chasa.bg/novini/article/7539136", "text": "Отливането на златна монета с Рождество Христово, 15 сребърни и една медна монета планира да пусне в обращение Българската народна банка до 2021 г., реши управителният съвет на централната банка. През следващите три години - от 2019 до 2021, трябва да бъдат излязат 17 възпоменателни монети, пише в предварителната Монетна програма на централната банка, съобщи БНБ, цитирана о През януари догодина е планирано отливането на сребърна десетолевка по случай домакинството на Пловдив като европейска столица на културата. През юни трябва да излезе сребърна монета от 10 лева от поредицата „Именити българи” с тематика „Българско Възраждане”с образите на Евлоги и Христо Георгиеви. За септември е планирано да излязат сребърни възпоменателни монети с номинал 10 лева за отбелязване на 150 години Българска академия на науките, а от поредицата с християнски мотиви „Български църкви и манастири” тематично е избран Дряновският манастир. През 2020 година трябва да да се пусне в обращение сребърна монета с нанесено частично позлатяване с образа на цар Калоян от историческата поредица Средновековни български владетели. От поредицата „Етнография”, която пресъздава български традиции и обичаи, Монетният двор трябва да отлее сребърна монета с кукери. По случай 125 години от рождението на Гео Милев ще бъде отлята възпоменателна медна монета в поредицата „Именити българи”, с която ще се отбележи приносът на забележителния български творец. През 2020 г. БНБ ще пусне в обращение златна монета „Рождество Христово\" от поредицата „Християнство” като част от тематиката, свързана с „Българска иконография”. За 2021 година са планирани да излязат възпоменателни сребърни пари с нанесено частично позлатяване с образа на хан Омуртаг от историческата поредица „Средновековни български владетели”. Сребърната монета „Нестинарство” е от поредицата „Етнография”, с която се популяризират български традиции и обичаи. Същият благороден метал ще бъде използван за изработката на монети с образа на Георги Сава Раковски по случай 200 години от рождението на именития българин. Сребърна монета ще излезе и за стогодишния юбилей на Националната музикална академия.", "date": "2019.07.02", "title": "Една златна, 15 сребърни и една медна монета ще отсече БНБ до 2021 г."}
{"url": "https://www.24chasa.bg/novini/article/7539162", "text": "Валери Жаблянов твърдо остава депутат от БСП. Освобождаването му от Изпълнителното бюро е по чисто партийни аргументи и не касае работата му като депутат. Това обяви лидерът на социалистите Карнелия Нинова след изнесено заседание на Изпълнителното бюро на партията в Кюстендил, съобщи  . Жаблянов, който е депутат от 10 МИР-Кюстендил, е учадствал в заседанието, но си е тръгнал по-рано и не дойде на пресконференцията. Случаят \"Жаблянов\" и приключил и изчистен окончателно, каза Нинова. БСП предлага нов статут на здравните завадения по районите. Според партията това би решило проблемите със закриване на отделения в някои от болниците, включително и в Кюстендилската, както и многото проблеми със здравните заведения в страната.", "date": "2019.07.02", "title": "Корнелия Нинова: Валери Жаблянов остава депутат от БСП"}
{"url": "https://www.24chasa.bg/novini/article/7539170", "text": "Автобус, превозващ 31 деца и двете им учителки, се запали на магистрала „Тракия”, в посока София, съобщиха от полицията Сигналът за инцидента е подаден в 14:42 часа. Това се е случило на метри от разклона за Карнобат – км 316 от АМ „Тракия”. Всички пътници са изведени навреме, никой не е пострадал, увериха от МВР. Те ще бъдат транспортирани до най-близката бензиностанция, от където друг автобус ще ги откара до Крумовград. Транспортът, с който ще стигнат до най-близката бензиностанция, е организиран от Община Карнобат. Пожарни и полицейски екипи са на мястото на инцидента. В момента продължават гасителните дейности, след което ще бъде извършен оглед за установяване на причините, довели до инцидента. По първоначални данни е пламнал двигателният отсек на автобуса, който се намира в задната част на превозното средство.  Учениците и двете преподавателки са пътували по маршрут Слънчев бряг- Крумовград, като са се връщали от екскурзия.", "date": "2019.07.02", "title": "Автобус с 31 деца и 2 учителки пламна на магистрала \"Тракия\""}
{"url": "https://www.24chasa.bg/novini/article/7539169", "text": "Жител на село Кремена е с фрактура на челюстта след скандал с последвал побой – съобщават от Областната дирекция на МВР-Добрич. Съобщението е получено в полицията на 1 юли, около 23,40 ч., от жител на село Ловчанци. Той съобщил за скандал и нанесен побой на лице от село Кремена в село Ловчанци. Потърпевшият със собствен транспорт е посетил спешен кабинет в добричката болница. След извършен преглед е установено, че той има счупена долна челюст, без опасност за живота. По случая е образувано досъдебно производство.", "date": "2019.07.02", "title": "Двама се биха в Добричко, единият е със счупена челюст"}
{"url": "https://www.24chasa.bg/novini/article/7539174", "text": "Техни Величества Цар Симеон и Царица Маргарита присъстваха на концерта, с който беше закрито председателството на Румъния на Съвета на Европейския съюз. Той се състоя в кралския дворец в Мадрид, съобщи сайтът на Симеон Сакскобургготски. Царят и царицата бяха поканени от Н.Пр. г-жа Габриела Данчау, посланик на Румъния в Мадрид. Специален гост на събитието беше Негово Кралско Височество принц Раду, който преди концерта имаше среща с Цар Симеон. На събитието присъстваха представители на испанските власти, дипломати, представители на румънската общност, православният епископ на Румъния Тимотей. По инициатива на румънското посолство в Испания бяха организирани няколко събития за закриване на румънското председателство. Освен концерта, се проведе и конференция за ролята на Кралица Мария за установяване на дипломатически отношения между Румъния и Испания по случай 90-тата годишнина от нейното първо посещение в Кралство Испания.", "date": "2019.07.02", "title": "Симеон на концерт в кралския дворец в Мадрид за края на румънското председателство"}
{"url": "https://www.24chasa.bg/novini/article/7539194", "text": "Окръжен съд - Бургас допусна екстрадиция на руска гражданка, обвиняема за измама в големи размери. Това съобщиха от съда в морския град. Елена М. се издирва за три престъпления \"измама\" в особено големи размери, които е извършила в Русия в периода от април 2013 до септември 2014 година. В съдебното заседание в съда в Бургас, Елена М. е оспорила информацията, предоставена от руските власти, заедно с искането за екстрадиция, предава БТА. От Генералната прокуратура на Руската Федерация са получени гаранции, че екстрадицията няма за цел наказване на лицето на основания като раса, религия, гражданство, етническа принадлежност или политически убеждения. Бургаските магистрати са счели, че е налице реална опасност чужденката да се укрие. Затова спрямо нея е взета мярка за неотклонение \"задържане под стража\" до фактическото й предаване на властите в родината й.", "date": "2019.07.02", "title": "Екстрадират рускиня, обвинена за три крупни измами"}
{"url": "https://www.24chasa.bg/novini/article/7539200", "text": "Домашна ракия и пушка открадна неизвестен от гараж в Добрич. Съобщението за кражбата е получено в полицията на 1 юли. Тъжителят, който е от Добрич, е заявил, че от 7 ч. до 17.50 ч. същия ден, неизвестно лице, чрез взломяване на брава, е проникнало в гаража му и е откраднало една крива лопата, 15 литра домашна гроздова ракия, 2 бутилки водка и една въздушна китайска пушка. По случая е образувано досъдебно производство.", "date": "2019.07.02", "title": "Откраднаха домашна ракия и пушка от гараж в Добрич"}
{"url": "https://www.24chasa.bg/novini/article/7539192", "text": "Обсъждат Сергей Станишев за председател на Европейския парламент, пише изданието \"Политико\", което следи на живо преговорите и консултациите в Брюксел, предаде  Името на Сергей Станишев се очерта като възможен кандидат за президент на Европейския парламент. В момента Станишев е президент на Партията на европейските социалисти и е член на Европейския парламент от 2014 г. Той е и премиер на България между 2005 и 2009 г., припомня изданието. За председател на Европейската централна банка се обсъжда кандидатурата на Кристин Лагард, директор на МВФ. Очаква се Европейския съвет да започне работа в 16:15 часа българско време.", "date": "2019.07.02", "title": "\"Политико\": Обсъждат Сергей Станишев за председател на Европарламента"}
{"url": "https://www.24chasa.bg/novini/article/7539214", "text": "Около 14 млв. лв. са нужни за реставрация и консервация на разкритите археологически структуре на крепостта Трапезица във Велико Търново. За да се наваксат тези дейности, забавени през последните години, трябва държавата да отпуска по 500 хиляди лв. годишно, защото голяма част от разкритите старини са обречени на разруха. 40% от църква №8, където са се съхранявали мощите на св.Иван Рилски, са паднали, въпреки че има готов проект за консервация, обяви арх.Пламен Цанев, ангажиран с цялостното проектиране на Трапезица. Според него трябва да се направи и цялостен кадастрален план на средновековния град, за да се върви към планово, а не към кампанийно финансиране. Средства за спасяването на старините на Трапезица може да се търсят и от еврофондовете за опазване на културно-историческото наследство и социализация. По отворената за кандидатстване мярка се отпускат до 10 млн. лв. 60 хиляди лв. са осигурени за разкопки и полева консервация на старините на хълма Трапезица. Тази година ще работят трите екипа, проучващи различни сектори на средновековната крепост, каза проф.Константин Тотев, шеф на Филиала на Националния археологически институт във Велико Търново. Усилията на археолозите ще бъдат насочени към разкриване на градоустройството, фортификацията и някои ансамбли, църковната архитектура в крепостта. Първит екип, ръководен от доц. Мирко Робов се очаква да започне проучванията в края на юли в югоизточния сектор. Там е разкрита епископска резиденция и нова църква №21. Проф. Тотев ще започне разкопки през септември край Западната крепостна стена, където м.г. откри църква с уникални стенописи и златен кръст-реликварий. Последен проучванията си в южния сектор на Трапезица ще продължи доц.Деян Рабовянов.Там вече е разкрит цял квартал с къщи, улици, църкви на площ над 2 дка.Всеки от екипите ще работи в рамките на месец. Трапезица е с площ 78 дка и 65% от нея все още не е проучвана, казаха археолозите. \"Трапезица може да се превърне в атрактивен туристически обект. Необходимо е да се направи нов маршрут, който да обедини археологическите паметници в източната част на крепостта - църквите с номера 3,4, 13, 14, и да стига до музейната сграда. Там пък всяка година да се прави поне по една изложба с находки от проучванията\", каза Пламен Цанев.", "date": "2019.07.02", "title": "Около 14 млн. лв. нужни за реставрация\nи консервация на крепостта Трапезица"}
{"url": "https://www.24chasa.bg/novini/article/7539215", "text": "\"Правим изнесени заседания на Изпълнителното бюро на БСП всяка седмица в различна област в страната. Амбицията ни е до края на август да обиколим цялата страна\". Това заяви председателят на НС на БСП Корнелия Нинова по време на пресконференция в Кюстендил. Тя уточни, че по време на срещите се разговаря с всички общински ръководства и се разглеждат проблемите и решенията за тях във всяка община. Нинова засегна тема, която се отнася за Кюстендил, но е и национален въпрос - здравеопазването. \"В Дупница закриха отделението по хемодиализа, сега предстои закриването на ортопедията и хирургията, може би и АГ отделението. В Кюстендил миналата година са закрити три отделения, от вчера - още едно, инфекциозното\", посочи Нинова. Тя припомни, че Видин, Враца и Монтана са излезли на протести по същата причина. \"Два пъти от БСП викахме министъра на здравеопазването в Народното събрание миналата седмица, за да каже какво се случва в страната, но и двата пъти отказа да дойде. Този въпрос вече не търпи отлагане и днес предлагам на всички колеги, от всички партии, да седнем разумно, с аргументи, и да разговаряме за разрешаването на въпроса със здравеопазването - без лобистки интереси, без интереси на фирми, с един единствен интерес-пациента. Каним всички партии на разумен разговор и слагаме на масата нашето предложение. Нека те да дадат техните и да намерим решение\", каза още Нинова. Тя представи предложенията на БСП по проблемите. По първия проблем с кадрите - лекари и медицински персонал, Нинова изтъкна нуждата от Наредба за формиране на работните заплати в държавните болници с базова заплата, както и стипендия за обучение по медицина от държавата, но с ангажимент - завършилите да работят 5 години в България. Тя посочи като решение и финансиране на специализации в чужбина, но също с ангажимент за работа в България след това. \"За пациентите - предлагаме всеки да има лично медицинско досие, което да го следва навсякъде с пълна информация за заболявания, лечения и профилактика. За здравноосигурените - пълен безплатен достъп до здравеопазването. За здравно неосигурените - държавата да гарантира базов пакет за медицински услуги. За лекарствата - намаляване на ДДС,което е добра европейска практика. Ежегодно държавно определяне на цените от реимбурсния списък и контрол върху изпълнението. И четвърто, да се премахне статутът на болниците на търговски дружества. Здравето и здравеопазването не могат да бъдат обект на търговия\", посочи още Нинова. Тя обясни, че от БСП предлагат регионална структура на здравеопазването, в която в един регион да се обединят спешна, доболнична и болнична помощ и да се управляват на регионален признак. Председателят на БСП изтъкна, че решаването на проблема вече не касае само здравния статут на българските граждани. \"Заради такова закриване на болници, много хора напускат регионите. Като няма училища, болница, работа - напускат и отиват в големите градове или в чужбина. Това поставя въпроса за здравеопазването в контекста на демографската катастрофа. Кърпенето на парче повече не може да продължава. Настояваме за изцяло нов модел в здравеопазването със смяна на главното в него - сега това са финансите, нека в центъра да да бъде пациентът, лекарите и медицинският персонал\", категорична бе Нинова. По думите ѝ е добре разговорът да бъде проведен преди бюджетната процедура. По това време на годината стои въпросът с черешопроизводството, заяви председателят на НС на БСП по време на пресконференция в Кюстендил. Тя разказа, че при среща с черешопроизводители, те са споделили, че продукцията им се изкупува между 60 и 80 стотинки, а берачите на череши вземат по 50 стотинки. \"Виждате каква малка разлика остава, някои от тях работят на загуба. Притеснително е, че много от черешопроизводителите заявиха, че ще се откажат от отглеждането на череши и ще си търсят друго препитание, ще напуснат региона, може би и страната. Нашите кандидати за кметове ще поемат този ангажимент - създаване на борса, на която да има гарантиране на изкупни цени и създаване на преработвателно предприятие в региона на Кюстендил\", заяви Нинова. По мнението ѝ така ще се гарантира запазването на поминъка на хората и ще има доходи за тях, така че те няма да напуснат региона и страната.", "date": "2019.07.02", "title": "Нинова към другите партии: Предлагаме нов здравен модел. Дайте и вашите предложения"}
{"url": "https://www.24chasa.bg/novini/article/7539230", "text": "Окръжна прокуратура – Бургас внесе в съда искане за определяне на мярка за неотклонение „задържане под стража“ спрямо Николай Д. 47-годишният мъж е обвинен за това, че на 30.06.2019 г. в гр. Бургас, на кръгово кръстовище между бул. „Стефан Стамболов“ и ул. „Транспортна“, в посока гр. София, без надлежно разрешително държал с цел разпространение 55 килограма хероин, като наркотичните вещества са в особено големи размери. Tова съобщиха от прокуратурата. Подробности по случая съобщиха пред медиите на г-жа Йовита Григорова – Зам. Апелативен прокурор и говорител при Апелативна прокуратура – Бургас, г-н Георги Чинев – Административен ръководител на Окръжна прокуратура – Бургас, г-н Ангел Георгиев – наблюдаващ прокурор по случая и старши комисар Калоян Калоянов – Директор на ОД на МВР-Бургас. Прокурор Чинев съобщи, че обвиняемият е бил задържан, след като управляваният от него микробус е спрян от полицейски служители, за да му бъде извършена рутинна проверка. На униформените е направило впечатление поведението на водача на превозното средство, с оглед на което той е бил изпробван за употреба на наркотични вещества. Пробата е показала, че Николай Д. управлява микробуса под въздействието на метамфетамин. В последствие е бил извършен оглед на превозното средство, като в тайник, са били установени 110 броя пресовки с хероин. Прокурор Чинев добави, че откритият хероин е с приблизително количество от 55 килограма. По цени на българското съдопроизводство той възлиза на стойност между 2 и 5 милиона лева, а на свободния пазар тя е многократно повече. Прокурор Ангел Георгиев съобщи, че законът предвижда наказание „лишаване от свобода“ за срок от 5 г. до 15 г. и „глоба“ в размер от 20 000 лв. до 100 000 лв. по повдигнатото спрямо Николай Д. обвинение за държане с цел разпространение на високорисково наркотично вещество. Наблюдаващият прокурор отбеляза, че спрямо Николай Д. е повдигнато и обвинение за управление на моторно превозно средство след употреба на метамфетамин – престъпление по чл.343б, ал.3, вр.чл.23, ал.1 от НК. Старши комисар Калоянов каза, че на полицейските служители от „Пътна полиция“ е направило впечатление неадекватното и нервно поведение на водача, което им е дало основание да извършат по-задълбочена проверка на самия микробус. Така е установено, че в двойно дъно на превозното средство са разположени пакетите с наркотичното вещество. Той добави, че по първоначални данни чистотата на открития хероин възлиза на около 50 процента. По думите на старши комисар Калоянов наркотично вещество е най-голямото задържано от ОД МВР - Бургас, от началото на 2019 година. Задържаното лице е на 47 години, неосъждан и живее в населено място в обл. Търговище. Присъстващите на срещата с медиите се обединиха около мнението, че отличното взаимодействие между Окръжна прокуратура – Бургас и ОД на МВР – Бургас е позволило в оперативен порядък да бъде повдигнато обвинение, да бъде внесено искане за налагане на мярка за неотклонение „задържане под стража“ спрямо обвиняемия и да бъдат извършени множество по обем действия по разследването.", "date": "2019.07.02", "title": "Неадекватното поведение на шофьора с 55 кг хероин го издало"}
{"url": "https://www.24chasa.bg/novini/article/7539229", "text": "Софийската окръжна прокуратура повдигна обвинение срещу кмета на Костинброд Трайко Младенов за причиняване на смърт по непредпазливост на 34-годишния моторист И.С., който загина при сблъсък с колата, управлявана от градоначалника. Това съобщиха от прокуратурата на Република България. Тежката катастрофа стана в неделя около 19 часа на входа на града. Кметът е шофирал колата си в посока София, когато по думите му мотористът, който е карал зад него, се удря в автомобила. Трайко Младенов заяви, че е решил да се престрои в лявата лента и тогава последвал сблъсъкът. Мотористът загина на място. Пробите за алкохол и наркотици на кмета са отрицателни. Мотористът И.С. се оказа че няма свидетелство за управление. Близките на загиналия обаче твърдят, че Младенов се е опитал да направи обратен завой и така се е стигнало до катастрофата. Първоначално 39-годишният кмет бе разпитан като свидетел и освободен, но днес бе призован да се яви в Окръжната прокуратура в София в 14 часа, за да му бъде предявено обвинението.  Днес, 02.07.2019 г., Окръжна прокуратура – София е връчила постановлението за привличане в качеството на обвиняем на Трайко Младенов. Същият е бил привлечен за извършено от него престъпление по чл. 343, ал. 1, б. „в“, вр. чл. 342, ал. 1 пр. 3 от НК. Около 18:50 ч. на 30.06.2019 г., в гр. Костинброд, на път VIII – I, при управление на лек автомобил „Тойота“, с посока на движение от Монтана към София, обвиняемият Младенов нарушил правилата за движение по пътищата, уредени в Закона за движението по пътищата. В резултат на действията му по непредпазливост била причинена смъртта на И.С., управлявал мотоциклет, припомнят от прокуратурата. Спрямо обвиняемия Младенов е взета мярка за неотклонение „гаранция в пари“ в размер на 5000 лева, вносима в 10-деневен срок, както и забрана да напуска пределите на Република България. Временно му е отнето и свидетелство за управление на МПС. Разследването по делото продължава.", "date": "2019.07.02", "title": "Прокуратурата обвинява кмета на Костинброд за смъртта на моториста"}
{"url": "https://www.24chasa.bg/novini/article/7539419", "text": "Федералната служба за правосъдие (Bundesamt fur Justiz; ФСП) в Германия обяви днес, че е наложила на корпорацията \"Фейсбук\" глоба от два милиона евро съгласно законодателен текст за мерки срещу езика на омразата, предаде АП, цитирана от БТА. Според службата администраторите на социалната мрежа не са изпълнили изискванията за прозрачност в своята реакция на оплаквания за използван език на омразата. Федералната агенция установява, че докладът на \"Фейсбук\" за първата година на 2018 г. не отразява действителния брой на жалбите за предполагаемо незаконно съдържание. В Германия за незаконно съдържание се възприемат антисемитски обиди и материали, разпалващи омраза срещу лица и групи на расистка и етническа основа. В съобщението си ФСП посочва, че от \"Фейсбук\" също не са предоставили достатъчна информация за езиковите умения и подготовката на екипите, които проверяват оплакванията за език на омразата. Засега няма коментар от корпорацията по повод наложената глоба.", "date": "2019.07.02", "title": "Германия глоби \"Фейсбук\" с 2 млн. евро за несправяне с езика на омразата"}
{"url": "https://www.24chasa.bg/novini/article/7539382", "text": "Мистериозна пещера с мраморни колони и орнаменти на входа излезе след почистване на един от входовете на Арбанаси, пише Според запознати тя се е появила само преди няколко дни, но веднага е станала обект на масови коментари. Видима е вляво от пътя между Велико Търново и Горна Оряховица, до първия вход за Арбанаси и подстъпите към Гарга баир. Пещерата е дълбока десетина метра и оформена с каменни сводове и колони. Точно на мраморния й вход е поставен и надпис: „Направена от Иван Моруци 1882 г.“. Тъй като се вижда от пътя, мнозина спират, за да я снимат. „Често ме питат дали някой не е намерил злато. Пещерата не се забелязваше заради храсталаците, но сега от Пътното са ги изчистили. В далечното минало тук е била базата на каменоделците – италианци, които са правили Паметника на обесените във Велико Търново и Стамболовия мост. На това място са обработвали камъните и явно са се забавлявали и изградили тогава пещерата. Сигурно са я направили с непотребни материали, но е интересна атракция“, разказа кметът на Арбанаси Тошо Кръстев. Пещерата е оформена с орнаменти от италианския архитект, проектирал Стамболовия мост и Паметника на обесените. Паметникът на въстаниците от Априлското въстание през 1876 г. във В. Търново е построен през 1883 г. по проект на италианския архитект Джовани Мусути, който е проектант и на Стамболовия мост. Паметникът е изработен от бял арбанашки камък, складиран и обработван до входа на пещерата в подножието на Арбанаси. Появата на пещерата стана повод да се разпалят иманярските страсти. Златотърсачи отново обхождат периодично местности в селото. Издълбани са дупки до двете вековни чешми, кръстени „Голямото лако” и „Малкото лако”, които се намират в близост, има над десет дупки. С лопати и метални шипове иманярите стигнали на дълбочина до метър и половина под земята. Набези има почти всеки месец, групи от хора с лопати и фенерчета покрай чешмите са честа гледка, разказват местните. Търсенето на злато се възродило наскоро, след като в иманярските среди се заговорило как столичани намерили златна монета от турско време. Мълвата, че под арбанашките чешми може да има цели сандъци с жълтици от благородния метал, бързо се разнесла сред търсачите на ценности. В Арбанаси смятат, че неканените гости търсят турско злато, известно като съкровището на Рустем Паша. В научните среди обаче са скептични към вероятността разкопаните местности да крият подобно съкровище. „Двете чешми са строени през XIX век. Край тях отдавна се копае – още от 90-те години на миналия век има иманярски набези. Досега не се е случвало някой да е намирал злато”, обясняват археолози от Регионалния исторически музей във Велико Търново. Районът, където златотърсачите търсят злато, дори не е сред археологическите обекти. За последно разкопки там са правени през 70-те години на XX век.", "date": "2019.07.02", "title": "Мистериозна пещера с вход на дворец изникна край Арбанаси"}
{"url": "https://www.24chasa.bg/novini/article/7539453", "text": "Толсистемата трябва да заработи до 1 март 2020 г. Това решиха депутатите от регионалната комисия след продължили над час дебати по приетите промени в Закона за пътищата, с които се отлага таксуването чрез толсистемата. Таксуването чрез системата на превозните средства с маса над 3,5 тона се предвиждаше да започне на 16 август, но края на миналия месец стана ясно, че тогава ще започне само тестването на системата с реални данни от бордови устройства и маршрутни карти, за да се предвидят разходите на превозвачите. Градусите на дебатите се повишиха за причините, наложили отлагането. Александър Ненков от ГЕРБ, който е сред вносителите, подчерта, че отлагането се налага, за да се намери компромисен вариант за обхвата на системата и за тарифите. Другият фактор е, че заради проблемите с въвеждането на електронните винетки, искат първо да се изпробва системата. Ненков допълни, че се спекулира с идеята, че ще се увеличат цените на стоки заради толтаксуването. Членовете на комисията от БСП заподозряха, че отлагането на толсистемата е свързано с предстоящите местни избори. \"Така се отнемат средства от бюджета на държавата и по-малко пътища ще могат да бъдат ремонтирани\", акцентира Дора Янкова от БСП. \"Дали сме обозрим срок - 6 месеца краен срок. Вярвам, че в това време ще се стигне до консенсус\", отговори Ненков. И припомни, че според текстовете регионалният министър може да предложи по-рано да стартира толтаксуването. \"Ползите от това да проверим всичко преди да въведем системата като търговска практика са повече\", подчерта шефът на АПИ Георги Терзийски.", "date": "2019.07.02", "title": "Регионална комисия даде зелена светлина за отлагане на толсистемата"}
{"url": "https://www.24chasa.bg/novini/article/7539459", "text": "Руското министерство на отбраната публикува видео от тестовете на новата си система за противоракетна отбрана, съобщи РИА Новости, цитирана от  . Тестовете са били проведени на полигона Сари – Шаган в Казахстан. Посочва се, че новата противоракетна система е потвърдила заложените в нея характеристики. Тя е успяла да порази и поставените цели. Системата вече е на въоръжение в руските военно – космически сили. Тя е предназначена за отбрана при въздушни удари. На самия полигон вече бяха проведени серия от тестове след неговото откриване.", "date": "2019.07.02", "title": "Русия тества нова противоракетна система (Видео)"}
{"url": "https://www.24chasa.bg/novini/article/7539473", "text": "Днес – 2 юли, приключи ремонтът на виадуктите при 13-ти и 15-ти км на АМ „Тракия“ в посока Пловдив. Движението e възстановeно, с което значително се улеснява пътуването в този участък на автомагистралата. Със завършването на строителните работи по двете съоръжения напълно се възстановява нормалното движение по АМ „Тракия“ и през лятото шофьорите ще пътуват без ограничения заради ремонтни дейности, съобщават от АПИ. Пътноподдържащото дружество „Автомагистрали“ ЕАД работи изключително мобилизирано, за да може предвидените дейности да завършат колкото се може по-бързо. На виадуктите при 13-ти км, с дължина 254 м, и при 15-ти км - 322 м, са извършени ремонтно-възстановителни дейности по връхната конструкция - пътна плоча и греди. Съоръженията са с нова хидроизолация, асфалтобетонова настилка и тротоарни блокове. Подменени са парапетите и мантинелите. Положена е нова хоризонтална маркировка.", "date": "2019.07.02", "title": "Приключи ремонтът на виадуктите при 13-ти и 15-ти км  на АМ „Тракия“"}
{"url": "https://www.24chasa.bg/novini/article/7539508", "text": "Унгария беше осъдена днес от Европейския съд за човешките права заради принудителното поставяне на катетър по време на полицейска проверка за съдържанието на алкохол в кръвта на унгарски шофьор, предаде Франс прес. Според съда мъжът е бил подложен на нечовешко и на унизително отношение. През март 2010 г. вносителят на жалбата, който по онова време бил на 30 години, бил спрян от полицията, докато шофирал, която го издирвала за пререкание и побой. Полицаите, които го арестували, заподозрели, че мъжът е пиян и е под влияние на наркотици. Той бил отведен в болница за изследвания на кръвта и на урината. Мъжът, който според очевидци бил видимо пиян, не е могъл да уринира и полицаите разпоредили на лекарите да му поставят принудително катетър, предаде БТА. По случая мъжът беше осъден през 2011 г. на година и девет месеца условно за каране в нетрезво състояние. Той обаче после завел дело за принудителното поставяне на катетъра. Мъжът твърдял, че полицаите му вързали краката по време на поставянето на катетъра. Полицаите казаха, че са го вързали, за да не се нарани при процедурата и че той е бил съгласен да му се постави катетър. Днес Европейският съд за правата на човека постанови, че не е имало никаква медицинска причина, която да оправдава поставянето на катетъра на тъжителя, още повече че полицията разполагала с кръвна проба, взета от него. Освен това унгарското право позволявало на всеки да оттегли съгласието си във всеки момент, което именно е направил тъжителят, като се е противопоставил на поставянето на катетъра, припомни ЕСЧП. Съдът постанови, че Будапеща трябва да плати на тъжителя 9000 евро за нанесените морални щети и 4080 евро за съдебни разходи.", "date": "2019.07.02", "title": "Осъдиха Унгария в Страсбург за принудително поставяне на катетър"}
{"url": "https://www.24chasa.bg/novini/article/7539537", "text": "Районният съд в Смолян произнесе днес присъда от една година затвор, условно, за Ефрем Моллов, автор на книга, предизвикала протести и спорове сред историци и общественици. Присъдата е за проповядване на омраза на основата на етническа и религиозна принадлежност, съобщи БТА. Моллов бе оправдан по повдигнатото обвинение за проповядване на дискриминация и провокиране на етноцентризъм. Произнесената присъда предвижда една година затвор с тригодишен изпитателен срок, глоба от 5000 лв. и обществено порицание. Присъдата подлежи на обжалване. Всички заседания по делото бяха в отсъствието на Ефрем Моллов, който живее и работи в чужбина. Според представляващите го адвокати неговият адрес и местоработата му са посочени пред съда.", "date": "2019.07.02", "title": "Една година затвор условно получи автор\nна книга, проповядваща омраза"}
