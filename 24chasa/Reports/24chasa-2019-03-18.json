{"url": "https://www.24chasa.bg/novini/article/7353278", "text": "Холандските антитерористични власти понижиха тази вечер нивото на терористична заплаха за провинция Утрехт с една степен - от пета на четвърта, след като бе задържан главният заподозрян за стрелбата в трамвай, при която трима души бяха убити и петима - ранени, предаде Ройтерс. Според прокурорите Танъш имал криминално досие - бил е арестуван няколко пъти. Според холандски медии от 2012 до 2017 г. срещу него са били повдигани обвинения в грабеж, шофиране в нетрезво състояние, използване на огнестрелно оръжие, опит за убийство и изнасилване, уточнява БТА.", "date": "2019.03.18", "title": "Понижиха нивото на терористична заплаха в Утрехт след задържането на главния заподозрян"}
{"url": "https://www.24chasa.bg/novini/article/7353158", "text": "Българският магазин в Утрехт е на няколкостотин метра от мястото на атаката. Галя Савова научава за стрелбата, след като забелязва хаоса на улицата пред търговския обект. \"Първите 15-20 минути ние не знаехме какво точно се е случило, защото имаше само линейки, полиция и много хора и си помислихме, че нещо, някакъв пътен инцидент е, може би. Много хора се струпаха, пътищата бяха затворени\", разказва Галя пред  . Тя обясни, че тя и сънародниците й се притесняват, че нападателят е все още на свобода. \"Всички са притеснени тук наоколо, зад нас има две училища, децата вътре са били заключени и са съобщили никой да не излиза. Има много уплашени\", казва още Галя. В квартала, където се е провела атаката, живеят много наши сънародници. А подобна атака е изненада за Холандия, обяснява журналистът Марияна Яниш. По думите й това е неочаквана е ситуацията за Холандия, където всичко е добре наблюдавано и организирано. В Холандия предстоят местни избори след няколко дни.", "date": "2019.03.18", "title": "Български магазин на няколкостотин метра от мястото, където стрелец уби 3-ма в Утрехт"}
{"url": "https://www.24chasa.bg/novini/article/7353164", "text": "НАТО не планира да намали присъствието на силите си в Косово /КейФОР/, заяви генералният секретар на алианса Йенс Столтенберг в интервю за Първа сръбска телевизия, цитиран от БТА. Той изтъкна, че смисълът на присъствието на НАТО в Косово е да охранява всички хора там, включително сръбската общност. Говорейки за бомбардировките на НАТО над тогавашна Югославия през 1999 г., Столтенберг отбеляза, че целта е била да се сложи край на войната и хуманитарната катастрофа и в същото време да се предотврати смъртта на цивилни хора. \"Никой не иска от сърбите да забравят какво се случи през 1999 г.\", каза Столтенберг, като добави, че би желал Сърбия и НАТО да си сътрудничат.", "date": "2019.03.18", "title": "НАТО не планира да намали присъствието си в Косово"}
{"url": "https://www.24chasa.bg/novini/article/7353166", "text": "\"Разликата между гласовете, които спечелих аз, и господин Станишев е много малка (20 гласа - б.р.). Благодаря за доверието, това освен доверие, е и огромна отговорност. Давам си сметка за това\". Така Елена Йончева коментира резултатите от вътрешните избори на БСП в студиото на \"Още от деня\" по  . Според нея 80% от българите считат, че еврофондовете в България се печелят от тесен кръг, близък до властта, и се надяват, че в Брюксел тези практики могат да бъдат коригирани. На въпрос как ще работи заедно с Европейския съюз срещу корупцията в България, щом партията й дава разнопосочни сигнали спрямо отношението си към Европа, Йончева отговори: \"Ние не сме против Европа по различни теми. Българинът е убеден проевропеец. Проблемът е, че възниква евроскептицизъм и това има своите причини\". Според нея те са липсата на справедливост и усещането, че гражданите не могат да разчитат на институциите. Йончева се позова на доклад на Европейската комисия от февруари месец. Тя сподели и данни от доклад на групата на Зелените в европарламента. \"11 милиарда евро според доклада на групата на Зелените в Европейския парламент са средствата, които се крадат в България всяка година. Това е доклад, който е базиран на информация на Евростат, ОЛАФ и Европейската комисия\". Относно отношението й към факта, че лидерът на ПЕС Сергей Станишев беше изместен от първото място в листата на социалистите за евровота, Йончева коментира, че членовете на БСП са гласували демократично и така са решили. \"Смятам, че Станишев е един от най-успелите европейски политици. В България имаме двама политици, които имат европейско признание - Ирина Бокова и Сергей Станишев\". Елена Йончева потвърди, че позицията на БСП санкциите срещу Русия да отпаднат, остава непроменена и ще я отстояват в Европейския парламент.", "date": "2019.03.18", "title": "Елена Йончева: Евролистата на БСП е резултат от демократично гласуване"}
{"url": "https://www.24chasa.bg/novini/article/7353207", "text": "Холандската полиция задържа заподозрения за стрелбата в Утрехт, при която бяха убити трима души и трима бяха ранени, съобщава Ройтерс. Стрелецът бе идентифициран от полицията като Гьокмен Танъш, на 37 години. \"Главният заподозрян е арестуван\", съобщиха градските власти в Туитър. От прокуратурата в Холандия потвърдиха, че заподозреният е стар познайник на полицията. От там допълниха, че мотивите за нападението все още не са ясни, като може да става дума за семейна вражда. Малко по-рано според Анадолската агенция близки на издирвания заявили, че той е стрелял срещу свой роднина по \"семейни причини\" и след това е прострелял други хора, които се опитали да помогнат.", "date": "2019.03.18", "title": "Задържаха заподозрения за стрелбата в Утрехт"}
{"url": "https://www.24chasa.bg/novini/article/7353220", "text": "Сръбският президент Александър Вучич поиска днес от компетентните органи да помилват и освободят всички участници в протестите, които бяха наказани за нарушения за нахлуването в сградата на телевизията и при протеста пред президентството, предадоха Танюг и БТА. Президентът обаче каза, че никога няма да освободи от отговорност онези, които на протеста са носели моторен трион и са нападали полицаи.", "date": "2019.03.18", "title": "Вучич поиска да освободят участниците в протестите, но не и нападателите"}
{"url": "https://www.24chasa.bg/novini/article/7353224", "text": "Бащата на заподозрения за стрелбата в трамвай в Холандия мъж, роден в Турция, каза, че иска синът му да бъде \"наказан\", ако наистина е извършителят на нападението, предаде АФП, като се позовава на турската информационна агенция ДХА. Ако го е направил, трябва да бъде наказан, заяви за агенция ДХА Мехмет Танъш, баща на Гьокмен Танъш.  , припомня БТА. Според властите, които отдават предимство на версията за тероризъм, най-малко трима души са били убити при нападението. Според турските медии семейството на Гьокмен Танъш е от Йозгат в Централна Турция. Мехмет Танъш е заявил пред агенция ДХА, че се е върнал и се е установил в Турция през 2008 г., след като се развел с жена си, която останала със сина им Гьокмен в Холандия, където са емигрирали заедно. Мехмет Танъш се е оженил повторно и живее в окръг Кайсери в Централна Турция. Нямам никакъв диалог, никакъв контакт с моя син от 11 години. Не сме си говорили от 2008 г., каза Мехмет Танъш пред агенцията. Той нямаше агресивно поведение. Но оттогава са минали 11 години. Какво се е случило, какво е преживял? Не знам нищо за това, добави той.", "date": "2019.03.18", "title": "Бащата на стрелеца от Утрехт: Ако е виновен, трябва да бъде наказан"}
{"url": "https://www.24chasa.bg/novini/article/7353238", "text": "Русия разположи ескадрила стратегически бомбардировачи-ракетоносци Ту-22М3 на Кримския полуостров, предадоха ТАСС и Ройтерс, цитирайки председателя на комисията по отбраната и сигурността в Съвета на федерацията (горната камара на парламента) Виктор Бондарев, който говори пред журналисти днес. Тези самолети могат да носят ядрено оръжие, отбелязва Ройтерс. Руският сенатор заяви, че Москва е взела това решение в отговор на разполагането от НАТО на системи за противоракетна отбрана в Румъния, което той нарече \"сериозно предизвикателство\". По думите му бомбардировачите са разположени във ВВС базата в Гвардейск, което \"кардинално променя баланса на силите в региона\", предава БТА. Сенаторът отбеляза, че в периода, когато Крим се е намирал под контрола на Украйна, е съществувала възможност руският флот да бъде блокиран в Черно море. Според него за базирането на руския Черноморски флот в Крим Москва е плащала всяка година на Украйна около 100 млн. долара и през цялото време е била шантажирана със заплахата договорът да не бъде продължен. \"Ако не беше оперативното връщане на Крим и Севастопол в състава на Русия, тези територии биха станали протекторат на САЩ. Американците мълниеносно биха разположили там свои бойни комплекси. В случай на война би било възможно безпрепятствено да се поставят прегради пред нашите кораби: например, да се минира дъното на Босфора\", заяви Бондарев, цитиран от ТАСС. Според него в момента такъв сценарий на развитие на събитията е \"напълно изключен, тъй като (ракетните) комплекси \"Искандер\" всеобхватно контролират черноморското крайбрежие по цялото му протежение, включително и Босфора\". ", "date": "2019.03.18", "title": "Русия разположи в Крим стратегически \nбомбардировачи Ту-22М3"}
{"url": "https://www.24chasa.bg/novini/article/7353025", "text": "\"Не съм Вълкът от София, невинен съм. Вярвам в съда в България\", заяви израелският гражданин Гал Барак. Той е под домашен арест, тъй като австрийските власти го издирват по дело за финансови измами, пране на пари и участие в престъпна група. В понеделник по обед се очакваше Софийският окръжен съд да реши дали да го екстрадира, но делото се отложи, за да бъде събрана още информация. Причината - в Европейската заповед за арест (ЕЗА) нямало яснота за времето и мястото на престъпленията, за които търсят Барак. Имало противоречия относно статута на чужденеца - дали е постоянно или продължително пребиваващ у нас. Наричат го Вълкът от София, защото е в България от няколко години и се смята, че от колцентрове и сайтове, базирани в страната, са набирани жертви на измами чрез онлайн търговия с бинарни опции и криптовалута. \"Ако има Вълк от София, то това е Цоря (израелец, за който има съмнения, че е в Тайланд-б.а.), но той нито е арестуван, нито е обвиняем. Има и друг задържан в Австрия\", заяви Тодор Батков, който защитава Гал Барак заедно с адвокат Детелина Попова. \"Говори се за 100 млн. евро (сумата е посочена в едно от съобщенията на прокуратурата като щета за чужди граждани, жертви на \"международна престъпна група\"-б.а.), но в документите по делото такива цифри няма. В заповедта за арест от януари се сочат 2,5 млн. евро загуби на австрийци, а в един от докладите 157 000 евро\", твърди адвокат Батков. Той представи в съда папка с 21 доказателства, които според него оневиняват Барак. В заповедта за арест се сочели 7 фирми, с които 31-годишният израелец нямал нищо общо. Само в една бил управител, но функциите му се свеждали до набиране на млади хора за кол центровете. Барак има бизнес с имоти в България и Сърбия. В Израел държал супермаркети. Той бе задържан за излизане от Калотина на 30 януари т.г. Според Софийския апелативния съд, който после го пусна под домашен арест, чужденецът плаща данъци у нас и осигурява прехрана на българи. Софийският окръжен съд разпореди да се направи нов превод на европейската заповед за арест. Повод за това стана представен от адвокатите на Барак превод, който се разминава с превода, предоставен от прокуратурата. С факс от Австрия е получено писмо от 15 март 2019 г., че разследването за киберизмамите е поето от централната прокуратура на страната. Искането за задържане на Барак бе на прокуратурата в град Фелдкирх. Делото за екстрадиция ще продължи на 22 април.", "date": "2019.03.18", "title": "Издирваният от Австрия Гал Барак: Не съм Вълкът от София"}
{"url": "https://www.24chasa.bg/novini/article/7353259", "text": "Жена е загинала, а момче е пострадало при пътнотранспортни произшествия в Пернишко. Инцидентът е станал в събота, на 16 март, около 14:45 ч. В ковачевското с. Светля е блъсната жена от нерегистриран мотор. Двуколесното моторно превозно средство е управлявано от 14-годишно момче от гр. Перник. 62-годишната жертва първоначално е закарана в МБАЛ \"Р. Ангелова\", но впоследствие е починала, съобщават от ОДМВР-Перник. На непълнолетния е взета кръвна проба за химичен анализ. Започнато е досъдебно производство и работата продължава. Още един инцидент с непълнолетен моторджия е станала в Пернишко в събота. 16-годишно момче е паднало от АТВ и е със сътресение на мозъка. Инцидентът е станал на 16 март, в пернишкото с. Ярджиловци, по пътя за новия язовир. АТВ-то е управлявано от 16-годишен от с. Расник. Връстникът му, който се е возел отзад е паднал и в момента е настанен за лечение м МБАЛ \"Р. Ангелова\" – Перник. Причините са в процес на изясняване.", "date": "2019.03.18", "title": "14-годишен подкара мотор в Пернишко, блъсна и уби жена"}
{"url": "https://www.24chasa.bg/novini/article/7353120", "text": "Въоръженият нападател, който откри огън в трамвай в холандския град Утрехт, е стрелял срещу свой роднина по \"семейни причини\" и след това е прострелял други хора, които се опитали да помогнат, според Анадолската агенция, която се позовава на роднини на стрелеца, предаде Ройтерс. Мъжът, идентифициран от холандската полиция като родения в Турция Гьокмен Танъш, застреля трима души и рани деветима в трамвай в Утрехт днес. Полицията заяви, че издирва 37-годишния мъж във връзка с предполагаемо терористично нападение, предаде БТА.", "date": "2019.03.18", "title": "Близки на нападателя от Утрехт: Стреля срещу роднина по \"семейни причини\""}
{"url": "https://www.24chasa.bg/novini/article/7353125", "text": "Над час огнеборците от Благоевград гасиха голям пожар, възникнал край Професионалната гимназия по икономика, предаде Огънят се разпространил до оградата на КАТ, след което тръгнал към ДАП - \"Пътнически превози\". Няма пострадали. Горяха над 500 дка предимно треви. Към 16,30 ч. пожарът е почти загасен. На терен работеха три екипа огнеборци. Полицаите от Второ РУП започнаха да установяват откъде точно е тръгнал огънят, обгазил с дим промишлената зона на Благоевград.", "date": "2019.03.18", "title": "Над час гасят голям пожар в Благоевград"}
{"url": "https://www.24chasa.bg/novini/article/7353126", "text": "Бразилският президент Жаир Болсонаро посети тази сутрин централата на ЦРУ във Вашингтон - необичайна стъпка за гостуващ в САЩ държавен глава, предаде Ройтерс. Появата на Болсонаро в Централното разузнавателно управление не фигурираше в официалната програма на визитата и подчертава желанието му да се опре на влиянието на САЩ в Латинска Америка за борба срещу онова, което той нарича комунистическа заплаха за демокрацията, отбелязва БТА. Болсонаро засегна тази тема и в словото си на снощната вечеря с неговите министри и дясно мислещи съветници. По време на вечерята стана ясно, че програмата за понеделник сутринта ще бъде частна, но не бе споменато, че става дума за посещение в ЦРУ. Синът на Болсонаро - Едуардо Болсонаро, разкри посещението с пост в Туитър. \"Тръгваме с президента и министрите за ЦРУ, една от най-уважаваните разузнавателни агенции в света, - писа той. - Това ще бъде чудесна възможност да обсъждаме международни теми, касаещи региона, с експерти и технически персонал на най-високо равнище\". Утре Болсонаро ще се срещне в Белия дом с президента Доналд Тръмп.", "date": "2019.03.18", "title": "Бразилският президент започна визитата си в САЩ с изненадваща поява в ЦРУ"}
{"url": "https://www.24chasa.bg/novini/article/7353134", "text": "Незрящ бегач пробяга полумаратона в Ню Йорк с помощта на… три кучета. Томас Панек стана първият незрящ състезател, който измина дистанцията без подкрепата на доброволец, предаде  С помощта на кучетата Уафълс, Уестли и Гъс - 48-годишният Томас Панек пробяга разстоянието от 21 километра за малко под 2 часа и половина. Той губи зрението си, когато е на 20 години. Сега, в полумаратона, той съчетава страстта към тичането и животните. Най-голямото предизвикателство за Панек е бягането с по-високо темпо, защото крачките му трябва да са в синхрон с тези на кучетата водачи. В кариерата си Панек е участвал в около 20 състезания на дълга дистанция. Идеята му е в бъдеще да има повече кучета водачи в надпреварите.", "date": "2019.03.18", "title": "Незрящ бегач завърши полумаратона в Ню Йорк с помощта на кучета водачи"}
{"url": "https://www.24chasa.bg/novini/article/7353140", "text": "Москва признава Македония под новото й име Република Северна Македония, съобщи днес руското външно министерство, цитирано от ТАСС. В съобщението се казва, че на 19 февруари тази година в руското посолство в Скопие е получена нота от македонското външно министерство, с което се уведомява, че официалното име на държавата е променено на Република Северна Македония, предаде БТА. \"Руската федерация признава тази страна под новото й име Република Северна Македония\", посочва министерството в съобщението.", "date": "2019.03.18", "title": "Русия призна новото име на Македония - Република Северна Македония"}
{"url": "https://www.24chasa.bg/novini/article/7353143", "text": "Президентът Реджеп Тайип Ердоган определи днес масовата стрелба, при която бяха убити 50 души в две джамии в Нова Зеландия, като част от по-голяма атака срещу Турция и заплаши да изпрати обратно \"в ковчези\" тези, които се опитат да вземат на прицел Турция, предаде Ройтерс. Ердоган, който се опитва да събере подкрепа за своята Партия на справедливостта и развитието с ислямистки корени на местните избори на 31 март, използва нападението в Нова Зеландия като доказателство за глобални антимюсюлмански настроения. Те ни изпробват от 16 500 километра разстояние, от Нова Зеландия, с послания, които отправят оттам. Това не е индивидуален акт, това е организирано, каза Ердоган, без да прави уточнения, предаде БТА. 28-годишният австралиец Брентън Тарант бе обвинен за убийство в събота, след като уби 50 души в две джамии в новозеландския град Крайстчърч. На предизборни митинги в края на миналата седмица Ердоган показа видеозапис от стрелбата, който нападателят разпространи във Фейсбук. Той получи упрек от новозеландския външен министър, който каза, че това би могло да изложи на опасност новозеландски граждани в чужбина. Ердоган показа също извадки от \"манифеста\", публикуван от нападателя в интернет и премахнат по-късно от мрежата. Той каза, че нападателят е отправил заплахи срещу Турция и срещу самия президент, и че е искал да изгони турците от Северозападна Турция - европейския район на страната. Най-големият град на Турция - Истанбул, е разделен между азиатска част на изток от Босфора и европейска част - на запад, отбелязва Ройтерс. Ние сме тук от 1000 години и ще бъдем тук до края на света, ако е рекъл Бог, заяви Ердоган на митинг днес в памет на военната операция при Галиполи от 1915 г., когато османските войници разгромяват силите на Антантата начело с Великобритания, включващи австралийски и новозеландски части, които се опитват да превземат полуострова като вход към Истанбул. Няма да превърнете Истанбул в Константинопол, добави добави той, имайки предвид името на града по време на Византия, преди той да бъде завладян от османските турци през 1453 г. Вашите деди дойдоха тук /.../ и те се върнаха в ковчези, каза Ердоган. Не се съмнявайте, че ще ви върнем обратно като вашите деди, добави Ердоган. Новозеландският външен министър Уинстън Питърс посочи след заседание на новозеландското правителство, че е казал на турския си колега, че използването от Ердоган на видеозаписа в предизборната кампания е неправилно. Всяко нещо от такъв характер, което представя невярно страната, при положение че това не беше новозеландски гражданин, излага на опасност бъдещето и сигурността на новозеландския народ и нашите хора в чужбина и е напълно нечестно, каза Питърс. Високопоставен турски източник от сигурността посочи, че нападателят Тарант е влязъл в Турция два пъти през 2016 г. - за една седмица през март и за повече от месец през септември. Турските власти са започнали да проверяват всичко - от хотелските регистрации до записи на камери, за да се опитат да установят причината за неговите посещения, каза източникът.", "date": "2019.03.18", "title": "Ердоган: Нападатели, взимащи на прицел Турция, ще бъдат връщани в ковчези"}
{"url": "https://www.24chasa.bg/novini/article/7353075", "text": "\"За разлика от другите партии, ние нашите водачи си ги избираме, а не ги назначаваме. Проведе се тайно гласуване, в което участваха 172 души. 95 подкрепиха Елена Йончева и с това темата водач на листата на БСП приключи. Предстои тежка кампания, която БСП трябва да спечели\". Това заяви зам.-председателят на БСП Кирил Добрев пред Нова телевизия. Той подчерта, че БСП търси разширяване на подкрепата и от тази гледна точка пленумът е взел едно изключително прагматично и силно решение да избере Елена Йончева, която ще я разшири. Според него има много атаки от страна на ГЕРБ срещу Елена, защото тя е техният кошмар, информираха от пресцентъра на БСП. На въпрос за мястото на Сергей Станишев в листата на левицата той обясни, че това ще реши Националният съвет. \"Спорът не е между Сергей Станишев и Елена Йончева, а трябва да е за политики\", категоричен бе социалистът. Добрев изтъкна, че не е добре да се атакува политическият апарат на БСП, защото това са хората, които подготвят изборите от начало до край, независимо кои са кандидатите. \"Най-важното за един офицер е армията, която върви след него, да бъде сигурна\"- смята той. \"Не прави чест на никого, който ги напада и не оценява труда им\", заяви Добрев. Помолен да коментира комуникацията между БСП и ПЕС, Кирил Добрев подчерта, че БСП поддържа връзка със своите евродепутати и се провеждат тематични срещи за случващото се както в България, така и в Европа. \"С ПЕС общуваме като партии от едно семейство. Това не означава обаче, че няма да защитаваме нашите национални интереси\", коментира той. По думите му има две теми, които са затворени между БСП и ПЕС - Истанбулската конвенция и Пактът за миграция. \"Остават отворени теми като санкциите срещу Русия, пакета \"Макрон\". В тази връзка, искам да попитам г-н Станишев- дали той и ръководените от него партии биха ни подкрепили в решаването на нашия проблем с пакета \"Макрон\"- 15 % от БВП го носи този сектор\", каза още той. Добрев подчерта, че с новата група евродепутати, която ще излъчи левицата, ще се налагат нови национално значими теми. По думите му БСП и там би очаквала подкрепа от своето семейство. Зам.-председателят на левицата попита- дали трябва да се защитават национално значимите български интереси или европейските интереси на ПЕС? \"Аз заставам на страната на българските интереси. Когато КС се е произнесъл, че Истанбулската конвенция е неприемлива и противоконституционна, няма как да я защитаваме. Когато е ясно, че Пактът за миграция ще доведе до проблеми на национално ниво, също няма шанс да го подкрепим\", каза още той. Кирил Добрев подчерта, че роля на президента на ПЕС е да може да намери баланса. \"Самият факт, че си шеф на европейска партия институционално ти отваря всчики врати в Европа, а балансът на интересите на всички държави е толкова сложен, че работата на президента е не само да прави партийно строителство, а и да обира луфта между различията, така че партиите да бъдат единни\", заяви той. Кирил Добрев обясни, че европейските избори са ключови за премахването на вредното за страната ни управление. \"Борисов каза, че ако спечелим президентските избори, ще подаде оставка. Готов ли е да заяви, че ще направи същото, ако ГЕРБ загубят европейските избори?\", попита Добрев. Той подчерта, че застава твърдо зад Елена Йончева и ще носи своята политическа отговорност, ако БСП загуби.", "date": "2019.03.18", "title": "Кирил Добрев: Националният съвет избра Елена Йончева и темата е затворена"}
{"url": "https://www.24chasa.bg/novini/article/7353073", "text": "Президентът на Мозамбик Филипе Нюси каза, че може би над 1000 души са загинали от преминаването на циклона Идай, съобщи Асошиейтед прес. По Радио Мозамбик той каза, че макар засега по официални данни жертвите да са 84, според него те ще се окажат повече от 1000. Нюси заяви това, след като прелетя над пристанищния град Бейра, опустошен от силните наводнения, и каза, че е видял реките да влачат тела, предаде БТА.", "date": "2019.03.18", "title": "Жертвите на циклона Идай в Мозамбик \nможе да са близо 1000"}
{"url": "https://www.24chasa.bg/novini/article/7353094", "text": "Френската полиция не е задържала издирван джихадист, който планирал атаки в района на Париж и в България, както бе съобщено по-рано днес, а друго лице. При по-подробна проверка на самоличността на арестувания се оказало, че името му се различава с една буква от това на издирвания терорист. Външният му вид също не съответства на описанието на джихадиста,  По-рано в. „Паризиен“ съобщи, че френската полиция е задържала днес през нощта в Париж обявен за издирване с европейска заповед радикален ислямист, който планирал атентати във френската столица и в България. Мъжът, който е французин, е арестуван на „Шанз Елизе“ след проверка на автомобила „Ситроен“, в който се возел. Проверката била провокирана от нетрезвото състояние на шофьора, който е задържан заради употреба на алкохол. Първоначално служителите на органите на реда сметнали, че спътникът му е издирван и особено опасен джихадист, за когото има издадени три издадени заповеди за арест, включително европейска, но подозренията им в крайна сметка не се оправдали. Издирваният е обект на заповед за задържане заради престъпен сговор с цел подготовка на терористични актове в района на Париж и в България, съобщи запознат източник", "date": "2019.03.18", "title": "Франция не е задържала джихадист, който планирал атаки в България"}
{"url": "https://www.24chasa.bg/novini/article/7353091", "text": "Товарен влак, превозващ пътници, пътували гратис, дерайлира в Конго. 32 души загинаха, а 91 бяха ранени. Длъжностни лица съобщават, че сред загиналите има голям брой деца. Влакът е излязъл от релсите в централната провинция Касай. От ранените 18 са в тежко състояние, каза окръжен служител пред АФП. Товарният влак е излязъл от релсите, докато преминавал мост над река,   \"Много от вагоните паднаха във водата от моста над река Луембе\", заяви полицай на гара Бена Лека. В Конго пътниците гратисчии са често срещани. Това е третата железопътна катастрофа в рамките на месец в централната част на Конго. Миналия месец 5 души бяха убити, когато пътнически влак се разби на станция Календа. Железопътните произшествия в разрастващата се бивша белгийска колония са чести и нерядко смъртоносни заради неподдържани трасета и застаряващи локомотиви от 60-те години.", "date": "2019.03.18", "title": "32 жертви и 91 ранени, след като влак дерайлира в Конго"}
{"url": "https://www.24chasa.bg/novini/article/7353102", "text": "Отборът на Windigo Gaming, съставен изцяло от български играчи, спечели титлата в играта CS:GO на световния шампионат по електронни спортове, провел се в Китай от 11 до 17 март, предаде  Така петимата наши сънародници заслужиха 500 хиляди долара от наградния фонд на World Electronic Sports Games (WESG). Капитан на тима е Камен Костадинов (с прозвище в играта \"bubble\"), а негови съотборници са Георги Григоров (\"SHiPZ\"), Виктор Дянков (\"v1c7oR\"), Янко Панов (\"blocker\") и Валентин Василев (\"poizon\"). 18-годишният Григоров пък бе избран за \"Най-полезен играч\". Windigo се класира за турнира, в който участват 27 отбора, след като премина квалификациите за Източна Европа. Отборът, чийто собственик е украинецът Артур Йермолайев, не бе сред фаворитите на световното първенство. На финала Windigo осъществи обрат срещу поляците от Ago Esports. Българите загубиха първия рунд на картата Inferno (14:16), но взеха следващите два - на Mirage (16:13) и Dust2 (16:7).", "date": "2019.03.18", "title": "Български геймъри спечелиха 500 хиляди долара от световния шампионат в Китай"}
{"url": "https://www.24chasa.bg/novini/article/7353107", "text": "Много хора по света и в Европа не признават присъединяването на Крим и Севастопол към Русия и говорят за анексия, но те пренебрегват факта, че жителите на Крим решиха след референдум да влязат в състава на Руската федерация, за което са наказани със санкции. Това заяви днес руският президент Владимир Путин в Симферопол по време на среща с делегация френски политици, оглавявана от председателя на дружеството \"Френско-руски диалог\" Тиери Мариани, предаде ТАСС и БТА. Според Путин ако някой смята, че Крим е анексиран от Русия, то тогава населението на полуострова не носи отговорност за това и по тази причина не бива да му бъдат налагани санкции. \"А ако са гласували в референдум, тогава трябва да признаем, че най-важният принцип на демокрацията е волеизявлението. Те направиха това и също е невъзможно да бъдат наказвани за това\", заяви руският президент. По думите му онези, които \"правят всичко това, не разбират самия принцип на демокрацията\". Пред френските политици Путин заяви, че Русия и Франция трябва да преодолеят разделящите ги бариери, за да обединят сили в борбата с тероризма и да си сътрудничат в икономиката и екологията. Той обеща, че ако ЕС снеме ограниченията срещу Русия в областта на селското стопанство, то Русия ще отмени своите ответни санкции. Руският президент каза още, че неговата страна трябва да оказва силна подкрепа за християните в Близкия изток, които според него живеят \"в много трудни условия\", и изрази надежда, че ОССЕ ще помогне за намирането на изход от кризата в югоизтока на Украйна, предаде ТАСС.", "date": "2019.03.18", "title": "Путин: Жителите на Крим сами решиха да се присъединят към Русия, а сега са наказани със санкции"}
{"url": "https://www.24chasa.bg/novini/article/7353101", "text": "Бизнесменът Миню Стайков да излезе на свобода срещу 500 хил. лв. гаранция, реши спецсъдия Мария Кавракова. Окончателната дума обаче ще е на апелативния спецсъд след седмица. Дотогава Стайков ще чака в ареста. Заседанието мина при закрити врати по искане на адвокат на Стайков. Съдът уважи искането. Причината - наяве могат да излязат интимни подробности около здравословното състояние на арестанта. От прокуратурата искаха делото да е публично. Стайков е обвинен като лидер на 8-членна престъпна група за държане и продажба на цигари без акцизен бандерол, данъчни престъпления и пране на пари. Зад решетките е от септември.", "date": "2019.03.18", "title": "Половин млн. лв. гаранция определи спецсъдът за Миню Стайков"}
{"url": "https://www.24chasa.bg/novini/article/7353104", "text": "Кметът на холандския град Утрехт Ян ван Занен оттегли съвета на общинските власти към гражданите да не излизат навън след  , предаде Асошиейтед прес. Във видеозапис в профила на общината в Туитър Ван Занен каза, че препоръката хората да не излизат е била продиктувана от опасения, че е имало стрелба на повече от едно място в града, предава БТА. \"Доколкото разбрахме, случаят не е такъв\", отбеляза кметът, уточнявайки, че полицията продължава да издирва заподозрения извършител. \"Възможно е да има други заподозрени, все още не знаем\", допълни той. Полицията в Утрехт обяви, че ранените при стрелбата са трима, а не девет, както се съобщаваше по-рано.", "date": "2019.03.18", "title": "Ранените в Утрехт са 3-ма, не 9, отрекоха да е имало стрелба на повече места в града"}
{"url": "https://www.24chasa.bg/novini/article/7352675", "text": "      Помните ли екстрасенса Деси, който беше взет на работа в МВР, за да помага при разследванията на полицията? След време този човек беше разобличен в измама, като се оказа, че е и изнасилвач. Напоследък е поискал като се е позовал на “правото си да бъде забравен”. Терминът е от Закона за защита на личните данни. Втори случай - полицай е осъден с присъда заради вземане на подкуп и връзки с престъпници. Той също е поискал статиите за него и деянията му да бъдат премахнати от сайта на “24 часа”. Мотивът му е същият - правото да бъде забравен. Напоследък десетки подобни питания се отправят към редакцията от хора, престъпили по някакъв начин закона, но не искат това да се знае от обществото. Техните адвокати използват засега регламента, който постановява как трябва да се прилага Законът за защита на личните данни. По-скоро използват неясните текстове в него или липсата на регламент за конкретни случаи. Законосъобразни ли са тези искания, след като обществото има правото да знае и да бъде информирано и това е записано в конституцията ни? Подобно искане всъщност звучи абсурдно, от определена година, тъй като тогава нещо е писано за него, а той не иска това да се знае от обществото. Първо, подобно нещо никой няма да му позволи да направи със старите вестници. Второ, онлайн сайтовете на практика са същите медии като традиционните, просто каналът за разпространение на новините е различен. Въпреки това хората, поискали личните данни за тях да бъдат изтрити онлайн, могат да обжалват отказа на конкретното издателство и така може да се стигне до съдебна процедура. Според закона личните данни са всяка информация, отнасяща се до физическо лице, което е идентифицирано или може да бъде идентифицирано пряко или непряко чрез идентификационен номер или чрез един или повече специфични признаци. Така например, описвайки Деси като екстрасенса, работил в полицията, той е идентифициран от медията, но това описание вече се оказва лични данни. Това може да затрудни изключително много работата на журналиста, чиято задача е да информира обществото. До този момент обаче която да предостави официално становище как издателите да действат при подобни искания за правото човек да бъде забравен. Подобно становище би ги предпазило от ненужно съдебно производство по простата причина, че издателите и журналистите работят за обществото и неговото конституционно право да знае какво и защо се случва и кой го прави. В регламента за работа с личните данни има и друга неяснота. Може да бъде обжалван отказ, даден само от администратор на лични данни. Да, но журналистите не са такива администратори и по закон са изключени от подобна регулация. В същото време не е ясно дали издателствата трябва да са такива администратори. Заради всички подобни неясни казуси “Медийна група България холдинг” прати въпроси до председателя на Комисията за защита на личните данни, за да получи становище от нея относно правото да “бъдеш забравен” и задълженията на журналистите и издателствата. Писмото до комисията е точно по повод зачестили искания от лица, обект на журналистически разследвания и публикации, за упражняване на правото да “бъдеш забравен”, които искания застрашават пряко дейността ни като обществена печатна и онлайн медия, създават напрежение в работата на журналистите и объркване относно границите на правото на опазване на лични данни с правото да бъдеш информиран и съответно общественият интерес да бъде защитен. В свое решение (№7/96 по к.д. №1) Конституционният съд посочва специалния режим на ограниченията на комуникационните права - за защита на установения конституционен ред, за защита на националната сигурност, за опазване на обществения ред и превенция на престъпността, за защита на здравето и морала на нацията, за защита доброто име и правата на другите граждани, за запазване на държавната и други законно защитени тайни. Но в същото решение изрично е посочено, че правото на информация е в полза на обществото, на гражданите да знаят, да бъдат осведомени и че при упражняването му общественият интерес надхвърля личния интерес. 1.  Издателството следва ли да бъде администратор на лични данни, при положение че лицето, което би могло да обработва тези данни е журналистът, а съгласно закона Глава III от ЗЗЛД не се прилага? 2.  Кое лице е администратор на лични данни, след като журналистът не е? 3.  Издателството има ли задължение да се регистрира като администратор на лични данни? По реда на ЗЗЛД ли? 4.  След като всички журналисти обработват лични данни, следва ли да се определя длъжностно лице за работа с лични данни? 5.  След като самите публикувани материали съдържат лични данни, те ли представляват регистри за лични данни? 6. Сроковете за отговор на искания по регламента съвпадат ли със сроковете по вътрешното законодателство? Има ли колизия? 7.  Следва ли да бъдат изработени и какви вътрешни правила от издателството на основание регламента? Има ли модел за това? Поставят се и материално-правни въпроси: 1. В какво се изразява изискването до свеждане личните данни до минимум? 2.  В какво се изразява изискването за точност на данните, като се има предвид естеството на журналистическата работа да отразява информацията такава, каквато е? 3.  В какво се изразява изискването за ограничаване на времето на съхранение, като се има предвид, че журналистическите цели налагат трайно осведомяване на обществото, в частност пострадалите граждани и постигане на превенция срещу престъпления и нарушения чрез посочване на лицата и актовете, установили тяхната виновност или съпричастност към събитието (деянието)? 4.  Информацията, публикувана без съгласие на лицето при условията на надделяващ обществен интерес и/или при спазване законови принципи за публичност, не следва ли да се съхранява постоянно с оглед постигане целите за осведомяване и превенция? 5.  За информация, публикувана със съгласие на лицето за журналистически цели, може ли да има ограничение на времето за съхранение, особено ако са налице и условията на надделяващ обществен интерес и/или са спазени законовите принципи за публичност? 6.  За информация, публикувана със съгласие на лицето за журналистически цели, може ли да се иска свалянето ѝ от лицето и след колко време? 7.  За информацията, публикувана без съгласие на лицето при условията на надделяващ обществен интерес и/или при спазване на законовите принципи за публичност, законосъобразно ли е искането на лицето за сваляне на информацията? 8.  При искане на лице за сваляне на информация за лични данни от онлайн издания и несъгласие на съответното издателство да направи това комисията ли е компетентният орган да реши спора? 9.  Има ли задължителна форма за вземане на съгласие на лицето? В журналистическата работа е обективно невъзможно съгласието да се взема писмено с подпис на лицето. Много често интервюта се правят по телефона или онлайн и пр.", "date": "2019.03.18", "title": "Има ли право екстрасенсът Деси да бъде забравен"}
{"url": "https://www.24chasa.bg/novini/article/7353155", "text": "Префектът на полицията в Париж Мишел Делпюеш ще бъде сменен, съобщи днес френският премиер Едуар Филип, след насилието във френската столица при протестите на \"жълтите жилетки\" в събота, предаде Франс прес. \"На заседанието на министерския съвет в сряда президентът на Републиката ще назначи за префект на полицията Дидие Лалман, бивш генерален секретар на министерството на вътрешните работи и настоящ префект на Нувел Акитен\" (Югозападна Франция), каза Филип. Лалман ще замени 66-годишния Делпюеш, за когото редовно се твърди, че си тръгва след аферата \"Бенала\" (бивш сътрудник по сигурността и съветник на президента Еманюел Макрон, упражнил насилие над демонстранти) и полемиката за управлението на обществения ред в столицата, предаде БТА. Франция ще прекрати всеки антиправителствен протест на \"жълтите жилетки\", ако се установи, че в него участват служещи си с насилие групи с намерение да извършват погроми и да създават безредици в Париж и други големи градове\", заяви премиерът Едуар Филип, цитиран от Ройтерс. \"От следващата събота ще забраним протестите на \"жълтите жилетки\" в кварталите, които пострадаха най-много, веднага щом видим признак за присъствие на радикални групи и намерение от тяхна страна да причиняват щети\", предупреди Филип в излъчено по телевизията изявление. В събота размирници подпалиха банка и разграбиха магазини на парижкия булевард \"Шан-з-Елизе\".", "date": "2019.03.18", "title": "Сменят началника на парижката полиция след насилието на протестите в събота"}
{"url": "https://www.24chasa.bg/novini/article/7353152", "text": "Изразяваме нашата солидарност и подкрепа за семействата на жертвите, и всички засегнати в атентата в Утрехт. Остро осъждаме всеки акт на насилие, който води до загуба на невинни човешки животи, написа Корнелия Нинова във фейсбук. Страхът и ужасът, които това варварство всява, няма да успеят, ако бъдем единни и съпричастни в борбата с тероризма, пише още лидерката на БСП.", "date": "2019.03.18", "title": "Нинова за атентата в Утрехт: Да бъдем единни и съпричастни срещу тероризма"}
{"url": "https://www.24chasa.bg/novini/article/7353159", "text": "Британското правителство не може да предложи за гласуване от депутатите споразумението си за Брекзит, без в него да има промяна, заяви днес председателят на Камарата на общините Джон Бъркоу, цитиран от Франс прес. \"Ако правителството иска да представи ново предложение, което не е същото или по същество същото (като вече отхвърленото), тогава всичко е наред. Правителството обаче не може да представи отново същото предложение като това, което миналата седмица беше отхвърлено със 149 гласа\", каза Бъркоу. Министър-председателката Тереза Мей бе казала, че иска до 20 март да подложи на ново гласуване в Камарата споразумението си да напускане на Европейския съюз, предаде БТА.", "date": "2019.03.18", "title": "Британският парламент не може да гласува \nспоразумението за Брекзит, без в него да има промяна"}
{"url": "https://www.24chasa.bg/novini/article/7353065", "text": "Лидерът на парламентарната група на ГЕРБ Цветан Цветанов изрази съболезнования на близките на загиналите  \"Изказвам своите съболезнования към семействата и близките на загиналите в нападението над граждани в холандския град Утрехт и пожелавам бързо възстановяване на ранените. Поредната атака срещу невинни хора ни прави едновременно загрижени и твърдо решени да се борим срещу всяко посегателство над човешкия живот и човешките права\", написа Цветанов във фейсбук.", "date": "2019.03.18", "title": "Цветанов за нападението в Утрехт: Поредна атака срещу невинни хора"}
{"url": "https://www.24chasa.bg/novini/article/7353050", "text": "Руският президент Владимир Путин подписа пакета от закони, които налагат ограничения на онлайн медиите и предвиждат наказателна отговорност за оскърбления в интернет срещу държавните символи и институциите на властта на Руската федерация, предаде Ройтерс, цитирана от БТА. Критиците на Кремъл виждат в новите закони опит за задушаване на критиката и затягане на контрола върху медиите, отбелязва агенцията. В началото на този месец руският парламент одобри закон, който въвежда тежки глоби за публикуване на материали, които \"оскърбяват човешкото достойнство и обществената нравственост, проявяват явно неуважение към обществото, държавата и официалните държавни символи на Руската федерация или органите, осъществяващи държавната власт\". \"При забелязване на такава информация в информационно-телекомуникационните мрежи\" генералната прокуратура следва да изисква \"мерки по отстраняването на такава информация, а ако тя не бъде отстранена - да се ограничава достъпът до информационните ресурси, които я разпространяват\", отбелязва ТАСС. Ако притежателят на въпросния ресурс, след като бъде уведомен от интернет провайдера, не отстрани въпросната информация в рамките на едно денонощие, провайдерът е длъжен да блокира сайта. Глобите нарастват с всяко следващо нарушение, като при две и повече нарушения се предвижда и \"административен арест до 15 дни\" за \"дребно хулиганство\". Друг закон предвижда блокиране на всеки, който разпространява онлайн \"фалшиви новини\", сметнати за заплаха за общественото здраве и сигурност, отбелязва Ройтерс.", "date": "2019.03.18", "title": "Путин подписа закони срещу обиди към държавата в интернет"}
{"url": "https://www.24chasa.bg/novini/article/7353052", "text": "Демократът Джо Байдън още не се е кандидатирал официално за президентските избори в САЩ през 2020 г., но вече получи право на хапливи забележки от президента Доналд Тръмп, решен да се бори за втори мандат, предаде Франс прес, цитирана от БТА. Използвайки гаф на бившия вицепрезидент на Барак Обама, Тръмп се изказа иронично за коефициента на интелигентност на Байдън, който може да се присъедини към петнайсетината демократи, надяващи се да представляват партията си на изборите през ноември догодина. \"Джо Байдън се оплете този уикенд, когато не успя да каже правилно едно съвсем просто изречение за решението си да се кандидатира на президентските избори\", заяви Тръмп в Туитър. 76-годишният демократ, който от няколко седмици дава да се разбере, че ще се впусне в изборната надпревара, направи словесна грешка на галавечеря в събота вечерта в Делауеър. \"Аз съм най-големият прогресист от всички кандидати за президентския пост\", каза той, преди да се поправи - \"от всички бъдещи кандидати\". Това далеч не е първият случай, в който двамата политици си оправят нападки. В кампанията през 2016 г. Байдън заяви, че много му се искало да си уреди сметките с Доналд Тръмп. \"Ще ми се да бяхме в гимназията. Щях да отида да се сбия с него зад гимнастическия салон\", каза той, предизвиквайки незабавен отговор от страна на милиардера, който го обвини, че \"играе твърдо\", само когато е зад микрофон.", "date": "2019.03.18", "title": "Тръмп се подигра с коефициента на интелигентност на демократа Байдън"}
{"url": "https://www.24chasa.bg/novini/article/7353055", "text": "Председателят на ПГ на ГЕРБ и зам.-председател на партията Цветан Цветанов присъства на заседание на oбластния предизборен щаб на ГЕРБ-София, съобщиха от пресцентъра на ГЕРБ. В срещата участваха председателят на щаба и областен координатор на ГЕРБ-София Цветомир Паунов, председателят на Столичния общински съвет Елен Герджиков, председателят на групата общински съветници от ГЕРБ в СОС Малина Едрева, зам.-председателят на СОС Николай Стойнев, народните представители от ГЕРБ и координатори на партията за столичните 23 и 24 МИР Александър Ненков и Евгения Алексиева, председателят на МГЕРБ-София Ивайло Петков, депутати, общински съветници и районни кметове. По време на заседанието председателят на ПГ на ГЕРБ и зам.-председател на партията Цветан Цветанов изтъкна необходимостта депутатите и представителите на местната власт да бъдат активни в срещите си лице в лице с хората. Той подчерта, че за разлика от други партии, представителите на ГЕРБ винаги са били сред гражданите и са запознати с техните проблеми. Цветанов отбеляза, че непрекъснатата комуникация с хората дава възможност държавната и местната власт да отстраняват всяка нововъзникнала нередност, докато останалите политически сили единствено могат да си приписват заслуги, тъй като няма с какво друго да се похвалят. В рамките на заседнието на предизборния щаб на ГЕРБ-София бе обсъдена и актуалната политическа обстановка в страната, както и различни организационни въпроси. На срещата бе дискутирано провеждането на гражданския диалог „Европа в нашия дом“ в София на тема регионално развитие. Събитието ще се състои на 4 април 2019 г., като то ще постави акцент върху регионите, икономическия растеж и повишаването качеството на живот благодарение на европейската солидарност. Ще се покажат добрите практики в управлението на ГЕРБ, изпълнените проекти и реализираните политики. На 18 април 2019 г. пък ще се проведе още един граждански диалог от платформата „Европа в нашия дом“, като този път акцентът ще е върху образованието.", "date": "2019.03.18", "title": "Цветанов пред предизборния щаб на ГЕРБ-София: Срещайте се лице в лице с хората"}
{"url": "https://www.24chasa.bg/novini/article/7352906", "text": "Холандецът от турски произход, заподозрян за стрелбата в холандския град Утрехт, по-рано е бил задържан от правоохранителните органи на кралството по подозрения във връзки с терористичната групировка \"Ислямска държава\", съобщава турската редакция на Би Би Си, позовавайки се на турски предприемач, живеещ в Утрехт, предаде ТАСС, цитиран от БТА.  \"Преди няколко години той беше задържан по подозрения във връзки с \"Ислямска държава\", но след това го пуснаха. Той не беше част от турската общност (в Холандия), а по-скоро беше самотник\", твърди цитираният източник.", "date": "2019.03.18", "title": "Стрелецът от Утрехт е бил задържан преди време за връзка с \"Ислямска държава\""}
{"url": "https://www.24chasa.bg/novini/article/7352871", "text": "Екстремист, който планирал атентати в Париж и на територията на България, е бил арестуван от френските власти, съобщава онлайн изданието на „Фигаро”, като цитира и информация на „Франс прес”, предаде  Задържането е станало случайно в нощта на неделя срещу понеделник. Издирваният с Европейска заповед за арест пътувал в автомобил с видимо пиян шофьор, който бил спрян за полицейска проверка на прочутия булевард \"Шан-з-Елизе\". Когато униформените проверили данните на двамата пътници в колата, станало ясно, че единият е именно търсеният екстремист. По информация във френски медии, става дума за човек, който е бил следен от службите заради данни, че се е радикализирал. Води се разследване за участието му в „престъпна дейност, изразяваща се в подготовката на терористични актове”. За момента няма повече информация за разкритите му планове.", "date": "2019.03.18", "title": "Задържаха във Франция терорист, планирал атаки в Париж и в България"}
{"url": "https://www.24chasa.bg/novini/article/7352868", "text": "Американският президент Доналд Тръмп може да ограничава американското военно присъствие в Сирия, Афганистан, Южна Корея и в по-голяма част от континентална Европа, но има едно място, за което е в сила обратното. Пентагонът обмисля изграждане на нова голяма военна база, наречена \"Форт Тръмп\" в Полша, която да приеме американска бронирана дивизия. Причината е проста. Полското десноцентристко правителство, решено да възпира Русия и да спечели благоразположението на САЩ, предложи да плати 2 милиарда долара, а може би и повече, за присъствието на американски войски. Това е прецедент, който тревожи много от американските съюзници, особено европейските приятели в НАТО, и който американският президент смята да прилага много по-широко. Неотдавна агенция Блумбърг съобщи, че Тръмп иска от няколко страни, където има силно американско военно присъствие, включително Япония и Германия, не само пълната издръжка на американските войски, но и допълнително 50 процента отгоре. Предложението разгневи много външнополитически експерти във Вашингтон и другаде. Но това е и най-ясният знак, че с наближаването на президентските избори през 2020 г., Тръмп възнамерява да засили реториката, че съюзниците трябва да плащат повече за своята отбрана или да поемат риска САЩ да се оттеглят. И още едно доказателство за това - бюджетът на Пентагона, представен миналата седмица, силно увеличава американските разходи за париране на все по-настъпателните Русия и Китай, и едновременно демонстративно орязва финансирането, предназначено за американските военни дейности в Европа с една десета. Струващата сега 6,5 млрд. долара Инициативата за възпиране в Европа, която е в подкрепа на обучение от американски военни, постоянно се разраства след като Русия анексира на Крим от Украйна през 2014 г. САЩ ще продължат ротацията на войски в Източна Европа, заявява Пентагонът. Но той възнамерява да ограничи изграждането на нова инфраструктура и програмите за обучение, освен ако, както в Полша, местните правителства не обещаят финансиране. Това е значителна и много по-изолационистка промяна в сравнение с позицията, възприета от американските правителства след 1945 г., почти всички от които смятаха американското военно присъствие в чужбина за инвестиция, която да гарантира трайния мир и да даде на Америка много по-голяма възможност да влияе на събитията както и където пожелае. В най-краен вариант има опасност да се създаде впечатлението, че сегашният съюз със САЩ ще трае само докато продължава неговото финансиране. Въпреки че всички погледи са насочени към Тръмп, това може да стане много по-трайна тенденция в американската политика. Няколко от претендентите в Демократическата партия за изборите през 2020 г., особено левите сенатори Елизабет Уорън и Бърни Сандърс, са почти същите изолационисти като Тръмп. И докато американската външнополитическа традиция остава силно обвързана с НАТО и други съюзи, влиянието им върху по-малко праволинейните политици, включително върху новите президенти, може вече да не е същото. Дори сред личностите, предани на НАТО и други съюзи, се разраства разочарованието. Оповестени миналия четвъртък данни показват, че разходите на НАТО за отбрана като цяло нарастват в повечето държави през 2018 г., с особено високи стойности в балтийските страни, и в други източни и северни страни близо до Русия. Разходите на Германия продължават да изостават. Само шест европейски страни са достигнали целта на НАТО за отбранителни разходи от 2 процента от БВП - праг, миналата година Тръмп предложи да се удвои. Дали полският \"Форт Тръмп\" - име, вероятно дадено в началото на шега от полския президент Анджей Дуда, ще стане реалност, е трудно да се каже. Някои европейски анализатори са открито скептични и твърдят, че е по-добре Варшава да се обвърже по-тясно с европейските партньори, вместо с трансантлантическите отношения. Полски представители ще обсъдят предложенията за \"Форт Тръмп\" тази седмица с американските партньори, а резултатите ще са внимателно следени от останалите съюзници на САЩ. Тръмп сигурно се надява, че твърдата реторика и исканията за финансиране към американските съюзници ще се отплатят в електоралните му бастиони. Дали обаче те имат по-широк стратегически смисъл е друг въпрос. Американската мрежа от военни обекти, особено големи бази като военновъздушната \"Рамщайн\" в Германия, са ключови за способността на САЩ да действат в глобален план. Натискът над съюзниците да плащат носи риск страната домакин да се отдръпне от постигнатите споразумения, включително онези, които са ключови за американските контратерористични операции в Близкия изток и Африка. Много от американските съюзници вече внасят значителен принос. Според някои оценки Япония, приела американски бази с първостепенно значение за почти всички операции на САЩ в Тихия океан и Югоизточна Азия, вече покрива близо 75 процента от възлизащите на 5,5 млрд. долара годишно разходи за американското военно присъствие. Като се добавят 50 процента отгоре, обаче, както изглежда иска Тръмп, това почти ще удвои сумата. Предвид пораждащото противоречия американско военно присъствие, изходът остава неясен. Едва ли всяко японско правителство охотно би приело подобни условия. Но Тръмп изглежда отправя по-широко послание: докато в миналото САЩ активно предпочитаха тясно обвързване с отбранителните усилия на своите приятели и партньори, сега по-скоро ще ги оставят те да се грижат сами за себе си. До известна степен това все повече се превръща в сбъдващо се пророчество - особено в Европа, където лидери като френския президент Еманюел Макрон и германската канцлерка Ангела Меркел обръщат много повече внимание на интегрирането на отбранителните си способности, откакто Тръмп стана президент през 2016 г. Вероятно имат основание да го правят. До самата си оставка през декември американският министър на отбраната Джеймс Матис трескаво обикаляше света, за да уверяваше американските съюзници в трайния ангажимент на Вашингтон. Онези дни обаче изглежда са отминали. И Москва, и Пекин продължават все повече да заплашват съседите си и все по-малко да се страхуват от възможен американски отговор, колкото по-настъпателни и съответно по-опасни стават. Независимо дали някога ще има или не \"Форт Тръмп\", истинските последици от идеята за \"Форт Тръмп\", както и от по-широките изолационистки настроения в правителството на Тръмп, могат просто да предизвикат американските съюзници да насочат погледа си другаде, по-далеч от връзките си с Вашингтон. Може би точно това искат президентът и привържениците му. Но то няма да направи света по-сигурен. /БТА/", "date": "2019.03.18", "title": "\"Форт Тръмп\" показва решимостта на САЩ да принудят съюзниците си да плащат повече за отбрана"}
{"url": "https://www.24chasa.bg/novini/article/7352892", "text": "От неотдавнашната визита на руския премиер Медведев всички очаквахме да получим \"зелена светлина\" за т.нар. Български поток, но се оказа, че явно не сме готови или не сме свършили това, което се иска от нас. Така че темата дали отклонението на \"Турски поток\" ще бъде с българско или с гръцко направление остана висяща, коментира анализаторът проф. Нина Дюлгерова на пресконференция в БТА по енергийни теми. Според нея тук отново се е намесила геоенергетиката, защото известно време преди това гръцкият премиер Ципрас е направил три ключови посещения - Москва, Брюксел и Анкара, и в публичното пространство е започнало да се говори, че независимо от напълно неизгодните за \"Газпром\" идеи за \"Гръцки\", а не за \"Български поток\", натам клонят везните по отношение на реализацията на продължението на турската тръба. В сферата на геоенергийните разговори, предизвикателства и очертаващи се перспективи, позитивът е в това, че България все още съществува в енергийните схеми на бъдещия газопровод - отклонението от \"Турски поток\" и с все по-засилваща се сигурност се работи по отношение на АЕЦ \"Белене\", коментира Дюлгерова. Според нея страната ни би си повишила много акциите политически и икономически, ако съумее с бързи темпове да реализира и двата проекта. Снабдяването на България с газ и транзитът са две различни неща, коментира д-р Пламен Димитров от Българското геополитическо дружество. България потребява около 3 млрд. куб. метра годишно, а транзитира през територията си около 15 млрд. При това съотношение на числата за Русия и за \"Газпром\" страната ни винаги ще бъде по-интересна като транзитен коридор, а не като пазар, който може да поеме голяма част от руския износ, посочи Димитров. Ако интерконекторът с Гърция бъде построен, някъде от 2021 г. България спокойно може да получава 1 млрд. куб. метра годишно азербайджански газ. Като се сравни с потреблението на страната от 3 млрд., това е реален и сигурен източник на диверсификация за нуждите на страната. Крайно недостатъчно е за т.нар. газов хъб, който планира правителството, но е достатъчно да диверсифицира доставките за българския пазар. Не е казано, че този газ непременно ще е по-евтин от руския, но въпросът е, че преговорната позиция на България в преговорите с \"Газпром\" се засилва значително, когато може да се сложи на масата най-малко още една опция за доставка на газ, коментира Пламен Димитров. Според експерта засега в най-добрия случай идеята за газовия хъб \"Балкан\" се отлага за неопределено бъдеще.", "date": "2019.03.18", "title": "Експерт: Дали отклонението на \"Турски поток\" ще е българско или гръцко остана висяща тема"}
{"url": "https://www.24chasa.bg/novini/article/7352890", "text": "Премиерът Бойко Борисов изпрати телеграма до министър-председателя на Нидерландия Марк Рюте   съобщават от правителствената пресслужба. “Сериозно съм загрижен от трагичните събития в Утрехт и изразявам искрената си съпричастност към пострадалите и техните близки“, пише българският министър-председател. Борисов посочва още, че България е солидарна и подкрепя Нидерландия в този тежък момент. „Продължаващите нападения срещу цивилни граждани потвърждават необходимостта от единни и решителни действия на международната общност срещу всяко грубо посегателство върху здравето, живота, свободата и демократичните ценности”, пише още министър-председателят в писмото си до премиера Марк Рюте.", "date": "2019.03.18", "title": "Борисов до Марк Рюте: България подкрепя Холандия, загрижен съм от събитията в Утрехт"}
{"url": "https://www.24chasa.bg/novini/article/7352895", "text": "По данни на турския статистически съвет и Фонда за населението към ООН населението на Истанбул наброява 15 670 724 души. Според тези данни 18,4 на сто от населението на Турция /82 млн души/ живее в най-големия мегаполис на страната, посочва БТА. За последните 5 години населението на мегаполиса, който свързва Европа с Азия, се е увеличило с около 1 млн. души /907 257 души според статистиките/. По брой на населението Истанбул надхвърля в пъти 131 страни от общо 204 по света. От близките съседи на Турция населението на Истанбул е колкото две Българии. Населението на европейските държави Белгия, Австрия,Чехия, Швейцария, Гърция е почти два пъти по-малко.", "date": "2019.03.18", "title": "Над 15 милиона души живеят в Истанбул"}
{"url": "https://www.24chasa.bg/novini/article/7352904", "text": "Регистрираните по закона за данък върху добавената стойност лица, които не използват софтуер за управление на продажбите, а отчитат продажбите си само на фискално устройство, имат 2 седмици, за да ги сменят или модифицират, напомнят от НАП. Лицата, които не са регистрирани по Закона за данък върху добавената стойност и не използват софтуер за управление на продажбите трябва да сменят или модифицират фискалните си устройства до края на юни 2019 г Срокът за лицата, които използват софтуер за управление на продажбите (регистрирани и нерегистрирани по ДДС), се очаква да бъде удължен до края на септември 2019 г. Удължаването на срока се отнася само за лицата, които след 1.04.2019 г. използват софтуер за продажбите, напомнят от НАП. В случай че задълженото лице, извършва дейност в повече търговски обекти (в част от които използва софтуер, а в други обекти не), е важно да се отбележи, че за обектите в които не използва софтуер за управление на продажби лицето следва да приведе дейността си в съответствие с изискванията в срок до 31 март 2019 г. (ако е регистрирано по ЗДДС лице), респективно до 30 юни 2019 г. (ако е нерегистрирано по ЗДДС лице), а за обектите в които използва софтуер за управление на продажби срокът е до края на септември 2019 г. Лицата, използващи СУПТО ще могат да продължат да ползват старите си касови апарати до 30.09.2019 г., като от началото на октомври няма да се допуска едновременната употреба в един търговски обект на касов апарат и софтуер за продажбите, ако те не са свързани, предупреждават от НАП. До 29 март 2019 г. е срокът, в който собствениците на електронни магазини, стартирали дейност преди 29 декември 2018 г. и получаващи плащания в брой или с банкови карти, трябва да подадат информация в НАП за електронните си платформи. До момента са обявени 1600 електронни магазина. Важни крайни срокове по Наредба Н-18 (след предстоящите промени) 29.03.2019 г. Собствениците на електронни магазини, стартирали дейност преди 29 декември 2018 г. и получаващи плащания в брой или с банкови карти, подават информация в НАП чрез портала за електронни услуги на агенцията. 31.03.2019 г. 1. Смяна или модифициране на касовите апарати на регистрираните по ДДС лица, които не ползват СУПТО. 2. Бензиностанциите посочват данни за размера на ДДС, акциз, покупна и продажна цена на горивата във всяка касова бележка. 30.06.2019 г. 1. Смяна или модифициране на касовите апарати на нерегистрираните по ДДС лица, които не ползват СУПТО. 2. Смяна на електронните системи с фискална памет на бензиностанциите. 30.09.2019 г. Всички търговци - независимо от това дали са или не са регистрирани по ДДС, използващи софтуер за управление на продажбите, трябва да сменят или модифицират касовите си апарати и да приведат използвания от тях софтуер в съответствие с нормативните изисквания. От 1 октомври 2019 г. софтуерът следва да управлява всички фискални устройства, намиращи се в търговския обект. 31.12.2019 г. Ползвателите на Интегрирани автоматизирани системи за управление на търговската дейност (ИАСТУД), най-често ползвани в големите търговски вериги, ги привеждат в съответствие с изискванията на наредбата.", "date": "2019.03.18", "title": "НАП: Регистрираните по ДДС сменят касовите си апарати до края на март"}
{"url": "https://www.24chasa.bg/novini/article/7352905", "text": "Вицепремиерът и министър на външните работи Екатерина Захариева изпрати съболезнователна телеграма до министъра на външните работи на Нидерландия Стеф Блок  , съобщиха от пресцентъра на МВнР. „С дълбока тревога приех новината за стрелбата срещу цивилни граждани в Утрехт. Искрено съм съпричастна към болката на пострадалите и техните близки. Независимо от характера на атаката, застрашила живота на множество хора, тя предизвиква сериозна загриженост. Наш дълг е да проявим решителност и единство, за да защитим живота и безопасността на нашите граждани“, се казва в телеграмата. По информация на посолството ни в Хага към момента няма данни за пострадали наши сънародници. При необходимост български граждани могат да се свържат с мисията ни на следните телефони: + 31 70 350 30 51; + 31 6 5744 8073.", "date": "2019.03.18", "title": "Захариева за атаката в Утрехт: Съпричастна съм към болката на пострадалите и близките им"}
{"url": "https://www.24chasa.bg/novini/article/7352919", "text": "Холандският премиер Марк Рюте каза след  , че страната е станала прицел на нападение и не е изключено да става дума за тероризъм, предаде Асошиейтед прес. Трима души загинаха, след като въоръжен мъж откри стрелба в трамвай в Утрехт. За броя на загиналите преди малко съобщи кметът на града Ян ван Занен в Туитър. Той добави, че ранените са деветима, от които трима в много тежко състояние. Според него властите вече разглеждат случая като терористична атака, информира БТА. \"Ако това е терористична атака, то ние имаме само един отговор: нашата страна, нашата демокрация трябва да бъдат по-силни от фанатизма и насилието\", подчерта премиерът Рюте в изявлението си. Холандските власти вече имат и име на заподозрения. Полицията го идентифицира като Гьокмeн РПТ Гьокмен Танъш - 37-годишен, роден в Турция, с брада, в тъмносин суичър и качулка. Разпространена бе и негова снимка - първата досега на свързан с престъплението заподозрян. Полицията предупреди гражданите, ако го разпознаят, да не контактуват с него, а вместо това да съобщят на властите.", "date": "2019.03.18", "title": "Премиерът Рюте за атаката в Утрехт: Не е изключено да е тероризъм"}
{"url": "https://www.24chasa.bg/novini/article/7352891", "text": "Телма Чиака роди 6 деца - четирима синове и две дъщери в Хюстън, САЩ, в рамките на девет минути, пише stern.de.  Дете номер едно е видяло бял свят в петък сутринта в 4:50, а в 4:59 часа лекарите вече са държали шестото дете на жената в ръцете си. Болницата в щата Тексас, в която жената е раждала, публикува нейна снимка и някои факти за децата.  Новородените тежат между 800 и 1300 грама, всички са в стабилно здраве, под строго медицинско наблюдение. За тях се грижат в интензивното отделение на болницата. Майката също се справя добре. Дъщерите й вече са с имена - Зина и Зуриел. А имената на четирите момчета все още не са оповестени. Раждането на Телма Чиака се оказва много специално, защото едва един случай от 4.7 милиарда бременности води до появата на шестзнаци, информират от болницата. Майка на четиризнаци веднага е предложила помощ под пост във фейсбук: „Живея наблизо и бих искала да й давам съвети, ако някой се свърже с тях“. Друга жена пише: \"Вашите бебета са в най-добрите ръце, синът ми е роден в 26-та седмица от бременността и тежи 860 грама - и екипът на болницата се грижи отлично за него.\" Друг потребител на мрежата пише с намигване под снимката: \"По-вероятно е да спечелиш от лотарията ...\". Една жена даде четири предложени за момчешки имена: Зак, Сион, Захари и Зевс. Многократните раждания влизат в заглавията на новините по цял свят. В Ирак една жена е родила седем деца преди малко повече от месец. В Пакистан жена стана майка на шест деца през януари - едно дете починало веднага след раждането, тогава то е тежало само 200 грама.", "date": "2019.03.18", "title": "Жена роди шест деца за девет минути в САЩ (Снимка)"}
{"url": "https://www.24chasa.bg/novini/article/7352925", "text": "„В България има много потенциал за развитие на инвестиции, както и условия за тях, а Тракия икономическа зона е именно такъв пример. Освен това е успешен модел и за плодотворно публично частно партньорство между общините и бизнеса,“ заяви заместник министър-председателят по икономическата и демографската политика Марияна Николова при посещението си в Тракия икономическа зона (ТИЗ). Вицепремиерът подчерта, че правителството работи за привличането на чуждестранни инвеститори, които да предпочетат България за реализацията на своите бизнес планове, съобщиха от пресслужбата на кабинета. Заместник министър-председателят по икономическата и демографската политика Марияна Николова посети и индустриалните зони Раковски и Марица. След като се запозна с инициативите, които се развиват на територията на Тракия икономическа зона, вицепремиерът Николова обсъди възможностите за подкрепа за бъдещото развитие на икономическата зона край Пловдив заедно с ръководството на ТИЗ, част от кметове на общините участници в ТИЗ, заместник областния управител на областна администрация Пловдив Евелина Апостолова и заместник-кмета на община Пловдив Стефан Стоянов.", "date": "2019.03.18", "title": "Марияна Николова: България има много потенциал за развитие на инвестиции (Снимки)"}
{"url": "https://www.24chasa.bg/novini/article/7352917", "text": "Възможността гръцките военновъздушни сили да помагат в контрола на въздушното пространство на Северна Македония е една от вероятните теми при посещението на гръцкия премиер Алексис Ципрас в Скопие и на министъра на отбраната на Гърция, което ще го последва, предаде агенция МИА, като се позова на гръцката телевизия Оpen. Според телевизията това ще означава, че ако се появи неидентифициран самолет във въздушното пространство на Северна Македония, ще бъдат повикани гръцки военни самолети, които да се доближат до него и да проверят за какво става въпрос. Медията посочва, че това е обичайна практика между страните съюзнички в НАТО, когато една от тях няма необходимите средства за контрол. Например Гърция и Италия помагат в контрола на въздушното пространство на Албания и Черна гора. Посещението на Алексис Ципрас в Скопие е планирано в началото на следващия месец, най-вероятно на 2 април. Самият Ципрас в свое обръщение на икономически форум в Делфи каза, че ще отиде в Скопие с бизнес делегация и с някои министри. Според гръцката телевизия няколко дни след посещението на Ципрас в Скопие ще пристигне министърът на отбраната Евангелос Апостолакис, за да обсъди възможностите за двустранно отбранително и военно сътрудничество като съвместни учения и размяна на студенти от военните академии.", "date": "2019.03.18", "title": "Гърция може да помага в контрола на въздушното пространство на Северна Македония"}
{"url": "https://www.24chasa.bg/novini/article/7352945", "text": "Учени от университета на Сидни оплодиха 56 мериносови овце със сперма на 50 години и 34 от тях забременяха, съобщи Скай нюз, цитиран от БТА. Успеваемостта от 61 процента е по-висока от тази на сперма, замразена за около година, с която са забременели 59 процента от оплодените овце. Половинвековната сперма е взета от четири овена през 1968 г. и замразена. Съхранявана е в течен азот при температура минус 196 градуса. След като е размразена, е изследвана за подвижност, скорост, жизненост и цялост на ДНК. \"Изумително е, че не установихме разлика между спермата, стояла замразена 50 години, и сперма, замразена за около година - каза д-р Джесика Рикард от екипа. - Според нас това е най-старата жизнеспособна сперма от който и да е вид в света и определено най-старата, използвана, за да бъде създадено поколение\". Агънцата, заченати с древната сперма, имат гънка на тялото, която е била характерна за мериносовите овце в средата на миналия век. Тогава тази особеност е била желана, защото така се е увеличавала площта на кожата и съответно добивът на вълна. По-късно обаче селекционерите са се отказали от нея, защото покачва риска от паразитни заболявания и затруднява стриженето. Експериментът дава надежди за запазването на застрашени видове.", "date": "2019.03.18", "title": "Учени оплодиха овце с 50-годишна сперма"}
{"url": "https://www.24chasa.bg/novini/article/7352924", "text": "Говорител на британския премиер Тереза Мей каза днес, че още няма пробив в разговорите с цел да се осигури подкрепа за правителственото споразумение за излизане от ЕС, предаде Асошиейтед прес, цитирана от БТА. По думите на говорителя Джеймс Слак продължават преговорите между правителството и северноирландската Демократична юнионистка партия, чиято подкрепа е жизнено важна. Мей се надява да подложи на трето гласуване в парламента сделката с Брюксел, но Слак подчерта, че правителството ще направи това само ако има \"реалистичен шанс за успех\". Премиерът трябва да вземе решение до утре вечерта. В сряда е последният ден, в който може да се гласува, преди Мей да замине за срещата на върха на ЕС и да поиска отлагане на Брекзит. Ако споразумението за излизането на Великобритания от ЕС бъде одобрено от Камарата на общините, Мей ще поиска кратко \"техническо отлагане\", а ако не - ще иска по-дълъг срок.", "date": "2019.03.18", "title": "Говорител на Мей: Още няма пробив в преговорите с депутати за одобряване на Брекзит"}
{"url": "https://www.24chasa.bg/novini/article/7352976", "text": "“Сътрудничеството между България и САЩ е на високо ниво и ние ще се постараем да продължим двустранния диалог в тази положителна посока. Ценим усилията на нашите партньори и помощта, която те ни оказват в определени ситуации”, заяви вътрешният министър. В рамките на срещата, продължила повече от два часа, министър Маринов отговори на въпроси на сънародниците ни, свързани с дейностите на министерството по линия на конвенционалната престъпност, противодействието на телефонните измами и борбата с трафика на наркотици. Сред актуалните въпроси бе и предложенията за промени, касаещи удължаване валидността на паспортите на българските граждани. В българската делегация участват още директорите на ГДБОП и Главна дирекция „Гранична полиция“ – главните комисари Ивайло Спиридонов и Светлан Кичиков.", "date": "2019.03.18", "title": "Младен Маринов обсъди удължаването на валидността на паспортите с българи във Вашингтон"}
{"url": "https://www.24chasa.bg/novini/article/7352943", "text": ", е предотвратил по-тежка ситуация, при която протестиращи и униформени са били силно притиснати до полицейския бус под напора на тълпата. Така комисар Борислав Муеров от столичната полиция обясни инцидента с плачещите полицаи, който стана хит в социалните мрежи. Тълпата започнала обратно броене и се втурнала към полицейската кола. Униформеният вътре пуснал сирената, но и това не ги спряло. Настанала блъсканица. \"Имало е трима-четирима, които са били силно притиснати и са изхърквали под натиска на групата. Тогава, за да не се получат по-тежки наранявания, служителят е използвал този лютив аерозолен спрей. Местоположението на сградите пред Министерския съвет е с доста променящи се атмосферни условия, с вятър. Когато е натиснал бутона на спрея, е било нормално, и в следващия момент се получава течение и всички са пострадали. Пораженията не са тежки\", обясни комисар Муеров, шеф на \"Охранителна полиция\". Лютивият спрей се използва рядко, при грубо нарушаване на реда в ромските махали например. Проверката на МВР показала, че в случая с плачещите полицаи употребата на това помощно средство е регламентирано. Служителите се обучавали да го използват, но нямало предвидени курсове.", "date": "2019.03.18", "title": "МВР: Лютивият спрей е ползван, защото е имало опасност за полицаи и протестиращи"}
{"url": "https://www.24chasa.bg/novini/article/7352637", "text": "Дали ще бъде в листата Сергей Станишев и на кое място - ще реши Националният съвет на следващо свое заседание, което ще се проведе в първата половина на месец април. Това каза лидерът на БСП Корнелия Нинова в отговор на въпрос дали председателят на Партията на европейските социалисти (ПЕС) Сергей Станишев изобщо ще присъства в листата на левицата за предстоящите избори за Европейски парламент. Коментара си Нинова направи по време на пресконференция след среща с ръководството на Българска земеделска партия, предаде БТА.  Нинова уточни, че решението се взима от Националния съвет според устава и правилата за подреждане на листата. На въпрос, свързан с твърденията на бившия председател на партията Михаил Миков, който изрази откровени съмнения при избора за водач на листатата на БСП, Нинова отговори: \"Ако някой има жалби, съмнения, има партия, има контролни органи - да ги отнесе тук, а не да ги развява по телевизията\". Тя коментира още, че ако си търсят оправдания за една загуба, може да се намерят много обяснения. \"Факт е, че Националният съвет избра Елена Йончева за водач на листата\", допълни Нинова.", "date": "2019.03.18", "title": "Нинова: Националният съвет ще реши дали ще бъде в листата Станишев и на кое място"}
{"url": "https://www.24chasa.bg/novini/article/7352646", "text": "Ограничено е движението по пътя Плевен - Троян - обходен път на гр. Ловеч в участъка от гр. Ловеч до с. Сливек от км 43 до км 44 поради ремонтни работи в тунел \"Ловеч\", съобщават от АПИ. Обходните маршрути за товарните автомобили над 12 т. са: - За движещите се за и от гр. Троян: от гр. Ловеч, пътен възел \"Софийска\" през с. Изворче и с. Соколово до пътя при с. Микре, до пътен възел \"Абланица\" и по пътя за гр. Троян и обратно. Движещите се от Троян към Плевен ползват същия маршрут. - За движещите се от гр. Варна и гр. Севлиево към гр. Ловеч и гр. Плевен от пътен възел Севлиево при по пътя Кормянско - Малък Вършец и П. Славейково - Ловеч до гр. Ловеч, пътен възел \"Баховица\". - За движещите се от Варна и Севлиево, към Ловеч и Плевен, които са пропуснали обхода при пътен възел \"Абланица\" се насочват с табели към кръстовището на пътя при с. Микре, от там по съществуващата организация към Ловеч и Плевен. За леките автомобили до 12 тона обходният маршрут е по улици през центъра на гр. Ловеч. Трафикът се регулира с пътни знаци.", "date": "2019.03.18", "title": "Ограничено е движението по пътя Плевен - Троян"}
{"url": "https://www.24chasa.bg/novini/article/7352268", "text": " обединява 5 от най-престижните колежи по хотелски мениджмънт и туризъм в Швейцария, сред които и една кулинарна академия. Програмите за обучение включват задължителни стажове и възможности за престижна кариера в един от най-бързо развиващите се сектори в света! Запознайте се с   по време на информационните семинари, които ще се проведат на следните дати: - 21.03 София, х-л „Хилтън“, 18:30 ч. - 22.03 Пловдив, х-л „Лайпцих“, 18:30 ч. - 23.03 Варна, х-л „Голдън Тюлип“, 16:30 ч. - 24.03 Бургас; х-л „Приморец“, 16:30 ч.  (SHMS),   (HIM), IHTTI     и   ще представят своите програми, които обединяват швейцарските традиции и опит в хотелиерството със съвременните тенденции в мениджмънта. Колежите, част от Swiss Education Group, попадат в  , според QS World University Ranking 2019.  от завършилите студенти стават топ мениджъри или собственици на бизнес в рамките на 5 години след дипломиране. Учебните заведения предлагат бакалавърски и магистърски специалности в сферата на   Програмите се преподават на английски език и включват две платени работни практики в Швейцария или в чужбина. Два пъти годишно колежите организират  , по време на което студентите се запознават лично с бизнес лидери и известни предприемачи от над 120 водещи международни компании като:   и др. Концепцията на SEG e да предложи не просто работа, а партньорство за цял живот на завършващите студенти, за да изградят своята кариера за години напред! Входът за събитието е свободен, предварителна регистрация можете да направите тук: ", "date": "2019.03.18", "title": "Стипендии за обучение в швейцарски колежи по хотелски мениджмънт и туризъм"}
{"url": "https://www.24chasa.bg/novini/article/7352663", "text": "Румен Радев създава със свой указ Стратегически съвет към президента на Републиката, съобщиха от прессекретариата на държавния глава. Стратегическият съвет е консултативен орган, работещ на обществени начала при президента на Република България и има за цел изготвянето на документи със стратегическо значение, позиции, становища, анализи и др. Председател на Стратегическия съвет при президента е началникът на кабинета на държавния глава, Иво Христов.  е роден на 8 октомври 1970 г. в Истанбул. Завършва средното си образование в „Athenee Royale“ в Брюксел през 1988 г., а висшето си юридическо образование в Софийски университет \"Св. Климент Охридски\". Преводач на множество романи на Ромен Гари, Маргьорит Дюрас, Андре Жид, Филип Джиан, Тонино Бенакиста. Работил е като журналист в RFI-България, НТВ, БНТ и сп. „Europe Magazine“, издавано в Париж (2000-2001 г.). Автор на политическата биография на Франсоа Митеран, издадена на български език през 2000 г. Автор на блога leroisalomon.blog.bg Публикувал е в списание „L'Europeo“, вестник „Сега“ и списание „Тема“, кореспондент на сайта Courrier des Balkans за България. Създател на сдружение „Солидарна България“. Редактор и коментатор в списанието за политически анализи „A-specto“ (2014-2016). Публикувал е статии посветени на киното, литературата и фотографията. Автор на две фотографски изложби. Владее френски, английски, руски и испански език. Назначен e за началник на кабинета на държавния глава с указ на президента №45 от 23 януари 2017 г. Кредо: „Успехът е на острието на шпагата.“ (Шарл де Гол) Заместник-председател на Съвета е Невин Фети, съветник на президента по правни въпроси.  е родена на 2 април 1977 г. в гр. Варна, където завършва езикова гимназия с изучаване на френски език. През 2001 г. придобива магистърска степен по право от Софийския университет “Св. Климент Охридски”, от 2005 г. има магистърска степен по защита на националната сигурност от Академията на Министерството на вътрешните работи. Защитава дисертационен труд и придобива образователно-научна степен „доктор” по въпросите на сключването и изпълнението на договори с достъп до класифицирана информация. През 2002 г. е съдебен кандидат в Софийския градски съд. Била е адвокат в Софийската адвокатска колегия /2002-2003/, работила е в Държавната комисия по сигурност на информацията /2003-2004/, заемала е последователно длъжностите асистент, старши асистент и главен асистент в Академията на Министерството на вътрешните работи /2004-2012/. В периода 2007-2011 е секретар на Президента на Република България по юридически въпроси. Хоноруван преподавател по дисциплината “Гражданско право - обща част” в Юридическия факултет на Софийския университет “Св. Климент Охридски”. Дългогодишен преподавател в Националния институт на правосъдието по въпросите на защитата на класифицираната информация. Автор е на множество статии. Владее турски, френски, руски и английски език. Кредо: \"Законът, който живее вътре в нас, се нарича съвест.\" (Кант) Членове на съвета са:  е роден на 12 май 1957 г. в София. През 1982 г. завършва социология в Софийския университет „Св. Климент Охридски”. През 1987 г. защитава дисертационен труд за ролевите конфликти на личностно равнище и придобива образователна и научна степен доктор по научна специалност „Социология”. Започва трудовата си дейност през 1983 г. в Софийския университет „Св. Климент Охридски”. От 1991 до 1997 г. е народен представител в 36-то и 37-то Народно събрание. От 2005 г. е доцент, а от 2016 г. – професор в катедра „Публична администрация” на Философския факултет на Софийския университет „Св. Климент Охридски”, от 2009 г. – доцент, от 2017 г. – професор в катедра „Политически науки” на Пловдивския университет „П. Хилендарски”. От 2008 до 2014 г. е член на Постоянната комисия по социални и правни науки и национална сигурност към Агенцията за акредитация. Автор на четири авторски монографии, 4 колективни монографии и над 70 студии и статии. Член на редакционни съвети на четири научни периодични издания. Научен ръководител на шест успешно защитили докторанти и над 70 дипломанти. От 2002 г. и досега развива активна журналистическа и публицистична дейност в електронни и печатни медии. Владее руски, английски и френски език. Майстор на спорта по хокей на лед, състезател на хокейните клубове на „Левски” (1972-1978 г.), и „Академик” (1979-1983 г.) и на националния отбор на България (1976-1980 г.). Кредо: „Красивите думи не са истински, истинските думи не са красиви.“ (Конфуций)  е икономист в Австрийския институт за икономически изследвания (WIFO), във Виена, Австрия, и лектор във Виенския университет по икономика и бизнес (WU Wien). Преди това е работил в Европейската Централна Банка във Франкфурт, Германия. Завършил е бакалавърска степен по икономика във Виенския университет по икономика и бизнес и магистратура по икономическа политика в University College London. В момента докторант по икономика във Виенския университет по икономика и бизнес (WU Wien) с фокус върху темите парична и фискална политика. Член е на Съвета за икономическо и социално развитие към Президента на Република България. Два пъти избран за стипендиант на Българската Народна Банка (2015, 2019). През 2018 също избран за стипендиант на Австрийската икономическа асоциация. Член на Инициативата за млади изследователи на Института за Ново икономическо мислене (Institute for New Economic Thinking). Кредо: „Тестът за нашия прогрес не е в това дали прибавяме повече към богатството на тези, които имат много, а в това дали осигуряваме достатъчно за тези, които имат твърде малко.” (Франклин Делано Рузвелт)  е дипломат от кариерата, специализирал в Харвардския институт по международно развитие, Вашингтонския институт по международно право, Световната търговска организация – Женева, работил с УНКТАД, ИКАО, Комитета за космоса на ООН; единствения чуждестранен адвокат пред Народния съд на полк. Муамар Кадафи, допуснат до защита на 5-те български медицински сестри в Либия по СПИН процеса в Либия през 2000-2002. Кредо: Територия на духа.  е театровед и театрален критик. Двигател на каузите за съхраняването на българските театри и опазването на Борисовата градина. Кредо: Всяка унищожена културна институция е загубена битка за бъдещето на България!  е роден на 3 юли 1953 г. в гр. Кюстендил. Завършва Техническия Университет в София със специалност Електроинженер – Автоматизация на енергийните системи” през 1977 г. В периода 1977-1980 г. работи като инженер наладчик в „Пусково Наладъчно Управление” към ДСО „Монтажи”, а от 1981 до 1989 г. е научен сътрудник и ръководител на секция в НИТИ „Техенерго” В периода 1990 – 1991 г. е народен представител в 7-ото ВНС и заместник председател на Комисията по енергетика. От 1993 до 1996 г. е член на Съвета на Директорите на НЕК, а в периода 1995 – 1997 г. е Главен секретар на Министерство на енергетиката. В периода 2002 - 2003 г. е Изпълнителен Директор на Енергопроект, а от 2003 до 2006 г. е ръководител на проект „Рехабилитация на блокове 1-4 в ТЕЦ Марица- Изток 3” към „Енергоремонт – Гълъбово”. Член е на Надзорния Съвет на „Енел – Марица Изток 3” за периода 2006 – 2010 г. От 2001 – 2013 г. и от 2015 г.– досега е управител на „Пирин Ват” ООД. В периода 2013 – 2014 е член на ДКЕВР. Женен и има син и дъщеря и внуци. Кредо: С енергия, идеи и опит за Родината!  е лекар, доктор на науките на БАН, гост - изследовател и преподавател във Франция и Германия. Два пъти директор на Агенцията за лекарства, извършила съществени реформи за преструктуриране на фармацевтичния сектор у нас. Има 7-годишен опит като Директор за Източна Европа към Европейското представителство на производителите на безрецептурни лекарства в Брюксел. Работила е за Световна банка като експерт по лекарствена политика. Била е съветник към българския Икономически и социален съвет. Номинирана е 3 пъти за шеф на кабинета в здравното и социално министерства. Носител е на диплом за европейски политики от Националното училище по администрация на Франция. Владее свободно френски, немски, английски и руски езици. Кредо: „Да правя добро навсякъде, по всяко време и на всеки, на когото мога, докато мога...“ (по Джон Уесли)  е роден на 25 февруари 1955 г. Магистър по социология, преподавател в бакалавърски и магистърски програми на специалностите 'Социология' и 'Политология' в СУ 'Климент Охридски' в направленията 'Методология на емпиричните социологически изследвания', 'Маркетингови изследвания', 'Политически и социален маркетинг'. От 1992 г. до 2001 г. е изследователски директор на ББСС Галъп Интернешънъл, а от 2001 г. собственик и управител на Джи Кънсалтинг - компания, специализирана в изследователска и консултантска дейност. С богат професионален опит в ръководството и реализизацията на изследователски проекти за множество компании, Световната банка, UNDP, USAID, министерства, държавни агенции, общини, неправителствени организации, политически партии. През различни периоди е бил председател или член на управителния съвет на неправителствени организации като Фондация 'Развитие на гражданското общество', Институт за социална интеграция, Граждански институт, Институт 'Иван Хаджийски' и др. Кредо: \"Песимизъм на разума, оптимизъм на волята.“ (Антонио Грамши).  е роден на 24 април 1976 година в София. Завършва 133 СОУ „Ал. Пушкин” с хуманитарен профил и руски език (1994). През 2001 се дипломира като магистър по политически науки със специализация „Външна политика и национална сигурност“ в СУ „Св. Климент Охридски“. Доктор по политически науки от СУ (2011). Преподавал е различни политически дисциплини в СУ “Св. Климент Охридски“ и ЮЗУ „Неофит Рилски“. Негови научни публикации са издавани на английски, сръбски, хърватски и албански език. Автор е на две монографии – „Поколения и възраст в политиката. Българският преход“ и „Западните Балкани и България (политика, дипломация, сигурност)“. От 2015 година е политолог и главен анализатор на Института за стратегии и анализи (ИСА). Владее английски, руски, сръбски и хърватски език. Кредо: \"Действам!\"  е роден в София на 15 януари 1951 година. Завършил е Английската гимназия в София (1970), а след военната си служба (1970-1972) завършва МГИМО (1977). Работил в МВнР (1978-2015), във всички кариерни дипломатически рангове от аташе до посланик, бил е началник на политическия кабинет на министъра при Станислав Даскалов (1993-1994) и при Соломон Паси (2004-2005), както и директор на различни дирекции в Министерството. Извънреден и пълномощен посланик на Република България в Република Кипър (2005-2009), в Република Молдова (1995-2001), в Република Турция (1991-92), Генерален консул на Република България в Истанбул (1990). Удостоен със златен почетен знак на Министерството на външните работи (2005 и 2013) и златен почетен знак „За вярна служба под знамената“ (2001) на Министерството на отбраната. Автор на книгата „А иначе дипломацията е сериозен занаят“ (2013). Владее английски, турски, руски и френски. Женен, с три деца. Кредо: Дипломацията - дори да е в някои случаи недотам добра - е за предпочитане пред \"добрата война“.  е роден през 1966 г. в град Бургас. Завършва УНСС като магистър по Икономика. Има следдипломни квалификации от Университета на Джорджтаун, Вашингтон, САЩ (Банков рисков мениджмънт), Университет Сeйнт Джон, Колеж по застрахователен и рисков мениджмънт, Ню Йорк, Университета Екситър, Великобритания (Банки и финанси). Специализирал е банков и застрахователен мениджмънт в Германия и Англия. Председател на Агенцията за застрахователен надзор, след което е зам.-председател на Комисията по финансов надзор. Работил е в управителните съвети на международни финансови компании от Холандия, Австрия и САЩ. Автор е на три книги и поредица от статии в националната и международна преса в областта на банките, застраховането и финансите. Владее английски език и руски език. Кредо: Демографията в България е основен фактор за икономиката.", "date": "2019.03.18", "title": "Румен Радев създаде Стратегически съвет, оглави го началникът на кабинета му Иво Христов"}
{"url": "https://www.24chasa.bg/novini/article/7352687", "text": "До момента 341 кандидати са подали документи чрез структурите на Централното военно окръжие за участие в конкурса за обявените 185 вакантни войнишки длъжности във военни формирования от Сухопътните войски, съобщиха от пресцентъра на министерството на отбраната. Желаещите са изпратени на медицински прегледи за установяване на годността им за военна служба и за оценка на психологичната им пригодност. Крайният срок за подаване на документи по заповедта на министъра на отбраната на Република България за войнишки длъжности в Сухопътните войски е 22 март 2019 г., петък. Конкурсът беше обявен със заповед на министъра на отбраната от 15 февруари 2019 г. за военните формирования на Сухопътните войски в градовете София, Стара Загора, Хасково, Ямбол, Карлово, Казанлък, Плевен, Шумен, Благоевград, Сливен, Асеновград, Смолян, Пловдив и с. Мусачево. Той ще се проведе от 20 до 31 май 2019 г. и включва изпит по физическа подготовка, тест за проверка на общата култура на кандидатите и събеседване. Условията, на които трябва да отговарят кандидатите, и необходимите документи са посочени в обявата, публикувана на 21 февруари 2019 г. в рубриките „Документи“ - „Обяви“ в интернет страницата на Министерството на отбраната.", "date": "2019.03.18", "title": "341 кандидати до момента за 185 вакантни длъжности в Сухопътните войски"}
{"url": "https://www.24chasa.bg/novini/article/7352696", "text": "\"Вашият апел беше разбран от всички и приет с голямо уважение. Обединихме се около позицията, че национал-популистките партии и движения, които досега имаха възможност само да говорят срещу бъдещето на обединена Европа, ще получат възможността да влияят върху европейското законодателство, ако не им дадем решителен отпор на евроизборите. В името на това, СДС ще положи всички възможни усилия броят на депутатите от България в ЕНП да бъдат колкото се може повече.\" Това написа председателят на СДС Румен Христов до лидера на ЕНП Жозеф Дол по повод  Ето го пълното му послание до Жозеф Дол:", "date": "2019.03.18", "title": "СДС до шефа на ЕНП: Няма да разпилеем нито един десен глас на евровота"}
{"url": "https://www.24chasa.bg/novini/article/7352676", "text": "Юлиян Иванов Митков (Онур) се казва детето на две години и половина от с. Равнец,   от полицията в Бургас. Детето е забелязано за последно около 18.30 ч. на 17 март т.г. в района на лозов масив около селото. Момченцето е било в района заедно със свои близки за отбелязване на рожден ден, чието отпразнуване се е осъществило в стопански двор, разположен в края на село Равнец. По време на изчезването детето е било облечено с бяла или светла връхна дреха с дълъг ръкав. Същото има лек дефект при придвижване, изразяващ се във влачене на едното краче. ОДМВР – Бургас призовава гражданите, разполагащи с някаква информация относно местонахождението на Юлиян Иванов Митков да сигнализират незабавно на тел. 112 или в най-близкото поделение на МВР.", "date": "2019.03.18", "title": "Издирваното двегодишно момче Онур изчезнало на рожден ден в стопански двор"}
{"url": "https://www.24chasa.bg/novini/article/7352666", "text": "Около 12 хиляди птици са били умъртвени по хуманен начин в животновъден обект в ловешкото село Лисец заради птичи грип, заяви директорът на Областната дирекция по безопасност на храните /ОДБХ/ в Ловеч д-р Росен Федерчев, информира БТА. Проби от националната референтна лаборатория към Националния диагностичен научноизследователски ветеринарномедицински институт са потвърдили на 13 март наличие на заболяването \"инфлуенца по птиците (H5)\" във фермата. По думите на Федерчев, предприети са всички предписани мерки от БАБХ. Незабавно е свикана областната епизоотична комисия, на която са присъствали всички институции, имащи отношение по предпазването от разпространение на заболяването. \"Унищожени са абсолютно всички птици във фермата\", каза Федерчев и добави, че до момента няма данни за други огнища в областта. Той посочи, че има съдействие от всички институции, както и от собственика на фермата с регистрираното заболяване. Птиците са били отглеждани за производство на патешки черен дроб в месопреработвателни предприятия, основно за износ. Според директора на ОДБХ няма опасност заразена продукция да е стигнала до потребителите. Зам. областният управител Илиян Тодоров заяви, че се извършва почистване и дезинфекция на обекта. Всички птици са умъртвени, съхраняват се в помещения и поетапно се изгарят, като процесът се очаква да приключи до ден-два. Населението е предупредено за мерките, които се предприемат, посочи кметът на Лисец Пламен Върбановски. Той добави, че в селото около 100 души отглеждат птици. Уведомени са да гледат животните си в закрити помещения, да не ги изнасят извън населеното място и да не продават от тях по пазарите.", "date": "2019.03.18", "title": "Умъртвиха 12 000 птици заради птичи грип в Ловешко"}
{"url": "https://www.24chasa.bg/novini/article/7352701", "text": "Окосмяването по брадата й започва да побелява, жестовете й са бавни - женският орангутан Ненет, който е знаменитост в зоопарка \"Жарден де плант\" в Париж, навършва 50 години, предаде Франс прес. Това е преклонна възраст за представителите на вида. Ненет е героиня в документален филм от 2010 г. на Никола Филибер и вече е демонстрирала способности на художник, информира БТА. През уикенда тя за пореден път го направи. С устата си тя взема различни бои от палитра, приготвена специално за нея от гледача й, и ги нанася върху пластмасова преграда в ограждението й. След това с пръста си прави няколко черти, преди да изтрие със слама част от мимолетната творба. Ненет рисува също върху хартия. Дълголетието на Ненет е впечатляващо за роден в природата орангутан. Продължителността на живота на орангутаните е 30-45 години в природата, но може да достигне 60 години в плен. На 16 юни гледачи в зоопарка ще поднесат торта на Ненет. Точната й възраст не е известна. Тя е родена в тропическите гори на остров Борнео към 1969 г. и била на около 3 години, когато е пристигнала в зоопарка през юни 1972 г.", "date": "2019.03.18", "title": "Женският орангутан Ненет ще отпразнува 50-годишнината си в зоопарк в Париж"}
{"url": "https://www.24chasa.bg/novini/article/7351360", "text": "Столичният куклен театър е в окаяно състояние и се нуждае от осветление, нови столове, рампа за инвалидни колички, сцена. Но пари за толкова много неща няма. Затова пък и големите, и малките компании - всяка според дейността, която развива, може да помогне. Не е нужно да правите всичко. Достатъчно е да поемете само една от нуждите им. Защото капка по капка вир става и с общи усилия кукленият театър може да грейне. “24 часа” ще направи за вас това, което може най-добре - ще разкаже за вас и за вашата помощ. Колкото и малка да е тя, ако е за децата и театралните им представления, знаем, че ще е от все сърце! Залата на Кукления театър и сега прелива от деца, когато там се играе представление. Пиесите са безкрайно интересни за малките, а актьорите са превъзходни. Условията обаче са плачевни. Ако може да помогнете, свържете се с нас (24ojivlenie@24chasa.bg) или с екипа на театъра. Ще разкажем за вашата добрина, която със сигурност ще увлече и други! Ще се запознаят ли трите прасенца с Маугли и момчето тигър? Има ли шанс Хитър Петър да надхитри Жабока принц? За кого ще щракне огнивото? Усмихни се и вземи кофичка с лопатка, защото всичко е игра за въображението! Тези невероятни истории се случват под един покрив - в Столичния куклен театър на ул. “Гурко” 14 (за него се слиза по 25 стъпала под земята)! “Здравейте, г-жо Иванова, вие сте на петия ред с внуците. Павел и Маргарита, заповядайте! Знаете ли какво ще гледате? Да! Този път ще летите с Питър Пан”. Такива реплики може да се чуят в преддверието на театъра, преди родителите да поведат децата си надолу по мраморни стъпала към салона. Мнозина тук са приятели и постоянни посетители - нещо като вълшебен клуб. Говорят си на “ти” с разпоредителите и с прекрасните млади хора на гардероба, които учат, работят и се усмихват на нетърпеливите малчугани. Преди това ще минат покрай портретите на звездите на театъра, между които Слава Рачева - позната на всички с приказките на Педя човек - Лакът брада. Хлапетата, затичани към залата, може и да не обърнат внимание, но родителите трябва да знаят, че на огромната стена, покрай която минават, има стенопис на големия художник Енчо Пиронков. Рисуван е специално за хората, които играят с кукли, и разказват приказки, и е паметник на културата. В салона не е тихо и затова е безсмислено да се молят възрастните да не изключват мобилните си телефони - няма и да ги чуят. А те правят селфита на малчуганите, покачени на столовете, издокарани като за театър. Това е бъдещата публика на “големите сцени”. Могат да се видят малки дами с диадеми и тюлени рокли, пайети и вълшебни пръчици. Батковците са по-смели, някои са “въоръжени” с лазерни мечове, други държат трансформери, батмани, супермени. Как ли ще се чувстват, когато светлините угаснат и започне истинската поетична приказка: Няма светкавици, няма гръм и трясък и крясък и бум, и допълнителни фалшиви животи. Има само магиятата на Валери Петров в неговата “Зимна приказка”. Ще ни се да вярваме, че родителите, бабите и дядовците, които водят децата и внуците си в този вълшебен салон, не искат просто да укротят енергията на хлапетата за час-два и да ги откъснат от компютрите, а наистина интересен, може би вече несъществуващ свят. Но тук все още го има. Още! “Днешните деца са различни, по-информирани, но и нечували за много от героите от детството на родителите си, които са на наша сцена. Те са от класически приказки. Едно е рисуваният Маугли, друго - жив актьор, едно е леснотата на анимацията - друго - досегът с изкуството, за което е нужно не само “зяпане”, а и въображение, за да превърнеш кратуната в човек, хартията - в птица. А това се учи”, разказва Маргарита Друмева - управител на салона. Тя с усмивка посреща дори и закъснелите зрители, които задъхани “мъкнат” дечицата, спъват се по стълбите, събличат се в движение, тичат надолу, оглеждат се любопитно и надничат с жадни и любопитни очи в салона, където завесата все още не се е вдигнала. След малко светлината ще се приглуши и ще започне спектакълът. от фестивали, постановките тук са с отличия. Усилията им да направят изкуството достъпно за децата, е достойно за възхищения. Живо изкуство. С декори, светлини, уникални актьори, с работата на десетки хора да оживеят приказните герои. И всичко това - срещу билет за 5 лева. Доволни ли са малките зрители? Все още тяхното мнение зависи от мама и татко. За едни е достатъчно, че в салона е приятно топло. Други, непогледнали в програмата за каква възраст се препоръчва представлението, бързичко отвеждат детето, което не може да разбере мъдростта на Ханс Кристиян Андерсен и защо Снежната кралица е толкова зла. Просто не са дораснали. Съвет - Как оцелява Столичният куклен театър? Затова е столичен, защото бюджета му идва от парите на общината. За двата салона има 1,2 млн. лв. В другия - в парка “В. Заимов”, тече голям ремонт, какъвто не е правен от 1956 г., по последна дума на технологиите трябва да бъде. Тези пари са само за режийните разноски - за да е топло!, ток, вода, заплати, постановъчни. Таглед сумата да изглежда внушителна, но... Само затова стига. Ами сега, както пита един анимиран герой в състезанието “Минута е много”? Ами сега не само на топло, но и на светло, на удобни столове. За условията, в които работят актьорите и сценичният персонал, тук сега не отваряме дума. Според изискванията такова пространство под земята не би трябвало въобще да е театър, камо ли за деца. Но така е тръгнало и така върви от повече от половин век. Старите актьори си спомнят, че техни колеги са получавали добавки - наистина минимални, към заплатите си като на миньори - за “подземен труд”. Подземен си е! Със сигурност, когато говорим по-често за кукленото изкуство, убеден е директорът на театъра Кирякос Аргиропулос - носител на международни награди. Той е сигурен, че с помощта на медия като “24 часа” това може да стане успешно. “Обичайте кукления театър”, призовава той. Търси възможности да отвори дарителска сметка. Вероятно ще стане. Ще съобщим допълнително. Знаете ли, че на 21 март се чества Световният ден на кукления театър? Ами хайде на театър! А в  в рамките на събитията в дните преди Световния ден на театъра. На 27 март и куклените артисти ще получат признание и награди. А преди това ще зарадват жители и гости на столицата с голям  ще е като във Венеция! Маски, кукли, фокусници, жонгльори! Не го пропускайте. А в събота и неделя ще има и  Актьори и сценографи ще помагат на децата да изработят кукли, ще им разкрият потайностите, които крие театърът. (В събота (23.3.) ателието е от 16 до 18 ч, а в неделя (24.3.) - от 14 до 16 ч. Куклениците имат и своя специална награда - тя носи името “Сивина” - името ѝ е поклон пред творчеството на цялото актьорско семейство Сивинови - Иван, Ваня, Нина и Сивина. Тя отличава млади актьори и ще се връчи на 21 март.", "date": "2019.03.18", "title": "Мисия “Куклен театър” - заради децата “24 часа” хвърля ръкавица към бизнеса"}
{"url": "https://www.24chasa.bg/novini/article/7352709", "text": "Качествата, помогнали на Джасинда Ардърн да стане лидер на Нова Зеландия на 37 години включват оптимистичните възгледи и ярката й личност. Миналата година тя се превърна във вдъхновение за работещите жени по целия свят, когато роди дъщеря си Нийв. Сега обаче министър-председателката проявява други качества пред угрижената нация, след като в петък нападател изби 50 души в две джамии в Крайстчърч. Тя показа решимост да промени законите за огнестрелното оръжие и прояви дълбоко съчувствие към семействата на жертвите и мюсюлманската общност. В петък следобед, седнала на обикновена маса, поставена в хотелска конферентна зала в Ню Плимът, град на Северния остров, Ардърн съобщи на хората за стрелбата. Подробностите бяха малко, но нейното потресено изражение, треперенето на гласа й, дадоха да се разбере, че положението е тежко. Случаи на масова стрелба са почти непознати в Нова Зеландия. Хората искаха успокоение и информация. Когато по-късно тя говори в парламента в Уелингтън, беше по-спокойна, по-решителна. Тя даде подробности за растящия брой на жертвите и за задържан извършител - австралиец, избрал Нова Зеландия за престъплението си. \"Вие може и да сте избрали нас\", каза тя. \"Но ние напълно ви отхвърляме и ви осъждаме\". Когато президентът Доналд Тръмп се обади на Ардърн да изрази съчувствието си и да попита каква помощ могат да окажат САЩ, Ардърн каза, че ще приветства съчувствие и обич към мюсюлманските общности. Това беше нещо като упрек, защото Тръмп е възприеман за антиислямски настроен. В петък Ардърн замина със самолет за Крайстчърч. Тя носеше обикновен хиджаб и се срещна със семейства на убити и ранени. В бежански център тя каза на мюсюлмански лидери, че страната е единна в скръбта си. \"Това не е Нова Зеландия\", каза тя. \"Единственото от събитието и действията, които видяхме през последните 24, 36 часа е, че Нова Зеландия е подкрепата, която в момента виждате\". Ардърн не избегна трънливите политически въпроси, произтичащи от стрелбата, въпросът как стрелецът се е сдобил с пет огнестрелни оръжия, включително две военни. Либералните закони за огнестрелното оръжие в Нова Зеландия позволяват по-лесен достъп до такива оръжия, отколкото в Австралия. \"Уверявам ви, че нашите закони за огнестрелното оръжие ще бъдат променени\", каза тя. Тя настоя разузнавателните служби да обяснят защо не са знаели нищо за нападателя, който минути преди стрелбата изпрати по електронна поща до кабинета на Ардърн манифест, описващ плановете му. Тя обеща незабавна финансова помощ за оцелелите, включително за семействата, загубили единствения човек, който изкарва прехраната им, или затруднените да платят погребенията. Петъчните събития бяха първото голямо изпитание, пред което Ардърн беше изправена, откакто стана министър-председател на оспорвани общи избори през 2017 г. Тя стана лидер на либералната Лейбъристка партия на Нова Зеландия само няколко седмици по-рано, когато партията се беше сринала до най-ниските си резултати в допитванията. Тя веднага даде тласък на популярността на партията, като привлече нови поддръжници благодарение на младостта и оптимизма си. Зад тях се криеше упорит и опитен политически деец. Когато Ардърн беше избрана за министър-председател, тя имаше зад гърба си 9 години като законодател, а в началото беше най-младият депутат в новозеландския парламент. Преди това се е занимавала с изследователски разработки за новозеландската министър-председателка Хелън Кларк и е била политически съветник на Тони Блеър, тогавашният британски премиер. Тя е прогресивна, но прагматична, с желание да ухажва големия бизнес и да отлага решаването трудни въпроси на либералната политика, които биха могли да отчуждят по-широк кръг избиратели. До петък най-тежката й задача беше да удържа крехката и разнородна политическа коалиция между нейната Лейбъристка партия и други две партии - Партията на зелените на Нова Зеландия и \"Нова Зеландия преди всичко\". Откакто пое поста, Ардърн стана международна знаменитост и контрапункт на възхода на популистки лидери. Но популярността й в чужбина маскираше трудности у дома. Имаше политически грешни стъпки, дребни скандали, несъгласия с политическите партньори. В седмицата преди стрелбата в Крайстчърч най-големите политически предизвикателства за Ардърн бяха да се справи с отрицателните последици от предложението за въвеждане на данък върху капиталовите печалби и оплаквания от конфликт на интереси, засягащ един от министрите й. В деня на стрелбата тя трябваше да говори пред ученици, участващи в световната ученическа стачка и протест срещу бездействието по климатичните промени. Ардърн е страстна радетелка на борбата с глобалното затопляне и това беше събитие, на което тя обичайно щеше да бъде в стихията си. Но в петък траекторията на лидерството й се промени безвъзвратно.", "date": "2019.03.18", "title": "След клането лидерката на Нова Зеландия проявява решителност и съчувствие"}
{"url": "https://www.24chasa.bg/novini/article/7352714", "text": "Днес започва първата Европейска седмица на медийната грамотност. Тази нова инициатива на Европейската комисия има за цел да насърчава уменията и проектите, свързани с медийната грамотност в ЕС, съобщиха от представителството на ЕК в България. Във вторник българският комисар по цифровата икономика и цифровото общество Мария Габриел ще открие водещото събитие в рамките на седмицата на медийната грамотност - конференция на високо равнище в Брюксел. В събитието ще се включат десетки участници от държавите членки, за да обсъдят ролята на медийната грамотност в съвременната информационна среда, подкрепата за качествената журналистика, борбата с дезинформацията онлайн. В рамките на събитието комисар Габриел ще връчи и награди на най-добрите образователни проекти за медийна грамотност, избрани сред 130-те участвали в надпреварата.", "date": "2019.03.18", "title": "Мария Габриел открива утре конференция за медийната грамотност в Брюксел"}
{"url": "https://www.24chasa.bg/novini/article/7352702", "text": "Спецсъдия Мария Кавракова затвори вратите на заседание, на което се решава дали алкохолният бизнесмен Миню Стайков ще излезе на свобода, заради интимни тайни. Решението на съда е продиктувано от молба на адвокат на Стайков, с която той настоява делото да не се гледа публично, тъй като наяве могат да излязат подробности от интимен характер за здравословното състояние на арестанта. От прокуратурата възразиха срещу това искане, но въпреки това съдът посочи, че в медицинските документи, които ще се обсъждат, има лични тайни. Миню Стайков дойде в спецсъда в инвалидна количка. Каза, че го водят от затворническата болница. Заедно с него да излезе от ареста поиска и синът на кмета на Карнобат Иван Димитров.  Стайков е обвинен за лидер на престъпна група, задържан е и за продажба на цигари без бандерол, данъчни престъпления и пране на пари. Димитров е привлечен под отговорност за член на ръководената от Стайков банда.", "date": "2019.03.18", "title": "Съдът затвори вратите на делото срещу Миню Стайков заради интимни тайни"}
{"url": "https://www.24chasa.bg/novini/article/7352700", "text": "В Пловдив най-богатият човек е кметът Иван Тотев, сочи анкета на  . Така смята всеки трети участник в анкетата, отговорил на въпроса „Кои са най-богатите пловдивски фамилии“. Името на Тотеви е над тези на Гергови и Арабаджиеви. На второ място в класацията на най-богатите пловдивчани е Георги Гергов. Така смятат 27% от читателите на сайта. На трето - Ветко Арабаджиев, за него са гласували 22,8% от участниците в анкетата.  На четвърто място по богатство в Пловдив са класирани братята Иван и Александър Асенови. ", "date": "2019.03.18", "title": "Фамилията на кмета Иван Тотев - най-богата в Пловдив, според анкета"}
{"url": "https://www.24chasa.bg/novini/article/7352746", "text": "Огромно огнено кълбо е експлодирало в земната атмосфера през декември миналата година, съобщи Би Би Си, позовавайки се на НАСА. Експлозията е втората по сила от този вид за предишните 30 години и най-голямата от метеорита над Челябинск в Русия преди шест години. Тя обаче е останала незабелязана до голяма степен, защото е била над Берингово море, край руския полуостров Камчатка, информира БТА. Освободената енергия от метеора е 10 пъти по-голяма от тази на атомната бомба, пусната над Хирошима. Толкова голям метеор експлодира в земната атмосфера два-три пъти на 100 години, каза Линдли Джонсън от НАСА. Метеорът е преминал през земната атмосфера на 18 декември със скорост от 32 км/сек. под ъгъл седем градуса. Размерът му е бил няколко метра. Експлодирал е на около 25,6 км над земната повърхност, като ударната енергия е била 173 килотона. Експлозията е регистрирана от военни спътници и НАСА е уведомена за събитието. Съобщение за експлозията на метеора е направено на 50-ата конференция за лунни и планетарни науки в Удландс, близо до Хюстън в щата Тексас.", "date": "2019.03.18", "title": "Огромен метеор е експлодирал в земната атмосфера през декември"}
{"url": "https://www.24chasa.bg/novini/article/7352793", "text": "Турски съд осъди днес на доживотен затвор бивши полицаи, които бяха в основата на голям скандал за корупция от 2013 г., засегнал приближени на сегашния президент Реджеп Тайип Ердоган, предаде АФП, като се позовава на Анадолската агенция. Общо 15 души, от които най-малко четирима бивши полицейски началници, бяха осъдени на доживотен затвор, след като се признаха за виновни в \"опит за сваляне на правителството\", посочва БТА. Някои от обвиняемите бяха признати за виновни за \"членство във въоръжена терористична организация\". В процеса бяха съдени близо 70 души заради предполагаемите им връзки с този корупционен скандал, избухнал през декември 2013 г. Разследването, което разклати властта на Ердоган, който тогава бе премиер, бе насочено срещу няколко министри и приближени на турския лидер, обвинени във взимане на подкупи или злоупотреби. Няколко министри, близки до Ердоган, подадоха тогава оставки. Но скандалът бе бързо потушен и стотици полицаи и магистрати, свързани с разследването, бяха арестувани или преместени. Ердоган, който отхвърли обвиненията, представи случая като \"заговор\" на ислямския проповедник Фетхуллах Гюлен - негов бивш съюзник, превърнал се в най-големия му враг. Гюлен, който от около двайсет години живее в САЩ, е обвиняван също от Анкара за организирането на опита за преврат от юли 2016 г.. Той отхвърля обвиненията. Турските власти и медиите, контролирани от управляващите, описват днес корупционния скандал от 2013 г. като \"опит за съдебен преврат\", предшестващ опита за преврат от 2016 г. Анкара обвинява привържениците на Гюлен, че са се внедрили в турските институции, включително правосъдието, полицията и образованието, за да създадат \"паралелна държава\". След опита за преврат от 2016 г. турските власти предприеха мащабни чистки срещу предполагаеми привърженици на Гюлен, но и срещу кюрдски опозиционери и журналисти, като арестуваха десетки хиляди хора.", "date": "2019.03.18", "title": "Доживотен затвор за бивши полицаи, разследвали скандал за корупция в Турция"}
{"url": "https://www.24chasa.bg/novini/article/7352332", "text": "Лидерът на КТ \"Подкрепа\" Димитър Манолов заяви, че синдикатите трябва да присъстват повече в бъдещето на Европа, да има повече синдикални представители в европарламента, за да може обикновените хора и работниците да се чувстват представени в европейския процес. Манолов каза това при откриването на XVIII Годишна конференция на Мрежата на синдикалните организации от европейски столици (ECTUN) в София, цитиран от БТА. По отношение на това дали ще се обсъди възможността КТ \"Подкрепа\" да излъчи представител за евроизборите, Манолов каза пред журналисти, че ще попита Конфедеративния съвет на синдиката дали си струва да се опита. Имам кандидатура, но няма да ви кажа коя е, каза той и допълни, че не може да изпревари решението на съвета, защото това означава подмяна на диалога в Конфедеративния съвет. Всички участници във форума бяха на мнение, че Европа е на кръстопът, че има много притеснения заради крайнодесни и крайнолеви популисти, затова е важно европейските избори да дадат нова посока във визията за развитието на Европа, като в това отношение синдикатите имат важна роля. Столичният кмет Йорданка Фандъкова отбеляза, че живеем в сложни времена, в които битката, противопоставянето между прагматизма и популизма, се води с особена сила и невинаги резултатите са в интерес на прагматизма. Тя допълни, че отговорността на синдикатите в този процес е огромна. Разчитаме на синдикатите да са близко до техните членове, да изразяват техните нужди, но и да разговарят с тях, за да дадем ясна перспектива за работещите, каза още Фандъкова. Тя припомни постигнатото увеличение на заплатите в градския транспорт, като според нея за сектора трябва да бъде дадена ясна перспектива, такава, каквато е дадена за учителите още от началото на мандата на правителството. Фандъкова отбеляза важността на подписването на споразумение за тригодишната програма за увеличение на доходите в градския транспорт. Предоставяме възможност за безплатни курсове в двете общински дружества, за да се подкрепят млади хора, които искат да сменят професията и категорията, каза столичният кмет и допълни, че се работи по ремонт на общежитие, което да привлече млади хора. Министърът на труда и социалната политика Бисер Петков отбеляза, че за последните години е направено много за модернизирането на инфраструктурата и превозните средства, като промяната в София е видима. Замяната на морално остарели елементи от транспорта с нови и екологично чисти води както до намаляването на замърсяването на града, така и до подобряване на условията на труд за работещите в сектора, каза министър Бисер Петков. Той отбеляза ролята на държавата да гарантира здравословни и безопасни условия на труд. Подобряването на заплащането, както и безопасните и здравословни условия на труд са заложени в Европейския стълб за социалните права, за който припомни както Бисер Петков, така и Лука Визентини, генерален секретар на ЕКП. Лука Визентини заяви, че е важно стълбът да се превърне в реалност, като благодари за това, че темата беше поставена сериозно по време на българското председателство на Съвета на ЕС. Той отчете и успехите по директивата за командироването, в основата на която е равно заплащане за равен труд. Лука Визентини отбеляза също, че България е започнала сериозен диалог по въпроса за възходяща конвергенция на заплатите. По думите на Визентини европейските избори са повратна точка за европейската демокрация, те трябва да дадат възможност Европа да се развива като социален проект. Той отбеляза, че все още има неравенство в Европа по отношение на заплащането, като минималната заплата в България е една седма от минималната заплата на силноразвитите европейски държави. Според Визентини има нужда да се засили колективното трудово договаряне, да има повече конвергенция не само откъм БВП, но и от гледна точка на заплати.", "date": "2019.03.18", "title": "КТ \"Подкрепа\" готви кандидатура на синдикалист за евровота"}
{"url": "https://www.24chasa.bg/novini/article/7352290", "text": "23-годишен полски бръснар е известният Джак Изкормвача. Това потвърдиха пресни ДНК тестове от оцапан с кръв шал. Аарон Космински е известният сериен убиец, който през 1888 г. ловува по улиците на викторианския Лондон, твърдят учените. Той е известен с това, че прерязва гърлата на жертвите си и взима органите им като трофеи.  Новите доказателства установяват, че две различни групи следи от ДНК върху шал съвпадат с тези на Космински и една от убитите му жертви Катрин Едоуз. Полският емигрант е живял с двамата си братя и сестра си на \"грийнфилд стрийт\", само на 200 метра от мястото, където е била убита третата му жертва - Елизабет Страйд.  ДНК-изследванията потвърждават учени от университета на Ливърпул \"Джон Мурс\", които споделят своите открития в списанието \"Journal of Forensic Sciences\", пише DailyMail.  „Описваме за първи път систематичен анализ на молекулярно ниво на единствените оцелели физически доказателства, свързани с убийствата на Джак Изкормвача.  Намирането на двата съответстващи профила от едно и също доказателство увеличава статистическата вероятност за цялостната му идентификация и подсилва твърдението, че шалът е автентичен\", пишат учените.  48-годишният бизнесмен Ръсел Едуардс, който е купил шала на търг през 2007 г., се е свързал с учените преди няколко години. Намерен е до тялото на Едоуз, оцветен с кръвта й. Едоуз е заклана от Космински в нощта на 30 септември 1888 г. в Митър Скуеър, Уайтчапел, където нейният бъбрек е бил изваден, а бузите й са разкъсани. Говори се, че след това серийният убиец е изял бъбрека си в отвратителен и изкривен акт на гордост. Едоуз е втората жена, която умира в ръцете на Джак Изкормвача същата нощ - той прерязал гърлото и на Елизабет Страйд, час по-рано. Но неговите твърдения бяха разтърсени от други учени, които казаха, че е направил „грешка в номенклатурата“ в своя анализ. 130-годишната мистерия на идентичността на убиеца продължава, но тези нови открития изглежда най-накрая разобличават злодея. ", "date": "2019.03.18", "title": "Учени от Ливърпул потвърдиха кой е Джак Изкормвача след взети данни от кървав шал"}
{"url": "https://www.24chasa.bg/novini/article/7352355", "text": "По повод петата годишнина от присъединяването на Крим към Руската федерация НАТО днес разпространи изявление, в което отново решително осъжда това действие, съобщи БТА. Призоваваме Русия да върне контрола над Крим на Украйна, се посочва в изявлението от името на държавите в пакта. Потвърждаваме пълната си подкрепа за независимостта и териториалната цялост на Украйна в международно признатите граници и териториални води. Крим е украинска земя, се допълва в текста. Съюзниците са дълбоко обезпокоени от нарушенията на човешките права, извършвани от руските де факто власти в Крим срещу украинците, кримските татари и представители на други местни общности. Тези нарушения включват извънсъдебни убийства, отвличания, насилие, произволно лишаване от свобода и изтезания, се допълва в документа. НАТО призовава Русия незабавно да прекрати всички нарушения и злоупотреби в Крим, да освободи украински политически затворници и заложници, и да предостави на международните организации за наблюдение достъп до полуострова. Всякакви опити за оправдаване на незаконната анексия на Крим трябва да бъдат прекратени, включително автоматичното налагане на руско гражданство, принудителното разселване, военната служба във въоръжените сили на Руската федерация и незаконните руски избирателни кампании, заявява алиансът. В изявлението се осъжда мащабното струпване на руски военни сили в Крим и се изразява безпокойство от намеренията на Москва да продължи в тази посока и в други части в района на Черно море. НАТО осъжда изграждането на моста над Керченския проток. Пактът призовава Русия безусловно да освободи задържаните в района украински моряци, да върне техните плавателни съдове и да осигури безпрепятствено корабоплаване, включително достъп до украинските пристанища в Азовско море. В документа се посочва, че обичайните отношения няма да се върнат, без Русия да предприеме промяна към ясни и конструктивни действия. НАТО очаква Москва да се съобрази с международното право и произтичащите задължения и отговорности.", "date": "2019.03.18", "title": "НАТО призова Русия да върне Крим\nна Украйна"}
{"url": "https://www.24chasa.bg/novini/article/7352346", "text": "1512 лекарства са били изтеглени от българския пазар за последните 4 години, стана ясно на работна среща в Пампорово на Федерация „Български пациентски форум“ и Българската асоциация за развитие на паралелната търговия с лекарства. В 62% от случаите причините за недостиг на лекарства касаят временно или трайно преустановен внос на лекарства и т.нар. дерегистрирани лекарства, чиито досиета са изтрити от България по желание на техните първовносители, уточнява  . „И които лекарите продължават да изписват и пациентите продължават да търсят, без те да са налични на нашата територия“, обясни Боряна Маринкова, председател на асоциацията за развитие на паралелната търговия с лекарства. Паралелният износ като проблем на недостига на лекарства в Европа не е водеща причина, а напротив – той може да помогне за справяне с недостига, смята Маринкова. Предстои въвеждането на системата за следене на лекарствените наличности. Председателят на асоциацията изрази надежда чрез законов механизъм да се въведат проактивни мерки, не просто забрана за износ на лекарства в ситуации на недостиг. Боряна Маринкова изрази мнение, че е добре с поправки в Закона за лекарствата да се даде възможност да се осъществява паралелен внос на дерегистрирани лекарства, които не са изтеглени от България заради проблеми с лекарствената безопасност. През 2017 година са били дерегистрирани 327 лекарства, без нито едно от тях да има проблем с лекарствената безопасност, даде пример тя. За около три седмици, през паралелен внос, с изпълнение на всички регулаторни изисквания, липсващи лекарства могат да стигнат до българския потребител, казват още от Българската асоциация за развитие на паралелната търговия с лекарства. „Тоест, при първия сигнал, че има проблем, до две-три седмици може да се реагира, което е приемливо време, в което пациентите да не усетят остър недостиг“, коментира Боряна Маринкова. На европейско ниво имаме достъп до 500-милионен пазар в партньорство с над 100 дистрибутори, допълни тя. На онлайн платформата, създадена съвместно с Федерация „Български пациентски форум“, която функционира от 9 юни миналата година, за шест месеца са били получени 400 сигнала. Според Маринкова, това е много интензивен период на сигнализиране на фона на досега действащите форми за обратна връзка от страна на пациентите. Получените сигнали са за 274 лекарствени продукта. Над 85 на сто от сигналите са получени от крайния потребител – пациенти или техни близки и роднини. Има и сигнали от медии и от Здравната каса.", "date": "2019.03.18", "title": "1512 лекарства изтеглени от българския пазар за 4 г."}
{"url": "https://www.24chasa.bg/novini/article/7352354", "text": "През последните години броят на бездомниците в САЩ нараства чувствително. Ситуацията е особено тежка в богатата Калифорния. Както всяка нощ от десет дни, Камерън Джоунс, на 26 години, паркира своята германска кола на паркинг под открито небе в Лос Анджелис, спуска седалката си назад и се готви да спи там до следващата сутрин. Студено е, шумът от преминаващите автомобили по минаващия наблизо път е непоносим, но бившият военен не се оплаква. \"Загубих апартамента си, защото не можех повече да плащам наема от 2200 долара, и ми казаха, че това е сигурно място, където мога да пренощувам\", обяснява младият мъж, който сега работи за компания, продаваща соларни панели. Костюмът му е грижливо сгънат на задната седалка на колата и, в очакване на по-добри времена, Джоунс се е записал в спортен клуб, за да може да си взима душ там всяка сутрин. В единия край на паркинга той има достъп до портативни тоалетни с мивка. За по-малко от един час петнайсетина коли, в някои от които има деца, спират на един от многобройните охраняеми паркинги, предоставени безплатно на разположение на хилядите бездомни калифорнийци, принудени да живеят в колите си. Само в Лос Анджелис броят на тези хора е оценяван на най-малко 15 000. Половин дузина паркинги с пазачи от този тип са били създадени в града от миналата година - един пред църква, друг - близо до синагога, а трети е свързан със службата за бившите военнослужещи. Именно там Карлос Гонсалес, 60-годишен бивш военен, е избрал да разположи караваната, в която живее от две години. \"Навън има лоши хора, а тук се чувствам в безопасност\", казва той пред АФП. \"Тук мога да спя спокойно, без да се страхувам, че някой може да влезе в колата ми\". Подобни програми са прилагани в цяла Калифорния и по-специално в района на Сан Франциско, където цените на жилищата нарастват експлозивно от няколко години (наемите в някои градове се увеличават средно с по над 5% годишно), изхвърляйки на улицата хората в най-уязвимо положение. \"Една учителка неотдавна се настани на един от нашите паркинги. Тя казва, че наемът й поскъпнал толкова много, че не може повече да го плаща, и накрая била принудена да спи в колата си\", разказва Айра Коен, който заедно със съпругата си Пат е основал програмата \"Safe Parking LA\" (\"Безопасен паркинг Лос Анджелис\"). През 2017 г. американското министерство на жилищното строителство и градоустройството е регистрирало близо 554 000 души като хора без постоянен адрес, но не всички са на улицата, тъй като може да са отишли при близки, приятели, в приют и дори в каравана, ако тя се намира на подходящо място с достъп до вода и ток. Около една четвърт от тези хора, т. е. 134 000 души, са живеели в Калифорния - рекорд за страната. Този западен американски щат, който би бил петата икономика в света, изпреварвайки държави като Великобритания и Франция, обаче е и на първо място по брой бездомници - хора, които нямат покрив над главата и живеят в коли, изоставени сгради, обществени паркове или на улицата. Само в окръг Лос Анджелис (с население от 10 милиона души) броят на бездомниците се е увеличил от 38 700 през 2010 г. на 53 000 през 2017 година, сочи официалната статистика. Според експертите недостигът на жилища на достъпни цени и експлозивното поскъпване на недвижимите имоти са основните фактори за това увеличение. И вината е на федералните, щатските и местните власти, които не са съумели да овладеят тази криза, която продължава вече години. \"Това не става от днес за утре\", заявява Гари Пейнтър, който ръководи Института за изследвания за бездомниците към Университета на Южна Калифорния. \"Вече десетилетия наемите в Лос Анджелис се увеличават по-бързо от доходите на хората. . . Може да се каже, че точката на пречупване бе достигната през последните три години, когато виждаме броя на хората, озовали се на улицата\", със съжаление казва той. Според Пейнтър, въпреки стотиците милиони долари субсидии, деблокирани през последните години за изграждане на нови жилища, приюти и програми за подпомагане на бездомниците, мащабът на кризата е толкова голям, че ще са необходими години за нейното преодоляване. \"Ако ми бяхте казали само преди две години, че ще се окажа в тази ситуация, вероятно щях да ви се изсмея в лицето\", признава Камерън Джоунс. \"Мислех, че изживявам американската мечта\", казва вече бездомният мъж. (БТА)", "date": "2019.03.18", "title": "Богатата Калифорния: все повече бездомници, които спят по паркинги"}
{"url": "https://www.24chasa.bg/novini/article/7352403", "text": "18-годишна ученичка от Варна заби автомобил в стълба на светофар и рани двете си приятелки. Опасност за живота на ранените няма, но имат тежки фрактури и са настанени за лечение в болница. Инцидентът станал в неделя на кръстовището на бул. \"Трети март\" и ул. \"Анна Феликсова\" в морската столица. Девойката стъпила здраво на газ, въпреки трафика, изтървала контрола над фолксвагена, колата поднесла и се забила в светофара. Тя се разминала с леки натъртвания, но приятелките й, които са на същата възраст, са настанени в болница с фрактура на прешлени и фрактура на срамна кост. При последвала проверка се оказало, че момичето не е карало шофьорски курс и няма книжка. Други три момчета на по 10 години се разминаха само с контузии, след като излезли от пътя край село Кичево и се ударили в насип. Другата крайност е 78-годишен пенсионер, който спря реното си в крайпътно дърво близо до разклона за село Долище. Причината за инцидента е несъобразена скорост. 48-годишна варненка се блъсна в предпазна ограда на магистрала „Хемус”. Инцидентът е станал в петък, 15 март, около 9.50 часа. Жената била зад волана на лека кола „Дачия”. Получава е фрактура на лумбален прешлен. Прегледана е и настанена за лечение, без опасност за живота.", "date": "2019.03.18", "title": "Ученичка без книжка се заби в светофар, рани приятелките си"}
{"url": "https://www.24chasa.bg/novini/article/7352409", "text": "Обявеният от РУ Дупница за местно издирване Димитър Георгиев Джермански е открит вчера обесен в плевня в с. Ресилово, съобщават от полицията в Кюстендил. Не са открити следи от насилие при извършения оглед. Трупът е закаран за аутопсия в кюстендилската болница. По случая е започнато досъдебно производство. Уведомен е дежурен прокурор. 58-годишният мъж бе обявен за издирване на 15 март. За последно той бе видян ден по-рано, когато излизал от дома си в Ресилово.", "date": "2019.03.18", "title": "Обявен за издирване е открит обесен в плевня в село до Дупница"}
{"url": "https://www.24chasa.bg/novini/article/7352408", "text": "Според министъра на образованието и науката Красимир Вълчев, който от днес е на двудневно посещение в Силистренска област, източниците на агресия не са в училището, а то е място, където агресията се проявява. Министърът каза това на брифинг в отговор на журналистически въпрос, предаде БТА.  Министър Вълчев смята, че трябва да се работи с всяко едно дете, което показва прояви на агресия, превантивно да се решават конфликтите. Министърът съобщи, че през последните две години са увеличени средствата за психолози и педагогически съветници с близо 13 милиона лева. Запитан за работата за прибиране на децата в училище, министър Красимир Вълчев подчерта, че на децата трябва да бъде осигурено правото на образование. Създадени са 1100 екипа с над 11 000 души за включване в образователната система на деца и ученици в задължителна предучилищна и училищна възраст. Министър Красимир Вълчев заяви, че образованието трябва да бъде ориентирано не само към базовите знания, но и към така наречените свързващи умения. Той каза, че от следващата учебна година в трети клас започва обучение по дисциплината \"Компютърно моделиране\"- децата от по-ранна възраст да придобият по-задълбочени дигитални умения не само като ползватели на електронни устройства. Преди обед министърът гостува в детска градина \"Роза\" и ОУ \"Св.Св. Кирил и Методий\" в Силистра. В градината са обхванати над 120 деца, а в училището, което бе основно ремонтирано, се учат повече от 400 ученици. В програмата за гостуването на министъра в Силистренско са включени посещения на ОУ \"Хр. Смирненски\" в Дулово и на Професионална гимназия по механизация на селското стопанство \"Н.Й. Вапцаров\" в село Средище. Министър Вълчев ще участва довечера в Силистра и в дискусия за националните и местни политики в образованието в Силистра. Проявата е в рамките на инициативата на партия ГЕРБ за граждански диалог \"Европа в нашия дом\". Във вторник министър Красимир Вълчев ще гостува в ОУ \"Отец Паисий\" в с.Добротица.", "date": "2019.03.18", "title": "Според Красимир Вълчев източниците на агресия не са в училището"}
{"url": "https://www.24chasa.bg/novini/article/7351605", "text": "\"Нямам дом, нямам пари - всичко ми взеха. И заделените пари за погребение ми заминаха. Даже дрехите на гърба ми не са мои\", изплаква Йова Атанасова от ловешкото село Казачево. 82-годишната старица е убедена, че с измама са присвоени къщата и спестяванията й от 13 хил. лева. Като виновници за нерадостната си съдба тя сочи рентгеноложката в троянската болница д-р Жанета Кушева и нейния съпруг, оставили я на улицата немила-недрага. Убедена е, че са се възползвали от безпомощното й състояние, за да я ограбят. Бабата разказва, че 30 години работила на колетно гише в пощата в Троян. Грамотна е, но страдала от глаукома, която с годините прогресирала - сега е напълно сляпа и зависима от хорската милост. Случило се така, че нямала деца, не й останали и близки - само деверът й Павел бил насреща, сега той я приютил. Всичко започнало в края на миналия декември, когато внезапно мъжът на пенсонерката Милчо починал от спукана язва. \"Бях много отчаяна и затова с радост приех помощта на семейството на Жана, те са ми съседи. Не бяха минали и 40 дни от смъртта на дядото, когато тя ми каза, че ще направят за мен най-доброто\", започва разказа си баба Йова. Обяснили й, че ще отидат при нотариус и тя ще направи дарение. За гледане срещу този жест не станало и дума. Изготвили необходимите документи, незрящата жена слагала палец вместо подпис, нотариусът ги заверил и нещата приключили. Сетне в дома й се настанила свекървата на докторката - така предполага баба Йова. Тя драговолно решила да отстъпи всички удобства от двуетажната къща и да ползва само две стаички. В началото се отнасяли към нея добре, но било за кратко. Неусетно животът й се превърнал в ад. Твърди, че не получавала храна, не й давали и лекарства, тормозът бил непоносим. Познатата обстановка, в която сляпата старица можела да се ориентира, се променила. Стаите били заключени, вещите й също - заобикалящата я средата станала враждебна. Единственото същество, което й се радвало и я обичало, било кучето. \"За него най ми е мъчно\", изрича несретната и сълзите рукват от замъглените й очи. Ридаейки допълва, че била жалостива и към хора, и към животни, но такава жестока жена като гледачката си не познавала. Не съзирала никакъв изход, искало й се да легне в снега при кучето и там да умре. Отчаянието й се подсилвало от убеждението, че новите собственици на дома й искат по-скоро да се оттърват от нея. Твърди, че й дали вино и още след първата глътка получила главоболие. Подир това не посмяла повече да опита напитката, но я запазила като доказателство.  Изплашена за живота си вече не смеела да стои вкъщи, излизала и бродела навън с часове. Накрая решила да се спасява както може. \"Похлопа у дома през нощта\", разказва също през сълзи милостивата съседка Радка Илиева, у която баба Йова отишла най-напред. Преди това тя й се жалвала, че са я оставили без лекарства. \"Сърцето ми се късаше като я гледах, но то дарението вече беше направено. Тогава накарах дъщеря си, която е завършила право, да пише където трябва, уведомихме кмета и кварталния полицай\", разказва Радка. Баба Йова напуснала дома, в който преминал животът й, само с дрехите на гърба си. Прибрал я братът на мъжа й Павел - той и жена му Тодора се грижат за нея. \"Много добре ме гледат, във всичко ми угаждат\", благодарна е старицата. Но не казва защо не се е обърнала към тях, защо е решила на чужди хора да дари жилището си. Тодора признава, че й е много трудно да обгрижва баба Йова, тъй като самата тя е възрастна, съпругът й също е болен и трудноподвижен - с патерици е. И дъщеря им има сериозен здравословен проблем. Върху нея пада тежестта за обработката на градината и отглеждането на животните, които имат.  \"Не можем да я оставим на улицата, човек е. Че то и с животно не се постъпва така\", казва жената. В нотариалния акт за дарение е написано: \"Дарената Жанета Георгиева Кушева заяви, че е съгласна и приема с благодарност, направеното в нейна полза дарение на идеална част от недвижим имот\". \"Е как няма да е доволна - цяла къща е това\", възмущава се Павел, който е наел адвокат, за да оспори осъществяването на дарението. Чуди се как лекарката, положила Хипократова клетва, не се е посвенила да склони сляпата баба да й даде пълномощни, от които се възползвала, за да вземе дома и спестяванията й. Всички жители на Казачево вече знаят за нещастието, сполетяло съселянката им. И друго са научили: че в хода на процедурата по прехвърляне на имота са извадени документи от кметството, поискани от Жанета Кушева без знанието на кмета. \"Издала ги секретарката в мое отсъствие, но щом няма моя подпис - това е невалидно\", казва кметът Иван Диков. Баба Йова не знае как ще живее занапред. Крепи я само добрината на хората. \"Аз на никого лошо не съм направила. Защо ме налегна туй чудо\", хлипа клетницата. Съседката Радка, деверът Павел и жена му се надяват, че все пак човещината ще заговори у Жанета и тя сама ще се откаже от дарението. Историята на баба Йова е покъртителна от човешка гледна точка. Но дали се касае за измама - това праворазвателните органи трябва да решат, коментира юрист, запознат с казуса. По време на срещата ни с баба Йова д-р Кушева беше на работа и не бе открита за коментар. Преди това пред централните телевизии обаче тя не отрече, че е получила дарение от старицата.", "date": "2019.03.18", "title": "Сляпа старица остана без дом и спестявания, дарила ги на лекарка"}
{"url": "https://www.24chasa.bg/novini/article/7352453", "text": "Проверка по информация за противозаконна продажба и съхранение на дизелово гориво е предприета на 15 март в Димитровград, информират от пресцентъра на МВР. В хода й бил спрян лек автомобил, управляван от 26-годишен, в чийто багажник криминалистите намерили 6 бутилки по 11 литра, пълни с гориво. В хода на работата станало известно, че водачът го превозва с цел продажба. Проверен е и фургон на улица \"Панорамен път\", в който са открити още 530 литра дизел във варели и пластмасови съдове. Служители на Агенция \"Митници\" са измерили плътността на горивото, установили и съдържанието на петролния продукт - дизел. Съставен е протокол, горивото е иззето. Пожарникарите са съставили и акт за неправилно съхранение на гориво в пластмасови съдове.", "date": "2019.03.18", "title": "Откриха над 500 литра дизел във фургон в Димитровград"}
{"url": "https://www.24chasa.bg/novini/article/7352462", "text": "40-годишен мъж е задържан от служители на участък \"Надежда\" в Сливен за грабеж. На 9 март криминално проявеният заплашил 58-годишен мъж в района на жп гарата в града и му е отнел сумата от 12 лева. Уведомена е Окръжна прокуратура-Сливен. По случая е образувано досъдебно производство. Задържан е за 24 часа.", "date": "2019.03.18", "title": "40-годишен заплаши мъж с убийство в Сливен, за да му вземе 12 лева"}
{"url": "https://www.24chasa.bg/novini/article/7352471", "text": "22280 къса безакцизни цигари са иззели при акция плевенските полицаи. На 15 март, около 17:40 часа в ж.к.\"Сторгозия\", при обиск на 50-годишен от Плевен, в багажа му били открити 00 кутии цигари без бандерол. Това съобщиха от МВР. При претърсване на жилището му, прилежащото мазе, лекия му автомобил/без регистрационни табели/ и втори адрес, обитаван от мъжа полицаите намерили и иззели още 1014 кутии безакцизни цигари. 50-годишният е задържан за срок до 24 часа по Закона за МВР. За случая е уведомен дежурен прокурор в РП - Плевен и е образувано досъдебно производство по чл. 234, ал.1 от НК. Работата продължава разследващ полицай.", "date": "2019.03.18", "title": "Иззеха 22280 къса безакцизни цигари в Плевен"}
{"url": "https://www.24chasa.bg/novini/article/7352455", "text": "177 фалшиви спортни стоки от известни марки са иззети при операция на сектор \"Противодействие на икономическата престъпност\" към областната дирекция в хода на акция, предприета на 16 март в Нова Загора, съобщиха от пресцентъра на МВР. Извършени са проверки в търговски обекти за установяване на закононарушения, свързани с производството и разпространението на спортни стоки с търговски марки, обект на авторско право, в нарушение на правата върху интелектуалната собственост. От три магазина в района на площад \"Търговски\" са иззети общо 177 спортни артикула от известни спортни марки. Образувани са три досъдебни производства.", "date": "2019.03.18", "title": "Иззеха фалшиви спортни стоки от известни марки от 3 магазина в Нова Загора"}
{"url": "https://www.24chasa.bg/novini/article/7352448", "text": "Седнал в своя салон за мъжка красота в Кабул, Забиула мечтае за мир в Афганистан, но не и с цената на завръщането на религиозната полиция, която преследва и бие хората заради прическите и дрехите им. Като дете той е работил в бръснарница при управлението на талибаните през 90-те години. \"Спомням си, че религиозната полиция на талибаните всеки ден водеше млади мъже, на които да острижем косата за наказание, че са посмели да си направят прическа\", разказва 25-годишният младеж с дълга коса, вързана на опашка. Талибаните бяха прогонени през 2001 г. и сега в Кабул има много салони като неговия, пълни с клиенти. Те са обединени в търсене на най-новата западна тенденция, с попмузика за звуков фон. Населението на Афганистан, около 35 милиона души, е доста младо - близо две трети от него е под 25 години. Милиони афганистанци израснаха в градска среда, след като бяха прогонени от сраженията в провинциите. Забиула е представител на това поколение, в което има много активисти, журналисти, манекени и звезди от социалните мрежи и което е против идеологията на талибаните. Докато обаче текат и бележат напредък мирните преговори между бунтовниците и САЩ, те си дават сметка, че талибаните може да се върнат в политическата игра, което сериозно ги тревожи. \"Не искам мир, с който да загубя свободите си\", казва Забиула. Години на война Мохамед Анил Касеми, младежки активист, е бил студент в Американския университет в Кабул, когато талибаните нападнаха кампуса през август 2016 г. Един от нападателите хвърлил ръчна граната в класната му стая и убил няколко негови състуденти. Експлозията го изхвърлила през прозореца и той паднал от втория етаж. Касеми оцелял, но получил сериозни рани на главата, стомаха и краката. Той също има опасения, че водените от мъже с посивели коси преговори в Доха, Катар, ще попречат на неговото поколение да каже думата си за това, което ще последва. \"Готов съм да простя на талибаните за това, което причиниха на мен и на състудентите ми, но свободата и постиженията на моето поколение не подлежат на договаряне\", казва той пред Франс прес. Дебатът за това какво са готови да приемат афганистанците в замяна на мира разкрива социологически различия в страната. Жените, които в миналото бяха принудени от талибаните да си стоят у дома и да носят бурки, споделят общи позиции с младежите и твърдят, че след 2001 г. са се променили и не са готови да правят компромиси с правата си. \"За талибаните е неприемливо да гледат жена водеща по телевизията, а за мен е неприемливо да загубя свободата и правата си\", казва 21-годишната Диба, която води новините по телевизия Зан. \"Има опасност или да напусна страната, или да умра от депресия под управлението на талибаните\", изтъква тя. Загубени приятели Други, по-възрастни афганистанци, които са преживели повече години на война, отколкото мирни години, искат единствено отдих от военния конфликт. \"Готов съм да си пусна дълга брада, както искат талибаните. Загубих много приятели и роднини в тази война, искам тя да приключи\", казва Хадж Ахмад Шах, клиент на търговски център в Кабул. Наблюдават се различни нагласи у младежите от селските райони и младежите от градовете. Сред жителите на селата, където доминират изключително консервативни и патриархални традиции, за разлика от относителния космополитизъм в градове като Кабул, изглежда има по-малко съпротивление да приемат ограниченията, изисквани от талибаните. Фаридула, 23-годишен градинар от селски район на Кандахар, Южен Афганистан, има относително либерални навици, например да си бръсне брадата и да слуша музика. Ако талибаните се завърнат, той може да загуби тези свободи: \"Нямам обаче проблем с това, защото нещото, което искам, е сигурност. За момента не мога дори да отида в градините си, защото са пълни с мини\", казва той. Талибаните от своя страна твърдят, че са преминали на по-умерени позиции по някои социални въпроси. Хората, които живеят сега под техен контрол, обаче не са съгласни с това твърдение. Движението до този момент не е заявило каква роля очаква да играе в управлението на страната и в гражданското общество и се задоволява с искането за установяване на \"ислямска система\". Фаршад, 23-годишен младеж с изключително съвременен външен вид и продавач в магазин за западни костюми и меки шапки, заяви, че е готов да започне да продава традиционни тюрбани, ако това е цената за прекратяване на сраженията. \"Надявам се само да не ми пипат прическата\", казва той.  (От БТА)", "date": "2019.03.18", "title": "Афганистанските младежи искат мир, но не този на талибаните"}
{"url": "https://www.24chasa.bg/novini/article/7352473", "text": "Двама младежи от Гоце Делчев, на 21 и 22 години, са привлечени като обвиняеми за нанесен побой. Изяснено е, че към 2 часа на 15 март, в местността Орманя, на пътя от р. Места към с. Дъбница, те са нанесли побой над 22-годишен мъж от Разлог и са му отнели около 1 000 лева. Потърпевшият е настанен в болница с разкъсно-контузна рана на главата, без опасност за живота. По случая е образувано досъдебно производство.", "date": "2019.03.18", "title": "Младежи пребили 22-годишен от Разлог, взели са му 1000 лева"}
{"url": "https://www.24chasa.bg/novini/article/7352480", "text": "„Огромен е интересът на обществото към промените, които в момента изработваме за подобряване на управлението на етажната собственост. Те трябва да доведат до по-качествена поддръжка на сградния фонд и въвеждане на механизми на контрол за лицата, предоставящи услугите на професионално управление на етажната собственост“. Това каза в рубриката „Чети етикета” на БТВ Гергана Благиева – директор на дирекция „Жилищна политика” в Министерството на регионалното развитие и благоустройството, цитирана от пресцентъра на МРРБ. „В момента е отворена широка дискусия за промени в Закона за етажната собственост – все още не са готови текстовете, които да бъдат подложени на обществено обсъждане. До 15 април събираме предложения, които ще бъдат обсъждани за включване към новите текстове на закона“, коментира Благиева. Активността на гражданите е много голяма, всеки ден се получават по 10-15 предложения по темата. Голяма част от тях са свързани със санкции за неизрядните собственици и регистрацията на етажната собственост в общинските администрации. Редица предложения са направени в подкрепа на идеята таксите за управление и поддръжка, които са дължими и неплатени към етажната собственост, да се подават към общината, която да ги събира в последствие заедно с местните данъци и такси. Всички получени предложения ще бъдат подложени на внимателна дискусия. В момента собствениците на имоти имат повече права отколкото задължения и е много трудно налагането на санкция към собственик, който не изпълнява решенията на общото събрание в етажната собственост и който не плаща дължимите такси за управление и поддръжка на общите части в сградата и гласуваните такси за Фонд „Ремонт и обновяване“. Затова се предлага завишаване на задълженията на собствениците и увеличаване правата на общото събрание за санкции към неизрядните собственици. Ефектът, който търсим, е изпълнението и контролът за изпълнение на правилата за управление и поддръжка на общите части в сградата да се повиши, както и да се повиши ангажираността към собствеността. Освен към жилището, трябва да се полага необходимата грижа и към общите части, които са дял от всяко жилището. Има предложения да отпаднат таксите за асансьор за живеещите на първи и втори етаж, но това не е добро решение, обясни Благиева. По тази логика, живеещите на първия етаж трябва да бъдат изключени от поддръжката на покрива, но той е обща част и средствата за него се дължат от всички живущи. Затова ще търсим механизъм за по-справедливо разпределение на таксите в зависимост от етажа и дела в общата собственост, каза тя. В срок до 15 април 2019 г. на електронна поща: zues2019@mrrb.government.bg могат да бъдат подавани предложения, експертни мнения и коментари за промени в разпоредбите на закона. Те ще бъдат разгледани и обсъдени при подготовката на изменения в закона.", "date": "2019.03.18", "title": "Граждани искат санкции срещу неизрядни съседи"}
{"url": "https://www.24chasa.bg/novini/article/7352486", "text": "Президентът на Сърбия Александър Вучич откри в понеделник международната конференция \"Двадесет години след бомбардирането на Югославия - уроци за европейската сигурност в 21 век\", съобщи ТАСС. Ние можем да простим, но не можем да забравим агресията на НАТО, искаме добри отношения с НАТО, но не искаме да влизаме в НАТО, каза Вучич. Агресията на НАТО през 1999 г. бе престъпление против сръбския народ, каза Вучич. Хайде да не се страхуваме да обсъждаме тази тема, както го правеше някой, страхувайки се за своето кресло. Аз не се страхувам за своето кресло, затова винаги мога да кажа, че агресията на НАТО бе тежко престъпление против малкия сръбски народ, каза Вучич, цитиран от ТАСС и БТА. Секретарят на генералния съвет на партията Единна Русия, заместник-председателят на Съвета на федерацията Андрей Турчак, подписа днес споразумение за сътрудничество с ръководителя на канцеларията за Косово в сръбското правителство Марко Джурич. Подписването стана в белградския хотел \"Метропол\", където се провежда конференцията. Подписаният документ означава начало на нашето стратегическо партньорство, заяви Турчак. Той отбеляза голямото значение на визитата неотдавна в Сърбия на президента на Русия Владимир Путин", "date": "2019.03.18", "title": "Вучич: Искаме добри отношения с НАТО, но не и да влизаме в алианса"}
{"url": "https://www.24chasa.bg/novini/article/7352490", "text": "Служители от Второ Районно управление в Бургас са установили извършител на кражба на метална каса, съдържаща сумата от 3 000 лв., осъществена в дните между 9 и 11 март от магазин за авточасти на ул. \"Одрин\". Задържаният 32-годишен криминално проявен и осъждан бургазлия е направил пълни самопризнания и върнал част от откраднатата парична сума. Работата по документиране на престъплението продължава от служители на Второ Районно управление - Бургас.", "date": "2019.03.18", "title": "32-годишен откраднал метална каса с 3000 лева от магазин за авточасти в Бургас"}
{"url": "https://www.24chasa.bg/novini/article/7352513", "text": "Отдавна е доказано, че съвременните домашни кучета произлизат от вълци. Смята се, че в процеса на опитомяването животните са изгубили качествата, присъщи на дивите им предци, и са развили напълно нови черти. Според скорошно проучване обаче това схващане не е съвсем правилно. Австрийски учени са установили, че кучетата са се научили да си сътрудничат успешно с хората благодарение на поведенческите модели, наследени от вълците, пише сп. \"Сайънтифик рипортс\", цитирана от БТА.  Авторите на изследването от института \"Конрад Лоренц\" са изучавали поведението на 15 сиви вълка и 12 кучета от смесени породи. Животните от самото си раждане са живели с хора и са били държани в еднакви условия. В хода на експеримент вълците и кучетата е трябвало да изпълнят определена задача в сътрудничество с хора. Всички животни успешно са се поддали на дресировката, изпълнявали са поръчките на треньорите и са си сътрудничили с хората за изпълнението на конкретни задачи. Въз основа на експеримента авторите на изследването са стигнали до извода, че вълците по природа са склонни да работят \"в екип\", а не са развили въпросното качество в процеса на опитомяване. В поведението на животните все пак са наблюдавани различия. Кучетата са се подчинявали на инструкциите на човека, докато вълците са проявявали инициатива и са прилагали собствени тактики, за да постигнат резултат.", "date": "2019.03.18", "title": "Вълчата природа помага на кучетата да си сътрудничат с хората"}
{"url": "https://www.24chasa.bg/novini/article/7352512", "text": "Иранският президент Хасан Рохани призова иранците да прокълнат САЩ, Израел и Саудитска Арабия, предаде Асошиейтед прес, цитирана от БТА. Според Рохани САЩ са отговорни за трудностите на иранската икономика. \"Прокълнете онези, които създадоха сегашната ситуация\", призова Рохани сънародниците си в излъчвано по телевизията изявление. Той уточни, че става дума за Съединените щати, \"ционистите\" и Саудитска Арабия. Рохани не каза точно какви проклятия очаква да отправят иранците. Кризата в Иран криза се отрази негативно на обикновените иранци и насърчи противниците му да отправят публични призиви за неговото отстраняване от президентския пост, отбелязва Асошиейтед прес.", "date": "2019.03.18", "title": "Иранският президент Рохани призова\nсънародниците си да прокълнат САЩ"}
{"url": "https://www.24chasa.bg/novini/article/7352522", "text": "Японското космическо ведомство съобщи, че космическият апарат \"Хаябуса-2\", който миналия месец кацна на отдалечен астероид, ще пристъпи към още една опасна мисия, предава Асошиейтед прес, цитирана от БТА. В рамките на експеримента ще бъде детониран експлозив на повърхността на астероида Рюгу и от образувалия се кратер ще бъдат взети проби. По този начин учените ще се опитат да проследят процесите, свързани с възникването на Слънчевата система. \"Хаябуса-2\" кацна на 22 февруари на повърхността на скалистия астероид , като успя да събере и някои фрагменти от него. Японското космическо ведомство съобщи, че \"Хаябуса-2\" ще пусне своя 5-килограмов снаряд с взрив на 5 април. Сондата ще се спусне в образувания кратер и ще вземе проби от него. Астероидът Рюгу, кръстен на името на подводен замък от японския фолкор, се намира на разстояние 300 милиона километра от Земята, припомня агенцията.", "date": "2019.03.18", "title": "Правят кратер върху астероида Рюгу, за да видят как е възникнала Слънчевата система"}
{"url": "https://www.24chasa.bg/novini/article/7352539", "text": "Рапърът Мишо Шамара написа публикация по повод смъртта на своя приятел и колега Кобака, с когото заедно твориха през първите години на демокрацията в групата \"Гумените глави\" \"Сега разбрах. И съм в шок. Почивай в мир, брат ми. Минахме доста неща заедно. Ще те запомня усмихнат\", написа Миши Шамара и сподели видео от песента на Кобака \"Не всичко е пари\". Рапърът Милиони също изпрати приятеля си Кобака във вечни му път с думите \"СБОГОМ ПРИЯТЕЛ...ОСТАВАШ ВЕЧЕН :( ПОЧИВАЙ В МИР МОЙ!!!\" и публикува песента му Street Force One.", "date": "2019.03.18", "title": "Мишо Шамара след смъртта на Кобака, открит в гараж в Пловдив: Ще те запомня усмихнат"}
{"url": "https://www.24chasa.bg/novini/article/7352546", "text": "Прокуратурата даде на съд бившия здравен зам.-министър Михаил Зортев и двама изпълнителни директори на болницата във Враца за извършени от тях престъпления преди 10 години. Обвинителният акт е внесен в спецсъда, уточниха от прокуратурата, цитирани от БТА. Зортев е даден на съд за това, че в края на 2010 година и в началото на 2011 година разрешил на частно здравно заведение да работи в болницата във Враца. Така за местната болница настъпили щети за 12 881 505 лева. Бившият изпълнителен директор на врачанската болница Владислав Иванов е предаден на съд, затова че на 18 март 2009 година сключил неизгодна сделка за 137 060 лева като отдал имоти под наем на частно здравно заведение. Друг директор на болницата Светослав Луканов отива на съд, защото според прокуратурата за няколко месеца в началото на 2015 година не положил достатъчно грижи за ефективното разходване на бюджетните средства. Така за болницата настъпили вреди за 379 091 лева.", "date": "2019.03.18", "title": "Дадоха на съд бивш здравен зам.-министър и болнични шефове във Враца"}
{"url": "https://www.24chasa.bg/novini/article/7352550", "text": "Към 13:30 ч. българско време посолството ни в Хага не разполага с информация за пострадали български граждани при инцидента в град Утрехт, Холандия, при който неизвестен, засега, извършител откри стрелба в трамвай. Това съобщава МВнР на страницата си във Фейсбук. Посолството на България в Холандия следи развитието на ситуацията. Потвърдено е за един загинал, но няма точни данни за броя на ранените. Холандските власти са отцепили района на площада, където е станал инцидента, като призовават гражданите да се въздържат от движение в района, за да позволят по-лесното достигане на медицинските екипи. Трамвайният транспорт също е временно спрян. В провинция Утрехт е въведена най-високата степен на заплаха 5, като до момента в цялата страната е важла степен 4.", "date": "2019.03.18", "title": "Външно: Няма информация за пострадали българи при стрелбата в Утрехт (Снимки)"}
{"url": "https://www.24chasa.bg/novini/article/7352571", "text": "МВР ще купува още 100 доказателствени анализатора, които показват концентрацията на алкохол в кръвта на шофьорите. Това става ясно от публикувана на 21 февруари обществена поръчка. Доказателственият анализатор е уред, който успешно замества лабораторното изследване чрез вземане на кръв за тези, които вече са минали през дрегера на пътя. Стойностите, които отчита доказателственият анализатор са същите, както и при изследването на кръвта. Общо 1 666 666 лв. са заделени за новите уреди. В МВР и сега има около 130 доказателствени анализатора.", "date": "2019.03.18", "title": "МВР купува нови 100 доказателствени анализатора за 1,6 млн. лв."}
{"url": "https://www.24chasa.bg/novini/article/7352562", "text": "Двама турски граждани са задържани под стража в Харманли за съхраняване на фалшификати на маркови стоки, съобщиха от пресцентъра на държавното обвинение. Искането за задържане е на Районната прокуратура в Харманли. Двамата турски граждани С.Т. /56 г./ и М.Г. /37 г./ са били привлечени като обвиняеми за съхранение в съучастие на фалшификати на известни търговски марки без съгласието на правопритежателите им и с цел да ги пуснат на пазара. По делото е установено, че на 25 юли 2018 г. обвиняемите били водачи на автобус по линията Истанбул- Букурещ. На паркинг край Харманли била извършена полицейска проверка на автобуса. В багажниците били открити различни видове стоки с логото на 20 световноизвестни търговски марки. Стоката е била на обща стойност 1 607 573 лева. Турските граждани обяснили, че стоката била натоварена в автобуса от двама украинци малко след като влезли в България. Той трябвало да бъде оставен на паркинг край Русе. По делото са били извършени множество следствени действия, като двамата турски граждани са били привлечени като обвиняеми. Стоките са иззети като веществени доказателства по делото. Определението на Районния съд в Харманли може да се обжалва пред Окръжния съд в Хасково.", "date": "2019.03.18", "title": "Двама турци задържани в Харманли за фалшиви стоки за 1 607 573 лв."}
{"url": "https://www.24chasa.bg/novini/article/7352565", "text": "79-годишна жена от град Добрич е поредната жертва на телефонните измамници. Жената се жалва в полицията, че в неделя около 12 ч. е получила обаждане на домашния си телефон от непознат мъж, представящ се за служител на МВР. Мнимият полицай поисква съдействието й с цел залавяне на извършители на телефонни измами. Жената предава наличната сума от 5000 лева и около 5 грама златни накити. По случая е образувано досъдебно производство.", "date": "2019.03.18", "title": "Жена от Добрич даде 5000 лв и злато на телефонни измамници"}
{"url": "https://www.24chasa.bg/novini/article/7352632", "text": "Европейската комисия заяви днес, че продължава да работи по план \"А\" за оттеглянето на Великобритания от ЕС - раздяла на основата на споразумение. Говорител на комисията не уточни какви възможности ЕК ще представи на утрешното заседание на Съвета на ЕС, предаде БТА. Утре министрите от ЕС ще бъдат запознати от европейския главен преговарящ Мишел Барние за развоя на преговорите с Лондон от последните седмици. Съветът се очаква да утвърди няколко допълнителни мерки, свързани с подготовката на ЕС за оттегляне на Великобритания без споразумение. Въпросът с британското оттегляне ще бъде разгледан в четвъртък и от Европейския съвет. Възможно е държавните и правителствените ръководители от ЕС да обсъдят дали приемат единодушно да дадат на Лондон допълнително време след първоначално оповестената дата за оттегляне 29 март.", "date": "2019.03.18", "title": "Еврокомисията продължава да работи по план \"А\" за раздялата с Великобритания"}
{"url": "https://www.24chasa.bg/novini/article/7352699", "text": "Германската полиция съобщи, че е засилила наблюдението по границата на страната с Холандия, за да не може през нея да се промъкне въоръженият мъж, който откри стрелба по-рано днес в трамвай в холандския град Утрехт и уби поне един човек, предаде Асошиейтед прес, цитирана от БТА. Шефът на агенцията за борба с тероризма Питер-Яп Алберсберг каза на пресконференция, че стрелба е имало на няколко места в Утрехт. Обстоятелствата все още са неясни. Говорителят пък на федералната полиция в граничната провинция Северен Рейн-Вестфалия Хайнрих Онщайн каза пред АП, че са разположени допълнителен брой полицаи, които да наблюдават не само основните пътни магистрали, но и по-малките шосета, пресичащи границата, а също и железопътните линии, свързващи двете страни. Той добави, че германската полиция е в близък контакт с холандските власти и разполага с описание на заподозрения, който успя да избяга от мястото на стрелбата. Първоначално германските власти имаха нареждане да следят за червено \"Рено Клио\", но преди малко получиха информация, че то е било открито изоставено в Утрехт. Правителството на Холандия повиши на пета степен нивото на терористична заплаха в провинция Утрехт, предаде Ройтерс. На училищата беше наредено да затворят врати, засилени бяха и мерките за сигурност около джамиите. \"Нашето желание е възможно най-бързо да заловим извършителя на нападението\", каза говорителят на полицията Бернхард Йенс. Тежковъоръжени служители на реда са пред жилищен блок в Утрехт, недалеч от мястото на стрелбата, предаде Асошиейтед прес.", "date": "2019.03.18", "title": "Стрелба на няколко места в Утрехт, обявиха най-висока степен на терористична заплаха (Снимки, видео)"}
{"url": "https://www.24chasa.bg/novini/article/7352808", "text": "Водещите профсъюзи в Хърватия ще проведат референдум, целящ намаляване на пенсионната възраст в страната на 65 години от настоящите 67 години, определени от правителството миналата година, съобщава Ройтерс, цитирана от БТА. Три профсъюза ще започнат събиране на подписи от гражданите в цялата страна на 27 април. За тази цел те трябва да съберат подписите на най-малко 10 процента от гласоподавателите, тоест около 370 000 души, в рамките на две седмици. \"В Хърватия хората живеят по-кратко с над три години отколкото е средната продължителност на живота в Европейския съюз. Ясно е, че за повечето хора е твърде много да работят до 67 години\", казва Кресимир Север, който ръководи профсъюзната организация Независими хърватски синдикати. Хърватският парламент през декември одобри правителствено предложение за увеличение на пенсионната възраст на 67 години от 2033 г. и за намаляване на пенсиите на лицата, които се пенсионират предсрочно. Според новия закон, който влезе в сила от 1 януари, ще има 3,6-процентно намаление на пенсията за всяка година предсрочно пенсиониране. Профсъюзите искат да го намалят до 2,4 процента. Хърватия, като редица европейски страни, има застаряващо население и управляващата консервативно-либерална коалиция твърди, че промените са необходими, за да направят пенсионната система устойчива.", "date": "2019.03.18", "title": "В Хърватия готвят референдум за намаляване на пенсионната възраст"}
{"url": "https://www.24chasa.bg/novini/article/7352814", "text": "Във връзка със стрелбата в Утрехт холандската полиция издирва 37-годишен турчин, предаде Ройтерс, цитирана от БТА. \"Призоваваме гражданите да се пазят от 37-годишния турчин Гьокман Танис, издирван във връзка със сутрешното нападение\", заяви полицията. Властите призоваха жителите на Утрехт да останат у дома след днешната стрелба в холандския град, предаде ДПА. При стрелбата в Утрехт са убити трима души, предаде Ройтерс, позовавайки се на кмета на холандския град, други деветима са ранени. В цяла Холандия са засилени мерките за сигурност на правителствените учреждения, железопътните гари, самолетите и джамиите. Затворени са всички пътища, по които се стига в Утрехт. Властите на града наредиха училищата да не пускат децата навън, затворен е градският университет, отбелязва ТАСС. Заради днешното нападение холандските политически партии преустановиха кампаниите за насрочените за сряда провинциални избори, които ще определят състава на горната камара на холандския парламент, предаде Асошиейтед прес. Все още не е установено дали стрелецът е бил сам или е имал съучастници.  Свидетели казват, че са видели няколко мъже да бягат от трамвая, посочва \"Билд\". ", "date": "2019.03.18", "title": "Издирват 37-годишен турчин за нападението в Утрехт (Снимки + видео)"}
{"url": "https://www.24chasa.bg/novini/article/7351988", "text": "Белгийските служби за сигурност проверяват анонимна заплаха за отмъщение в отговор на атентата в Крайстчърч, съобщиха местни медии, цитирани от БТА.  Засега степента на готовност на страната за противодействие на тероризма няма да се повишава, уточниха властите, но добавиха, че разглеждат заплахата съвсем сериозно. Ден след петъчното нападение срещу две джамии в Нова Зеландия белгийските служби са засекли съобщение с призив за отмъщение за \"невинните братя мюсюлмани\". Неизвестният автор на съобщението е призовал за атентат с автоматично оръжие на \"централна гара\" в Белгия. Съобщението е било придружено със снимка на централната гара в Антверпен и е завършвало с думите \"Аллах е велик\". Уточнява се, че въпреки предприетата задълбочена проверка, службите за сигурност в Белгия засега не са установили непосредствена и конкретна опасност. Според МВР разпространяването на подобни призиви след атентат не е рядкост, но не означава непременно, че има нужда от повишаване на мерките за сигурност.", "date": "2019.03.18", "title": "В Белгия засекли съобщение за атентат след трагедията в Крайстчърч (Обновена)"}
{"url": "https://www.24chasa.bg/novini/article/7352831", "text": "Протестите са ценност и характеристика на демокрацията, но трябва да останат мирни, заяви днес   говорителката на Европейската комисия Мая Коциянчич, цитирана от агенция Бета. \"Въпреки че правото на гражданите да участват в мирни демонстрации си остава съществена характеристика на демокрацията и трябва да се зачита, протестите трябва да останат мирни и в съответствие със закона, както беше преди този уикенд\", каза Коциянчич за брюкселския портал Юрактив, предаде БТА. Тя подчерта нуждата от спокойствие и въздържаност. Коциянчич каза, че парламентът е мястото, което трябва да осигури възможност за дебати и дискусии за намиране на решения на проблемите в обществото.", "date": "2019.03.18", "title": "ЕК за протестите в Сърбия: Те са една от ценностите на демокрацията, но трябва да останат мирни"}
{"url": "https://www.24chasa.bg/novini/article/7352844", "text": "Руският президент Владимир Путин отбелязва днес петата годишнина от руската анексия на Крим от Украйна с визита на черноморския полуостров, предаде Асошиейтед прес. Президентът на Русия присъства в Севастопол на пускането в пълна експлоатация на Балаклавската ТЕЦ, а по видеоконферентна връзка - и на пускането на Таврическата ТЕЦ и на подстанция в Таман, информира БТА. Двете нови топлоелекроцентрали в Крим, които заработиха на пълни обороти, са част от усилията на Москва да осъвремени инфраструктурата на региона, предаде ТАСС. Първите енергоблокове на двете ТЕЦ влязоха в експлоатация през октомври миналата година. Украйна спря енергоснабдяването на полуострова и блокира доставките на стоки за Крим през своя територия, след като Москва анексира региона през 2014 г., припомня АП. Усилията на Русия за модернизация включваха също строителството на 19-километров мост над Керченския проток, свързващ Черно и Азовско море, който беше открит миналата година. Проектът на стойност 6,3 милиарда долара улесни връзките с Крим, който преди това зависеше от фериботна връзка, която често беше нарушавана от бури. Русия анексира Крим през март 2014 г., след набързо организиран референдум, стъпка, която доведе до санкции на САЩ и ЕС. По-късно днес Путин ще посети и Симферопол, където ще участва в празненства по случай 5-ата годишнина от анексията на Крим. Освен с представители на обществеността, руският президент ще се срещне и с Тиери Мариани - ръководител на делегацията от френски политици и председател на асоциацията \"Френско-руски диалог\". Той също е в Крим за тържествата по случай петата годишнина на \"Кримската пролет\", посочва ТАСС.", "date": "2019.03.18", "title": "Путин пристигна в Севастопол за петата годишнина от анексията на Крим"}
{"url": "https://www.24chasa.bg/novini/article/7352803", "text": "Германското правителство подкрепя френските власти, изправили се пред \"ужасяващо\" насилие през почивните дни в Париж при акциите на \"жълтите жилетки\", заяви днес говорител на канцлерката Ангела Меркел, цитиран от Франс прес и БТА. \"Избухването на насилие и на такъв разрушителен гняв в Париж през почивните дни е ужасяващо и няма нищо общо с мирни и демократични демонстрации\", каза Щефен Зайберт на редовна пресконференция. \"Федералното правителство е редом до френското в усилията му за осигуряване на обществения ред\", добави Зайберт. В 18-ия ден от акциите на жълтите жилетки бяха плячкосани магазини и бяха извършени палежи като този на престижния ресторант \"Фуке\". Френското правителство, което е под натиска на критици от опозицията, призна за \"пропуски\" и се очаква днес да представи нови мерки за сигурност.", "date": "2019.03.18", "title": "Берлин заяви подкрепа за Париж, след \"ужасяващото\" насилие на жълтите жилетки"}
{"url": "https://www.24chasa.bg/novini/article/7352843", "text": "Председателят на българската Сметна палата Цветан Цветков и председателят на Сметната палата на Руската федерация Алексей Кудрин подписаха в Москва обновено споразумение за сътрудничество между двете институции, съобщиха от пресцентъра на Сметната палата. Със споразумението се разкриват нови възможности за бъдещи съвместни дейности и се дава шанс на българските и руските одитори да обменят опит по значими теми от общ интерес като одити на изпълнението на правителствени програми, ключови национални индикатори и оценка на вътрешния одит, пише в съобщението.", "date": "2019.03.18", "title": "Българската сметна палата отново подписа споразумение с тази на Руската федерация"}
{"url": "https://www.24chasa.bg/novini/article/7352853", "text": "Процентът на свободните работни места в еврозоната и в целия Европейския съюз се увеличи слабо през последното тримесечие на 2018-а година, но в България той остава един от най-ниските. Това разкриват данните на Евростат. Нивото на свободните работни места се повиши в еврозоната до 2,3% през четвъртото тримесечие на 2018-а от 2,1% през третото тримесечие и спрямо 2,0% година по-рано. В рамките на целия ЕС процентът на незаетите работни места също се повиши до 2,3% от 2,2% през третото тримесечие на миналата година и спрямо 2,0% през последното тримесечие на 2017-а година. Най-висок е този процент в Чехия (6,0%), следвана от Белгия (3,4%), Германия (също 3,4%) и Австрия (3,1%), като в същото време нивото на свободните работни места е най-ниско в Гърция (едва 0,4%). България и още три държави (Ирландия, Испания и Португалия) се нареждат непосредствено след Гърция с ниво на незаетите работни места от едва 0,9 на сто, като същият нисък процент за нашата страна беше отчетен и през предходните две тримесечия на 2018-а година. Според Евростат процентът на овакантените работни места в индустриалния и строителен сектор на нашата страна стабилизира за трето поредно тримесечие на ниво от 0,7%, докато в сферата на услугите стабилизира за втори пореден месец на ниво от 0,6% спрямо 0,7% през второто тримесечие на 2018-а година и 0,9% в началото на предходната година.", "date": "2019.03.18", "title": "Процентът на незаетите работни места у нас - сред най-ниските в ЕС в края на 2018-а"}
{"url": "https://www.24chasa.bg/novini/article/7352851", "text": "Сирийската държава ще възстанови контрола над цялата си територия и американските войници ще трябва да напуснат базата си в Ат Танф. Това е заявил днес на пресконференция в Дамаск сирийският министър на отбраната генерал Али Аюб, цитиран от агенциите САНА и ТАСС. \"САЩ и други страни, чиито войски се намират на територията на Сирия без разрешение на нейното правителство, ще трябва да ги изтеглят от нашата страна, защото факторът сила е на страната на сирийските въоръжени сили\", каза Аюб, предава БТА. Днес той участва в съвещание с началниците на генералните щабове на Иран и Ирак, посветено на координацията в борбата с тероризма.", "date": "2019.03.18", "title": "Сирийски министър: САЩ трябва да изтеглят войските си от Сирия, факторът сила е на наша страна"}
{"url": "https://www.24chasa.bg/novini/article/7352864", "text": "Състав на Окръжния съд в Ямбол присъди седем години \"лишаване от свобода\" при строг тъмничен режим и глоба от 50 000 лева на подсъдимия Христо Ф. Димитров за опит да внесе в страната близо 25 килограма екстази, съобщи на БТА окръжният прокурор Милен Божидаров. Наркотикът е на стойност близо 800 000 лева и е бил скрит в лек автомобил \"Опел\", с който Димитров се е опитал да влезе в страната през ГКПП \"Лесово\". Той е обвинен и за това, че в жилището си е държал с цел разпространение 25 грама екстази на стойност 992 лева. Присъдата е постигната след споразумение между Окръжната прокуратура и защитата на подсъдимия. ", "date": "2019.03.18", "title": "7 години затвор за опит да се внесе в страната близо 25 килограма екстази"}
{"url": "https://www.24chasa.bg/novini/article/7352866", "text": "През последните две седмици са регистрирани 8 случая на замеряния на влакове с камъни, съобщиха от БДЖ. От началото на 2019 г. регистрираните случаи са общо 12, а за същия период на миналата година те са 7. През цялата 2018 г. са регистрирани общо 45 случая, щетите от които са оценени на 50 хил. лв. Освен значителните материални щети за „БДЖ - Пътнически превози”, тези прояви застрашават сигурността на движението на влаковете, както и живота и здравето на клиентите и служителите на БДЖ. Хвърлянето на камъни по влаковете може да има трагични последствия. При средна скорост на влака 65 км/ч, дори и малко камъче може да пробие стъклото и да рани човек. Затова БДЖ предприема съвместни мерки с МВР за превенция и ограничаване на тези случаи.", "date": "2019.03.18", "title": "Пак замерят влакове с камъни - 8 пъти за 2 седмици"}
{"url": "https://www.24chasa.bg/novini/article/7352997", "text": "Затруднено е движението по главния път София - Варна, в района на село Сопот, съобщиха от областната дирекция на МВР в Ловеч. Причината е възникнал пожар непосредствено до пътното платно около 16.30 часа. Горят сухи треви, храсти и отделни дървета. На място има екип на пожарната и пътна полиция. Органите на реда регулират движението заради силното задимяване в района. В определени моменти то се ограничава заради липсата на видимост.", "date": "2019.03.18", "title": "Пожар в района на село Сопот, движението е затруднено"}
{"url": "https://www.24chasa.bg/novini/article/7353009", "text": "Студентите в Белград продължават протестите. Съученици и приятели на осъдения за участие в демонстрациите срещу управляващите - Павел Цвейч, блокираха движението в центъра на Белград и сградата на полицията, предаде  Матеа Лазаревич е съученик и приятел на Павел. Казва, че ще протестират в негова защита до последно. Момчето е на 18 години, осъдено е на 30 дни затвор. Въпреки че вчера беше блокиран от протеста в сградата на президентството, днес Александър Вучич се появи публично на конференция срещу ударите на НАТО в Бивша Югославия. \"Видях как лидерите на опозицията се опитват да се правят на репортери в телевизията. Не очаквам насилие, но ако има насилие, то няма да остане ненаказано\", коментира президентът на Сърбия. А лидерът на сръбската радикална партия - Воислав Шешел, днес обяви, че в ход е план за убийството на президента Вучич. Освен Павел, който е вече осъден, в ареста остават още шестима студенти и ученици.", "date": "2019.03.18", "title": "Протестиращи студенти блокираха движението в центъра на Белград"}
{"url": "https://www.24chasa.bg/novini/article/7353022", "text": "Премиерът на Северна Македония Зоран Заев заяви днес, че вече няма да има амнистии, а последната е била обявена в процеса на помирение в парламента, предаде агенция МИА, цитирана от БТА. \"Това с амнистиите свърши. И тази за 27 април /насилието в парламента през 2017 г./, която бе обявена чрез парламента, беше в знак на помирение и аз стоя зад това. В този момент парламентът не може да се впуска в нови амнистии. Не може и министерството на правосъдието, въпреки че има пълномощия. Не може и никоя друга институция, нито президентът Георге Иванов\", каза Заев на въпрос на журналисти дали президентът, чийто втори мандат изтича след два месеца, може да даде още една амнистия за функционери на ВМРО-ДПМНЕ и Демократичен съюз за интеграция, срещу които се водят разследвания в Специалната прокуратура. Заев открито заяви, че амнистията за 15 от обвиняемите за събитията от 27 април е била обявена в рамките на процеса на помирение, когато на държавата й трябваше мнозинство от две трети, за да внесе изменения в конституцията във връзка с новото име Северна Македония. \"Публично заявявам това\", каза Заев пред сградата на Наказателния съд, където се гледа дело за смъртни заплахи, които е получавал през 2016 г. На въпрос кой го е заплашвал той отговори, че на този етап не е редно да посочва имена и ще остави на съда да води делото.", "date": "2019.03.18", "title": "Заев: Край с амнистиите, последната бе заради помирение в парламента"}
{"url": "https://www.24chasa.bg/novini/article/7353026", "text": "Полицията пусна и дрон в издирването на 2-годишния Юлиян от бургаското село Равнец, който изчезна мистериозно и вече едно денонощие няма и следа от него. За разпознаването му бе разпространена и снимка с молба който го види да се обади на тел. 112 или в най-близкия участък на МВР. За издирването на момченцето са мобилизирани полиция, жандармерия, пожарна, а местните жители претърсват сантиметър по сантиметър къщи, ниви и гори. В търсенето на детето, на когото галено викали Онур, са се включили и гранични полицаи, въоръжени с термокамери, в периметър от 700 метра около Равнец. 2-годишният Юлиян се загубил в неделя вечерта. Играел си с други деца около каруцата на дядо си близо до лозята в селскостопански двор в края на селото, където празнували рожден ден. Според кмета на Равнец Христо Колев Юлиян имал проблем с ходенето и суркал едното краче, което също бе описано от полицията като признак за разпознаване. 2-годишният Юлиян бил 14-то дете в ромското семейство Ангелови. Тъй като е много малък и заради вродената малформация не може да стигне много далеч, разследващите случая вече работят и по версията за отвличането му. \"Дано да е успяло да се скрие някъде на топло - миналата вечер беше студено. Отделно се претърсва къща по къща в селото, но засега няма резултат\", каза кметът. Според кмета Колев, бащата Иван имал пререкание наскоро с друг ром от несебърското село Кошарица, който му отправил тежки заплахи. Затова и неговата къща бе претърсена, но засега няма информация дали полицаите са се натъкнали на някаква следа. \"Бог да го пази, дано не му се е случило нещо\", каза през сълзи майката Цветанка. Освен отвличане, опасенията й са да не са го изяли чакали, които се навъртат нощем около селото. Мистерията около изчезването на малкия Онур се подсилва и от факта, че в деня на отвличането жители на Равнец забелязали непозната черна кола със софийска регистрация безпричинно паркирана близо до ромското гетото, която после изчезнала.", "date": "2019.03.18", "title": "Вече търсят и с дрон 2-годишния Юлиян - Онур от Равнец"}
{"url": "https://www.24chasa.bg/novini/article/7353011", "text": "\"Елена е лице на две каузи - и европейски, и български, и на БСП - справедливост и свобода. Справедливост, чрез всичко, което направи досега, за да осветли корупционни схеми и свобода, защото и като журналист се бори за свободата на изразяване, тя е и гражданска квота, може да привлече и хора извън членовете на БСП, с което се надяваме да разширим подкрепата за нас на европейските избори\". Това заяви лидерката на БСП Корнелия Нинова в предаването \"Лице в лице\" по Би Ти Ви за избора на Елена Йончева за водач на листата на БСП на евроизборите.  \"Въпросът за корупцията и справедливостта, растящите неравенства е европейска тема в най-голяма степен. Виждате, че се създава и Европейска прокуратура, която да се бори със злоупотребата с европейски средства, защото тези пари са необходими. В лично качество аз подкрепям Лаура Кьовеши за европейски прокурор\", коментира Нинова.  \"Тези 20 души са назначени от Сергей Станишев на Позитано, не от мен. Важно е да губиш достойно, достойнството си личи в такива ситуации. Системата на избор беше възможно най-прозрачната, в това нямам съмнения, друго е тревожното - точно когато БСП поехме инициативата за честни избори в България, да използваш тази манипулация и да внушиш, че БСП не прави честни избори, според мен е непочтено към партия, която те е правила депутат, евродепутат, министър-председател, президент на ПЕС, всичко което си искал. Сигурно самоунижението може да продължава, то няма край\", коментира Нинова има ли фалшификация при избора на водач на евролистата.  \"Със Сергей Станишев имаме различен поглед за правене на политика. Жозеф Дол се отказа от евродепутатското си място, когато го избраха за лидер на ЕНП. Много достойно. В Европа и в моята представа за политика няма нужда един човек да заема всички постове, нека да отворим ветрилото, защо вместо един българин на два поста, да нямаме двама българи на такива постове, освен това в политиката не може да си вечен. Аз поех инициативата да има мандатност в българския парламент в устава на партията, смятам, че 3 мандата за депутат са достатъчни\", припомни Нинова. \"Ние издигнахме Сергей за президент на ПЕС, добре, отстъпи, нека да има повече българи в Европейския парламент. Ето още едно принципно различие между нас - трябва да се правят много компромиси, Сергей трябва да балансира и да изразява позицията на общото семейство, това го обременява, той не може да защитава само българския национален интерес. Нека един български евродепутат да отиде и да се бори за българския интерес\", коментира още Корнелия Нинова. ", "date": "2019.03.18", "title": "Нинова за Станишев: Важно е да губиш достойно, явно самоунижението няма край"}
{"url": "https://www.24chasa.bg/novini/article/7353037", "text": "Със заповед на министъра на отбраната е обявен конкурс за заемане на 100 вакантни длъжности за матроси във военните формирования от Военноморските сили в гарнизони Варна и Бургас, съобщиха от военното ведомство, цитирани от БТА. Кандидатите за служба във ВМС трябва да подадат до 25 април т.г. писмено заявление до командира на ВМС чрез структурите на Централното военно окръжие по постоянен адрес на местоживеене. Конкурсът ще се състои по график от 28 до 30 май във Висшето военноморско училище \"Н. Й. Вапцаров\" и от 4 до 5 юни в Информационния център на ВМС. Той включва изпит за определяне на физическата годност, тест за проверка на общата култура и събеседване с кандидатите. Особеното в изпита за определяне на физическата годност на кандидатите е, че освен упражнения по бягане, коремни преси и лицеви опори, за някои от вакантните матроски длъжности са включени и упражнения по плуване - свободен стил на 100 и 1000 метра и плуване под вода. Във военните формирования на ВМС в гарнизона Варна са обявени 75 места. Там се търсят шофьори, охранители, топогеодезисти, пожарникари, радиотелеграфисти, радиомеханици, електротехници, картечари, санитари, готвачи и др. специалности. Във военните формирования на ВМС в гарнизона Бургас са обявени 25 вакантни длъжности за матроси, сред които за електромеханик, хидроакустик, трюмен машинист, електромонтьор, шофьор. Условията, на които трябва да отговарят кандидатите, и необходимите документи са посочени в обявата за конкурса, публикувана в интернет страницата на Министерството на отбраната днес. Информация за всеки етап от конкурса ще бъде публикувана на интернет страницата на ВМС /www.navy.mod.bg в раздела \"Новини\"/. Освен на посочените в обявата телефони, кандидатите за участие в конкурса могат да получат допълнителна информация по време на информационните борси в рамките на кампанията \"Бъди войник\", както и на единния национален телефон: 0700 20 407.", "date": "2019.03.18", "title": "Обявиха конкурс за 100 вакантни длъжности за матроси във ВМС"}
{"url": "https://www.24chasa.bg/novini/article/7353046", "text": "Разширяването на НАТО не е провокация, а последица от независимите решения на самостоятелни държави. Това заяви днес генералният секретар на пакта Йенс Столтенберг в лекция, посветена на 70-годишнината на военнополитическия съюз, информира БТА. Всяка страна трябва да има възможност сама да определя бъдещето си, без външен натиск и влияние, добави той. Разширяването на ЕС и НАТО допринесе за разпространяването на демокрацията и свободата, посочи Столтенберг. Не трябва да възприемаме мира за даденост, отбеляза той. Генералният секретар допълни, че в последните пет години се наблюдава трайно прекратяване на ограниченията в отбранителните разходи на държавите от пакта и постепенно увеличаване. По неговите думи през 2014 г., когато в Уелс бе решено до 2024 г. страните от алианса да отделят по два процента от БВП за отбрана, само три държави са отговаряли на това условие, а днес вече са седем. САЩ увеличават военното си присъствие в Европа. Заздравяваме трансатлантическата връзка и действията говорят повече от думите, заяви Столтенберг.", "date": "2019.03.18", "title": "Столтенберг: Разширяването на НАТО не е провокация"}
{"url": "https://www.24chasa.bg/novini/article/7353067", "text": "Целта на терористичния акт срещу мюсюлмани в Нова Зеландия бе да дестабилизира положението в страната. Русия ще направи всичко, за да не допусне такова нещо, заяви президентът Владимир Путин, цитиран от ТАСС, на среща с обществеността в Крим и Севастопол. \"Ние, разбира се, скърбим за жертвите на този ужасяващ атентат в Нова Зеландия, целта на който несъмнено е да взриви обстановката в страната. Ще направим всичко, което зависи от нас, за да не допуснем подобно нещо\", каза Путин, цитиран от БТА. Руският президент съобщи, че е поканил турския си колега Реджеп Тайип Ердоган за откриването на строящата се в Крим голяма джамия. \"Вече поканих президента на Турция Ердоган. Той знае за това и доколкото разбирам се отнася много положително към това предложение. Ще видим какво ще стане, дали ще има време и възможност да дойде\", каза Путин. Очаква се строителството на джамията да приключи през август-септември тази година.", "date": "2019.03.18", "title": "Путин: Русия няма да допусне терористични \nактове като този в Нова Зеландия"}
