{"url": "https://www.24chasa.bg/novini/article/7590754", "text": "Никога не забравяй кой ти е помогнал, докато всички други само са се извинявали! Така започва писмото си към външния свят Галина Килова, която е в затвора в Лас Вeгас от края на 2014 г. В края на 2015 г. Килова е осъдена за катастрофа и бягство от мястото на произшествието, при което е загинал човек. Тя получи най-тежката присъда – от 6 до 15 години затвор. Нейната изповед е публикувана в сайта www.meet-an-inmate.com. В нея тя се представя и описва как се чувства и на какво се надява, пише bg-voice.com. „Здравейте, казвам се Галина. Аз съм европейка и съм преминала през много трудности, защото нямам семейство или много приятели тук в САЩ. Оцелях сама, с достойнство и позитивно мислене, дълго време. Когато нещата отиваха на зле, аз никога не съм го използвала като извинение да се откажа. Вместо това го използвах като мотивация да бъда по-упорита. Избирам да се усмихвам, а не да се мръщя\", пише тя. \"Обичам да се забавлявам и да се смея. Аз съм спонтанна, свободолюбива, безстрашна, целеустремена, общителна и се боря много, за да постигна целите си“, споделя Галина. „Въпреки това стигнах до момент, в който вярата ми отслабва, духът ми пада и силата ми намалява. Толкова съм самотна и имам нужда от приятелства. Обръщам се към теб с надежда, че ще се поинтересуваш да ме опознаеш. Може да съм сгрешила, но все още съм човек. Боря се да бъда силна психически и се опитвам да съм концентрирана, но се чувствам толкова изтощена от тъгата и самотата“, казва още българката. „Търся някой, който ще има смелостта да направи нещо положително в живота ми. Някой, който да помогне за облекчаване на монотонността на деня ми, някой различен, който може да ми даде причина да мечтая за бъдещето. Някой, който е мил и който може да се грижи за мен. Надеждата ми е да имам шанс да те опозная и ако съдбата е на моя страна, може да намеря някой наистина специален човек. Отказването не е опция Преживявала съм толкова много физическа и психическа болка и единствено търся искрени намерения и честност. Ще се радвам да се запозная с качествени хора, докато съм съсредоточена върху възстановяването на живота ми. Рискувай с мен! Моля те, пиши ми… аз ще чакам: Галина.“ Кирилова бе осъдена в края на 2015 г. за т. нар. hit and run (катастрофа и бягство от мястото на произшествието), при което е загинал човек. Тя получи най-тежката присъда – от 6 до 15 години затвор. Преди съдията да обяви присъдата, съдебни заседатели изслушаха тезите и свидетелите на обвинението и защитата и обявиха българката за виновна в тежкото престъпление. Бяха им нужни по-малко от 30 минути, за да обявят решението си. В хода на делото прокуратурата изложи доказателства как 29-годишната тогава Килова блъска с колата си 63-годишния Майкъл Гръбс на булевард “Рейнбоу” във Вегас, докато той бута бебешка количка с 19-месечната си внучка. После тя бяга от мястото. Свидетели на инцидента разказват как бутаната от Гръбс количка хвръква във въздуха. Лекарите констатират, че бебето оцелява по чудо. Но мъжът умира на място. Катастрофата е станала на 24 ноември 2014 г. сутринта. Осем дни след инцидента Килова се предава на полицията. Тя излиза под гаранция от 20 хиляди долара, но още на следващия ден имиграционните власти я задържат, защото откриват, че е надстояла туристическата си виза, с която влиза в страната през 2006 г. Адвокатът на Килова - Борис Аврамски, казва, че тя най-вероятно ще бъде депортирана в България след излежаването на присъдата си. Според полицейския доклад властите получават две обаждания, уличаващи Килова. Първото е анонимно, а второто е от нейния работодател. Веднага след катастрофата българката отива в пицарията, в която работи. Освен че закъснява за работа Галина паркира на различно от обичайното място. Българката споделя за катастрофата на свой колега, непосредствено след което шефът й Майкъл Фернандез също научава и прави връзката с инцидента от 24 ноември. От полицията казват, че доказателствата, намерени при катастрофата, съвпадат с тези по колата на Килова. Пред полицията тя признава, че е била на кръстовището в момента, в който е блъснала възрастния човек. В съдебната зала Килова каза, че не е осъзнала какво се е случило и затова не е спряла при удара. Прокуратурата обаче показа снимки на напуканата броня на сивата „Хонда Сивик”, собственост на Килова. Липсващите части от колата като пъзел пасват с тези, намерени на мястото на инцидента. По късно при обявяването на присъдата българката се е извинила на семейството на загиналия. Версията на обвинението е, че Килова е закъснявала за работа, когато е навлязла в завой, на който колата й е поднесла. В съда прокурор Браян Раутлидж каза, че 63-годишният Майкъл Гръбс е бил пометен от колата, а главата му е пробила предното стъкло. Семейството на Гръбс не е завело гражданско дело срещу българката, защото е сключило споразумение със застраховката й. Това не е първият сблъсък на Килова с правосъдието. През 2007 година тя е арестувана за каране в нетрезво състояние и без валидна шофьорска книжка. Според сайта за затворници, чрез който сега Килова търси помощ, тя ще бъде освободена от затвора във Вегас най-рано през декември (16 декември) тази година и най-късно през март (16 март) 2020 г. Там също е поместена информация, че вътре тя се занимава с готвене, учене, четене на книги и правене на упражнения.", "date": "2019.08.04", "title": "Българка с тежка присъда, прегазила мъж и бебе в Лас Вегас, с изповед от затвора"}
{"url": "https://www.24chasa.bg/novini/article/7590295", "text": "Малоброен протест в софийското село Мрамор срещу заповедта за унищожаване на прасета в селото. Оратори на протеста са хора, които не са от селото, а се представят като граждани, дошли да подкрепят местните стопани, предаде  Няколкото мъже, които се появиха на площада на селото, твърдят, че вече нямат прасета, защото са ги заклали в изпълнение на заповедта за санитарната зона. В района няма огнища на африканска чума, но селото попада в 20-километровата зона около свинефермата в Петърч и се налага избиване на животните - като превантивна мярка. Протестиращите от селото се въздържаха от коментари. Неофициално обаче заявиха пред репортер на \"Хоризонт\", че кметът на Мрамор е от БСП и организацията на протеста е негова инициатива. Около десетина прасета са се отглеждали в село Мрамор. Почти всички от тях вече са заклани в изпълнение на заповедта. Това каза кметът на селото Ивайло Иванов, според когото в селото е останала една свиня-майка и лично той ще заведе ветеринарните власти, за да види дали някой ще си позволи да я убие. Кметът отрече обвиненията, че той е организатор на протеста: \"Дори и да съм аз, няма лошо. Смятам, че прасетата се избиват без основание\", каза Иванов. Единствената местна жена, която потвърди пред медиите, че е заклала двете си прасета, отглеждани в задния двор, каза, че подкрепя мярката с принудителното клане, която е превантивна мярка. Голяма част от протестиращите не са от селото и твърдят, че няма чума и че са жертва на опит за завладяване на българските пазари на свинско месо. Според тези протестиращи, които са познати лица от протестите срещу \"Топлофикация\" и Комисията за енергийно и водно регулиране, срещу чумата по овцете в Южна България, срещу Истанбулската конвенция и Стратегията за детето, хората не трябва да спазват указанията на ветеринарните власти, да не ги допускат до задните си дворове и не трябва да унищожават прасетата си. \"Властта вече е в ръцете на хората и те ще се самоуправляват\" - каза основният оратор на протеста в село Мрамор, представила се като Мадлен Кирчева, гражданин. Хората в селото продължават да чакат ветеринарните власти в лицето на Агенцията по храните да дойдат и да говорят с тях. На протеста е поканена и омбудсманът Мая Манолова.", "date": "2019.08.04", "title": "Кмет от БСП организирал свинския бунт в  Мрамор"}
{"url": "https://www.24chasa.bg/novini/article/7590303", "text": "Държавният секретар на САЩ Майк Помпейо отправи официално искане към Австралия да помогне да се противодейства на Иран по въпроса за морската сигурност, предаде ДПА. Канбера заяви единствено, че \"обмисля сериозно\" искането. \"Надяваме се Австралия да ни партнира по някои от най-належащите външнополитически предизвикателства на нашето съвремие като усилията за стабилизиране на Сирия, за освобождаване на Афганистан от терора, и противодействието на непровокираните нападения на Ислямска република Иран срещу международното корабоплаване в Ормузкия проток\", каза Помпейо пред репортери след разговори с австралийски лидери в Сидни. Австралийският министър на отбраната Линда Рейнолдс заяви, че всякакво решение за Иран ще бъде основано на суверенните интереси на Австралия, и допълни, че решение все още не е взето, предаде БТА. \"Отправеното от САЩ искане е много сериозно и именно затова в момента обмисляме това искане много сериозно. Не е взето решение\", каза тя. Днес в Сидни двете страни изразиха и безпокойство относно увеличаващата се китайска военна ангажираност в Южнокитайско море. Няколко страни имат териториални спорове в района, но Австралия се отнася с предпазливост към засилването на конфронтацията. След разпадането на договора за ядрените оръжия с Русия американският министър на отбраната Марк Еспър заяви, че САЩ ще се консултират със съюзниците си в Европа и Азиатско-тихоокеанския регион за разполагането на нови конвенционални оръжия. Макар и да избегна да отговори дали Австралия ще приеме на своя територия подобни оръжия, министърът на външните работи Марис Пейн заяви, че Китай е жизненоважен партньор за страната. \"Силно сме ангажирани с нашето всеобхватно стратегическо партньорство (с Китай), което продължава да се разраства. Всеки от нас си има своите области на различия с Китай. Важното тук е как се отнасяме към тези различия\", каза Пейн. \"Не е в ничий интерес в Индо-тихоокеанския регион да се засилват съперничеството и противопоставянето\", добави тя. Въпросът за присъединяването на Австралия към водената от САЩ кампания за противодействие на Иран и по-засиленото разполагане на американски оръжия в Азиатско-тихоокеанския регион вероятно ще бъде във фокуса на разговорите на държавната вечеря в Белия дом на австралийският премиер Скот Морисън с президента Доналд Тръмп на 20 септември.", "date": "2019.08.04", "title": "Помпейо иска от Австралия да помогне в конфликта с Иран"}
{"url": "https://www.24chasa.bg/novini/article/7590314", "text": "Двама германски алпинисти загинаха при изкачването на един от най-високите върхове в Швейцарските Алпи – Дент Бланш, съобщава АФП. Спасителен хеликоптер открил телата на двамата мъже, след като техни приятели уведомили полицията в югозападния кантон Вале за тяхното изчезване, предаде  \"Към момента обстоятелствата около инцидента се изясняват. Води се разследване\", посочват в изявление местните власти. Алпинистите паднали по склон, намиращ се между върха и площадката за лагеруване, която се издига на 4357 м надморска височина. Самоличността на двамата мъже се уточнява.", "date": "2019.08.04", "title": "Двама алпинисти загинаха при изкачване на Швейцарските Алпи"}
{"url": "https://www.24chasa.bg/novini/article/7590317", "text": "Хората, които са заклали превантивно домашните си прасета, ще получат обещаните от правителството 300 лева, за да дезинфекцират стопанствата си - това каза д-р Дамян Илиев от Агенцията по храните пред протестиращите от село Мрамор срещу унищожаването на животни заради чумата, предаде  . Уточнението беше направено в отговор на изразени съмнения, че парите ще се насочат към фирми, които ще правят дезинфекция, а не към самите стопани. Д-р Денев каза още, че тепърва ще се изработят правила за получаване на тези пари, защото са възможни спекулации, тъй като домашните прасета не са регистрирани и е трудно да се докаже техният брой: \"Има недобросъвестни хора. От кметовете трябва да се водят регистри кой какви животни отглежда. Отделно трябва и регистриран ветеринарен лекар, който също обслужва, специален ветеринарен лекар, така че доста са институциите, които трябва да знаят кои хора отглеждат животни и ще бъдат разписани ясно правилата как точно ще се доказва всичко това нещо, за да няма спекулации и да може наистина всеки, който е усвоил и е спазил тази мярка, да получи необходимото обезщетение\".", "date": "2019.08.04", "title": "БАБХ: Стопаните, умъртвили превантивно прасетата си, ще получат обещаните 300 лв."}
{"url": "https://www.24chasa.bg/novini/article/7590319", "text": "Прекратява се акцията по  Полицията го обявява за издирване. Това съобщиха за   от Планинската спасителна служба (ПСС) към Българския червен кръст (БЧК). Мъжът се издирва от снощи, като търсенето му бе прекратено през нощта. Акцията бе възобновена тази сутрин в 5.30 ч. и продължи близо 7 часа. Екипи на ПСС, заедно с служители на полицията и местни ловци са обходили няколко пъти района, но няма следа от изчезналия мъж. На този етап търсенето от страна на ПСС се прекратява и групите от спасители слизат от планината. От полицията ще обявят мъжа за издирване, а ПСС са готови да им съдействат, ако имат нужда от използване на кучета.", "date": "2019.08.04", "title": "Прекратиха търсенето на 74-годишния мъж край Лакатник, обявиха го за издирване"}
{"url": "https://www.24chasa.bg/novini/article/7590327", "text": "Стрелецът, който уби най-малко 20 души в Ел Пасо е публикувал в интернет свой манифест, малко преди да извърши нападението, който бе определен от властите и някои политици като расистки и пълен с омраза. Това пише в първите редове на статия, отнасяща се до стрелбата в щата Тексас, американският вестник LA Times, предаде  . Нападателят е идентифициран от медиите като 21-годишният Патрик Крусис, макар властите да не разкриха официално неговата самоличност или съдържанието на съобщението му. Знае се обаче, че час и половина преди инцидента, на уебсайт в интернет, е качен текст, в който се говори за „инвазия“ на латински емигранти. Документът е публикуван анонимно, от чийто IP адрес обаче по-рано е качен друг документ, носещ името P._Crusius. Малко по-късно обаче текстът е свален от платформата. Тиутър акаунт пък, за който се вярва, че е принадлежал на Крусис, е бил свален. Бивш съсед на Крусис – Лий Ан Локасио, каза пред вестника, че нападателят е бил изключителен самотник, който винаги се движел самостоятелно. Говорил е дръпнато с останалите младежи в училището, което е посещавал. Тя описа Крусис като „много самотен, много странящ“ човек, и такъв, който не обича да контактува с никого. Нейният син, Тони Локасио, който е посещавал същото училище като Крусис, сподели, че техният съсед винаги е ходел преди или след него, и никога не е спирал да поговори с него или сестра му. Според него, „никой не го е харесвал“, макар Крусис да е харесвал животни и да е имал змии за домашни любимци. Бивш съученик на Круси – Джейкъб Уилсън, разкри, че той е бил „добре осъзнат“ и винаги се е опитвал да поеме ръководната роля по време на задачи в клас. Никога обаче не е искал да работи с никога, тъй като според Уилсън, той е бил „лесно раздразнителен“. Често е понасял подигравки, тъй като носел дрехи втора употреба.", "date": "2019.08.04", "title": "Стрелецът от Тексас - самотник, но добре осъзнат"}
{"url": "https://www.24chasa.bg/novini/article/7590356", "text": "Мотоциклетист е загинал на място при катастрофа на главния път София - Варна в района на ловешкото село Голец, съобщиха от областната дирекция на МВР - Ловеч. Инцидентът е станал около 13.30 часа. Моторът е с габровска регистрация, но обстоятелствата около катастрофата все още се изясняват. По първоначална информация мотоциклетистът, който е от Севлиево, е паднал в насрещната лента за движение и е бил ударен от преминаващ автомобил. По случая е образувано досъдебно производство. При инцидента няма други пострадали. Движението в участъка от пътя София - Варна, между двата разклона за Голец бе ограничено до 17:45 часа.", "date": "2019.08.04", "title": "Мотоциклетист е загинал при катастрофа на пътя край Голец (Обновена)"}
{"url": "https://www.24chasa.bg/novini/article/7590387", "text": "Втора верижна катастрофа е регистрирана в Пловдивско за по-малко от денонощие. Поредният сблъсък е станал между селата Горна и Долна махала около 14 часа, съобщи полицията. 4 коли са се нанизали, а петима са пострадали. На място има екипи на полицията и спешна помощ. Причините за инцидента се изясняват, казаха от МВР. Пиян шофьор от ромски произход е предизвикал мелето, съобщи малко по-късно сайтът \"Трафикнюз\". При проверка дрегерът отчел около 1 промила алкохол. Почерпеният водач карал с висока скорост по правия участък. Пострадало е дете, което е пътувало на задната седалка в колата на пияния шофьор. Жена в същия автомобил пък е със счупвания. Ранени са и други трима. При верижния сблъсък една от колите е излязла от пътя. Участъкът между селата Горна и Долна махала е затворен заради инцидента, а движението се отбива през Михилци, Хисаря и Калояново.", "date": "2019.08.04", "title": "4 коли се нанизаха между карловски села, петима са пострадали"}
{"url": "https://www.24chasa.bg/novini/article/7590396", "text": ", не е заразена с вируса, предаде ТАСС. Жената на над 70 години е от префектура Саитама, разположена близо до Токио. Тя се е завърнала в сряда от Конго и късно вчера вдигнала температура от 39,2 градуса. Направените изследвания за ебола са показали негативен резултат. В четвъртък се навърши една година от избухването на епидемията от ебола в Конго, която бе втората най-тежка в регистрите. Тя доведе до над 1800 смъртни случая в страната. Вирусът на ебола се предава на хората от диви животни. При предишни епидемии смъртността сред заразените е достигала 25 до 90 процента.", "date": "2019.08.04", "title": "Японката, изследвана за ебола, е дала отрицателна проба"}
{"url": "https://www.24chasa.bg/novini/article/7590416", "text": "Северна Македония отхвърли предложението за извънредна среща на Съвместната комисия в края на август. Ръководителят на Комисията от Скопие проф. Драги Георгиев смята, че провеждането на срещата е нецелесъобразно заради почивния сезон, предаде  „Против сме извънредна работна среща, защото съвпада с отпуските. Самият аз излизам в отпуск от 15 август и много членове на Комисията също са в отпуска. Преди редовната среща не приемаме извънредна. Редовната среща ще се състои на 12 и 13 септември“, заяви пред Телевизия 24 историкът. Предложението за извънредната среща е направено от проф. Ангел Димитров, който е съпредседател на Комисията от българска страна. По време на визитата на българския премиер Бойко Борисов, която се състоя на 1 август, министър-председателите на двете страни настояха да се ускори работата на Комисията и да се намери решение на актуалните въпроси. „Искането да се търси веднага решение на въпроса за Гоце Делчев с цел да бъде удовлетворена нечия политическа необходимост, може да повлияе отрицателно на работата на комисията“, подчертава Драги Георгиев.", "date": "2019.08.04", "title": "Скопие отхвърли предложението за извънредна среща на Съвместната комисия"}
{"url": "https://www.24chasa.bg/novini/article/7590421", "text": "Папа Франциск днес отново поиска \"прозрачност, искреност и съпричастност\" с жертвите на свещеници, а \"културата на съчувствието\" да бъде предпочитана пред \"културата на злоупотребата\", предаде Франс прес. \"В последно време успяхме да чуем по-ясно често заглушавания вик на нашите братя, които са жертви на злоупотреба с власт, злоупотреба с убежденията, сексуална злоупотреба от страна на ръкоположени свещеници\", пише папата в писмо до свещениците по случай 160 години от смъртта на френския духовник, известен като Светия свещеник от Ар, предаде БТА. \"Ние сме твърдо ангажирани с прилагането на необходимите реформи за стимулиране из основи на култура, опираща се на свещеническото съчувствие, за да не намира културата на злоупотребата място за развитие\", добавя той. \"Днес искаме прозрачността, искреността и съпричастността с жертвите да се превърнат в начина, по който сътворяваме историята и това да ни помогне да обръщаме по-голямо внимание на човешкото страдание\", заявява аржентинският папа. През май папа Франциск промени вътрешното законодателство на Римокатолическата църква, в което сега е задължително свещениците или други духовници да съобщават всяко съмнение за сексуално агресия или тормоз. Папата въведе и задължение да се сигнализира всеки опит на католическата йерархия да прикрие сексуални посегателства от свещеник или друго духовно лице. Също така се нарежда на всички епархии по света до една година да създадат система, която позволява на обществеността да сигнализира случаи на сексуални агресии. Папата също така заклейми поредицата случаи на насилие с огнестрелно оръжие в САЩ и се моли за жертвите. Той заяви, че тези нападения са извършени срещу беззащитни хора, предаде Ройтерс.", "date": "2019.08.04", "title": "Папата поиска прозрачност и съпричастност\nс жертвите на всякакви злоупотреби от свещеници"}
{"url": "https://www.24chasa.bg/novini/article/7590397", "text": "\"Последната служба в храма бе на 28 април 1963 г. - моята венчавка със съпругата ми Надежда. По документи селото ни Запалня вече беше изселено, за да го залеят водите на новостроящия се язовир \"Жребчево\". Те трябваша да погълнат и селската черква \"Св. Йоан Рилски\", в която до последно служи моят баща - поп Драган Стойков. Той уреди негови колеги да ни венчаят, участва и бъдещият митрополит Панкратий, по онова време все още протосингел. Разбира се, ритуалът бе извършен тайно, дори и от майката на жена ми. В този ден беше и сватбата ни. Баща ми остана с гостите, а ние със съпругата ми обяснихме, че отиваме да видим как е старата ни кума, която по това време беше болна и на легло. А всъщност отидохме в храма, за да ни венчаят\". Този свой много личен спомен сподели днес с \"24 часа\" синът на последния свещеник от потопеното в язовир \"Жребчево\" някогашно село Запалня Стойко Стойков. Той е кръстен в същия храм. На 19 октомври т.г. мъжът ще навърши 90 години. Чиста случайност е, че точно на тази дата християните почитат патрона на черквата \"Свети Йоан Рилски\", а през далечната 1892 г. на 19 октомври в Запалня осветили новата си черква. Той е дошъл за службата чак от София, където живее напоследък. Позакъсал е с краката и за него трябва да се грижи дъщеря му. Преди живееше постоянно в Казанлък, където дълго време беше учител по руски език. Венчавката на Стойко и Надежда била наистина последната църковна служба в историята на храма, но до днес. В неделя, по време на християнския празник Неделя след Петдесетница, Божествена света литургия в съслужие със свещеници от епархията тук отслужи старозагорският митрополит Киприан. След нея той каза пред журнилсти, че е дал обет пред себе си и пред Свети Йоан да служи занапред всяка година на тази дата в потопената черква. Той има среща утре, понеделник, с бизнесмени, за да търси от тях помощ как рушащият се храм може да бъде запазен. Хората нарекоха православния храм от някогашното село Запалня край Твърдица \"потопената черква\". По документи тя не трябва да съществува, защото селото е заличено от картата на България с указ от февруари 1965 г., а години преди това - и изселено. Когато изселват Запалня, в него имало 214 постройки, заедно с черквата, училището и общината. Според преброяването от 1947 г. жителите му били 976. Някак от самосебе си в последните години хората нарекли някогашния православен храм потопената черква. Местните разказват, че водите на язовира погълнали изоставената постройка чак през 1977 година. До тогава неверници успели да я разграбят - откраднали керемедите и сградата останала без покрив, вадили камъни от снагата й, даже започнали да крадат глинените стомни, монтирани някога в стените на черквата, за да има тя по-добра акустика. Родила се и легенда, че уж тези стомни били пълни със злато. Преди това пренесли иконите в село Тулово, а камбаната монтирали в една от черквите на град Твърдица. С уговорката, че ще я бият само тогава, когато почине някой от село Запалня, тъй като хората се преселили основно в този град. В началото все пак никой не посмял да посегне на храма. Без някой да го задължава, чак до началото на 1966 г. останал да го пази старият свещеник Драган Стойков, спял вътре. Той предупредил трактористите, които рушали къщите наоколо и подравнявали терена, че който посегне на храма, ще го застигне проклятие - него и целия му род. \"Не е истина, че черквата е оцеляла, защото било на високо. В центъра на селото си беше, но баща ми успя да я опази поне в началото. Казваше: аз плюнката под езика си съм дал за нея, няма да я дам. А ако аз млъкна, камъните ще проговорят. Служил в нея от 1932 г... Има и решение от 12 юни 1962 г. на църковното настоятелството, което гласи: \"храмът да си остане непокътнат, като паметник, манастир или църква во веки веков! Вещите ще се изнесат, когато дойде водата\", казва още Стойко Стойков. Той самият е създал книга за историята на селото си, в нея показва и копие от протокола на това заседание, написан от ръката на баща му. Поп Драган така и не успял да спаси храма и си отшъл от този свят през 1989 г. с мъката по него. Дори и заради това, че навремето го оценили за обезщетението като стопанска постройка, обор, а не като православна черква. И му присъдили по 110 лв. тогавашни пари на квадратен метър, общо 98 634 стари лева. Пари, за които е сигурно, че никога не били платени от държавата. Едва ли обаче някой е предполагал, че написаното на 12 юни 1962 г. \"храмът да си остане непокътнат\" все пак някак си ще се сбъдне. Той е граден през 1891 г. с камъни и майсторите тогава наистина си разбирали от работата. И се случило чудо - всяка година през лятото и есента водите на \"Жребчево\" се отдръпвали и каменната постройка оставала на сушата. Макар и похабена от времето и от човешките набези, останала без покрив и срутена на места, тя изплавала от водата като призрачен силует. И хората започнали да я посещават. Дори донесли икони и спретнали импровизиран олтар върху източната стена, където палели свещи. Икона на патрона на черквата Свети Йоан Рилски е окачена високо над западния вход. \"Където са миряните, там трябва да бъде и Българската православна църква\", казва митрополит Киприан, когато обяснява защо се е решил на вчерашната си служба на място, което според някои пък вече е поругано и не става за православен храм. В началото останалите живи хора от Запалня и техните потомци, които всяка година през септември се събират на традиционния си селски събор край язовира до черквата, се питали дали пък храмът им някак не може да бъде поправен и съхранен. После тази идея пое секретарят на община Твърдица Пламен Курумлиев, бе създаден и инициативен комитет. Днес той каза пред \"24 часа\", че вече предава грижата за бъдещето на потопената черква на Българската православна църква. Той е обнадежден, тъй като с днешната си служба в нея владиката Киприан на практика е признал останките за действащ православен храм. \"Има и още нещо важно - от няколко години вече водите на язовир \"Жребчево\" не са заливали храма. Както разбираме, вероятно няма да го правят и занапред, тъй като заради наводненията преди няколко години сега завиреният му обем е по-малък, а и надолу по Тунджа бяха изградени три ВЕЦ-а, които гълтат много вода. Така че почти сигурно занапред постройката ще си стои само на сухо\", смята Курумлиев. А 85-годишният запалничанин Георги Петров, който е сред малцината все още живи, преживяли изселването на родното си село Запалня, има и компромисно решение, докато трайно се реши въпросът с някогашната черква на селото им. \"Наблизо е имотът на сина ми, той е съгласен да отстъпи безвъзмездно част от него, за да бъде изграден там параклис с името на \"Свети Йоан Рилски\", сподели с \"24 часа\" днес възрастният мъж.", "date": "2019.08.04", "title": "Първа служба след 56 години в потопената черква на язовир \"Жребчево\""}
{"url": "https://www.24chasa.bg/novini/article/7590423", "text": "Биолози от Папския католически университет са открили в Еквадорските Анди 11 вида земноводни, които досега не са били известни на науката, съобщи ЮПИ. Всички те спадат към семейството на дъждовните жаби и са на прага на изчезване, предаде БТА. Участниците в експедицията са стигнали до заключението, че популацията им обитава твърде ограничен район от 2500 квадратни километра. Но дори тази малка площ постепенно се свива заради селското стопанство, животновъдството и минното дело. Сред единадесетте описани вида е многоцветна дъждовна жаба. Цветът на екземплярите от вида варира от яркожълт до тъмнокафяв. Част от жабите са наречени или в чест на личности със значителен принос към науката, или на местата, където са били открити.", "date": "2019.08.04", "title": "Биолози откриха 11 нови вида дъждовни жаби в Андите"}
{"url": "https://www.24chasa.bg/novini/article/7590460", "text": "Самолетът с руските туристи, които вчера бяха пренасочени от летището на Бургас към Варна излетя преди повече от час, предава БНР. Самолетът с руските туристи излетял от летище Варна в 13 часа и 37 минути за Москва, съобщи пиарът на летище Варна. Вчера руските туристи са били транспортирани от Бургас до Варна, където не се е осъществил полета. Те са били настанени в хотели. Никой от тях не е бедствал. Това потвърдиха и от Генералното консулство на Руската федерация в морската столица. Няма други руски туристи, които са останали във Варна или в Бургас, увериха от авиокомпанията.", "date": "2019.08.04", "title": "Излетя самолетът с руските туристи, пренасочени към Варна"}
{"url": "https://www.24chasa.bg/novini/article/7590474", "text": "Мощен трус от 6,3 по Рихтер разлюля тихоокеанското крайбрежие на Фукушима, Северна Япония. Не е издадено предупреждение за цунами, съобщиха властите. Трусът разлюля обширни части на региона. Епицентърът му е бил на 54 км източно от Намие, Източна Фукушима, съобщава Геофизичният институт на САЩ. Земетресението е усетено и в Токио, предава  . Високоскоростните влакове Шинкансен са временно спрени заради труса. Не е засечена сеизмична активност в района на атомните електроцентрали, увериха местните власти.", "date": "2019.08.04", "title": "Силно земетресение край Фукушима (Видео)"}
{"url": "https://www.24chasa.bg/novini/article/7590262", "text": "Иран съобщи днес, че е задържал в Персийския залив чуждестранен танкер, превозващ контрабандно гориво за няколко арабски страни, предаде държавната телевизия Прес тиви, цитирана от Ройтерс. Съдът е пренасял 700 000 литра гориво, а на борба са седем моряци от различни националности, посочи Корпусът на гвардейците на Ислямската революция, предаде БТА. Иран миналия месец задържа британски танкер в Ормузкия проток, а на друг разреши да продължи с предупреждение, припомня Ройтерс.", "date": "2019.08.04", "title": "Иран задържа танкер, пренасящ контрабандно гориво, в Персийския залив"}
{"url": "https://www.24chasa.bg/novini/article/7590264", "text": "Американският режисьор на документални филми и носител на \"Оскар\" Дон Алън Пенебейкър е починал на 94-годишна възраст, съобщават Асошиейтед прес и ТАСС, позовавайки се на сина му. Пенебейкър е починал от естествена смърт в дома си в Лонг айлънд на 1 август. Сред най-известните творби на режисьора, чиято кариера продължава над половин век, са документални филми за именити музиканти - Боб Дилън, Алис Купър, Дейвид Боуи, Джими Хендрикс, \"Депеш мод\". Дон Алън Пенебейкър е снимал и филми за предизборните кампании на президенти като Джон Кенеди и Бил Клинтън. През 2013 г. Пенебейкър е удостоен с почетен \"Оскар\".", "date": "2019.08.04", "title": "Режисьорът на документални филми Дон Алън Пенебейкър е починал на 94 години"}
{"url": "https://www.24chasa.bg/novini/article/7590527", "text": "Гръцкият финансов министър Христос Стайкурас заяви, че страната вече е започнала преговори с партньорите си от Европейския съюз за намаляване на първичните си бюджетни излишъци от 2020 г., съобщава в. \"Катимерини\". \"Планът на премиера и неговия финансов екип е да създадат стъпка по стъпка всички необходими условия за постигане на целта (за намаляване на излишъка) от 2020 г.\", заяви Стайкурас в интервю за вестника, предава БТА. По думите му Гърция ще трябва да покаже, че е сериозна и ангажирана, като продължи с прилагането на политиката на реформи в контекста на бюджетната дисциплина. \"Ние вече обсъждаме този ключов въпрос с нашите партньори и кредитори. Назряват условия за поставянето на по-реалистични цели\", посочи Стайкурас. Той добави, че правителството е уверено, че ще има възможност за намаляване данъците през 2020 г., при условие че икономиката расте и страната върви към икономическа нормализация. Министърът посочи още, че очаква Гърция да се върне към инвестиционно ниво на кредитния си рейтинг до края на 2020 г.", "date": "2019.08.04", "title": "Гърция преговаря за намаляване на целите за бюджетен излишък от 2020 г."}
{"url": "https://www.24chasa.bg/novini/article/7590553", "text": "Слабо земетресение е регистрирано в района на София. Това сочи справка на сайта на Националния институт по геофизика, геодезия и география към Българската академия на науките (БАН). Трусът е регистриран в 17.11 ч. Земетресението в района на София е усетено в кварталите „Подуяне“, „Левски“ и Панчарево. Това съобщи за Агенция „Фокус“ дежурният сеизмолог от Националния институт по геофизика, геодезия и география към Българската академия на науките (БАН). Земетресението е усетено като разклащане. Няма нанесени щети вследствие на труса. Земетресението е регистрирано в източната част на София. Магнитудът на труса е 2.5 по Рихтер, а дълбочината – около 16 км.                                                                                                                                                                                                                                                                                                                       ", "date": "2019.08.04", "title": "Земетресение в София (Обновена)"}
{"url": "https://www.24chasa.bg/novini/article/7590567", "text": "Няма данни за пострадали български граждани при стрелбата в американския град Дейтън, щата Охайо, съобщават от Министерство на външните работи /МВнР/. От там информират още, че българското генерално консулство в Чикаго е в постоянен контакт с местните власти. В съобщението се посочва, че при стрелбата в Дейтън са загинали девет души, а други 26 са ранени. От външното ни министерство уверяват, че при необходимост от съдействие сънародниците ни могат да се свържат с генералното ни консулство в Чикаго.", "date": "2019.08.04", "title": "Външно: Няма данни за пострадали българи при стрелбата в Дейтън"}
{"url": "https://www.24chasa.bg/novini/article/7590546", "text": "Гръцките власти предупреждават, че комбинацията от високи температури и силни ветрове създават опасност от избухване на пожари, като районът на Атика, който включва и столицата Атина, и остров Евиа в централна Гърция са смятани за особено уязвими, съобщава в. \"Катимерини\". Вчера общо 44 горски пожара са избухнали в интервала между 6 часа и 19 часа, според данни на гръцката пожарна служба. Повечето от тях са били овладени бързо, но три пожара са останали активни до вечерта, включително един близо до древна Олимпия, предава БТА. Властите обмисляли евакуация на намиращо се наблизо село, но заради промяна в посоката на вятъра това не се наложило. Другите два пожара са в централна Гърция, близо до градовете Домокос и Фарсала, посочва изданието.", "date": "2019.08.04", "title": "Предупреждават за пожари в Гърция"}
{"url": "https://www.24chasa.bg/novini/article/7590576", "text": "Турският президент Реджеп Тайип Ердоган откри на церемония в Бурса последния 192-километров участък от магистралата между Истанбул и Измир и нова градска болница в Бурса, съобщават турските телевизионни канали НТВ и СиЕнЕн-Тюрк. Днес е различен ден. Днес ние пишем история. Днес свързваме по различен начин Истанбул с Измир, каза Ердоган на церемонията, предава БТА. Ердоган заяви, че от днес цялата 426-километрова магистралата Истанбул-Бурса-Измир влиза в експлоатация. Той изтъкна, че наред с това, че магистралата осигурява сигурно и комфортно пътуване между Истанбул и Измир, тя скъсява със 100 километра разстоянието между двата града. С магистралата пътуване с автомобил между Истанбул и Измир се намалява от 8,5 на 3,5 часа. Проектът за магистралата е на стойност 11 милиарда долара и е реализиран по модела \"построй - експлоатирай - предай\". Ердоган подчерта, че магистралата ще допринесе за активизиране на туризма и търговската дейност. Турският президент официално откри на церемонията и нова градска болница в Бурса с капацитет от 1 355 легла, която включва 6 специализирани клиники, отговарящи на високи стандарти.  Турция ще проведе операция източно от река Ефрат в Северна Сирия, в район, контролиран от кюрдската милиция Сили за защита на народа (СЗН), заяви днес турският президент Реджеп Тайип Ердоган, цитиран от Ройтерс. Ердоган посочи още, че както Русия, така и Съединените щати са уведомени за операцията. Ройтерс отбелязва, че Турция започва да губи търпение по отношение на Вашингтон, който се договори с Анкара за установяването на зона за сигурност в Североизточна Сирия. След като американският президент Доналд Тръмп обяви миналата година планове за изтегляне на американските сили от Северна Сирия, двете натовски съюзнички се споразумяха да създадат зона за сигурност вътре в Сирия, по североизточната й граница с Турция, която да бъде прочистена от бойци на СЗН. СЗН бяха основният сухопътен съюзник на Вашингтон в Сирия по време на борбата срещу Ислямска държава, но Турция ги вижда като терористична организация. Анкара казва, че САЩ са блокирали процеса на установяване на зона за сигурност. Операцията, която би представлявала третата турска намеса в Сирия в рамките на три години, беше обявена от Ердоган по-рано тази година, но после бе отложена. \"Ние влязохме в Африн, Джараблус и Ал Баб. Сега ще влезем на изток от Ефрат\", заяви Ердоган днес на церемония за откриване на магистрала. \"Ние споделихме това с Русия и Съединените щати\", добави той.", "date": "2019.08.04", "title": "Ердоган откри последния участък \nот магистралата между Истанбул и Измир"}
{"url": "https://www.24chasa.bg/novini/article/7590569", "text": "Броят на загиналите хора от трите филипински ферибота, преобърнали се вчера при лошо време, достигна 31, след като спасителите откриха още тела, съобщи днес говорителят на бреговата охрана, цитиран от Ройтерс. Продължава издирването на още трима души, добави говорителят Арманд Балило. Останалите хора от екипажите и пътниците са спасени, предава БТА. Вчера филипинските аварийно-спасителни служби съобщиха за 11 загинали. По-рано днес агенцията на провинция Илоило за справяне с бедствия и аварии съобщи за 25 загинали към 9 ч. по Гринуич, което е по-малко в сравнение с данните на бреговата охрана. Балило поясни, че третият ферибот не е превозвал пътници на борда си и на него е бил само петчленният му екипаж, който е оцелял. Фериботите с дървени корпуси, са превозвали общо 96 души - пасажери и екипаж, - когато ураганен вятър и силно вълнение става причина за преобръщането им между бреговете на провинциите Гимарас и Илоило. Всяка година десетки хора загиват при злополуки с фериботи на Филипините, архипелаг от 7100 острова с ниски стандарти за безопасност в корабоплаването.", "date": "2019.08.04", "title": "31 са жертвите на обърнатите филипински фериботи (Снимки)"}
{"url": "https://www.24chasa.bg/novini/article/7590592", "text": "Китайски аквапарк затвори басейна си с цунами след неизправност на машината, която създаде масивна изкуствена вълна, наранила десетки плувци, предава Си Ен Ен Видео кадри, споделени в китайската социална мрежа Weibo, показват басейн, пълен с хора в надуваеми пояси, гледащи с ужас, докато плувците са пометени от гигантската вълна във аквапарка Юлонг Шуйюн, в град Лонджин, близо до границата със Северна Корея, предава Фокус. Общо 44 души са ранени, според изявление на общински служители Няколко местни агенции, включително градският отдел за спешни случаи, отделът за култура и туризъм и регулаторите на пазара, започнаха съвместно разследване на произшествието, се казва в съобщението. Предварителните констатации предполагат, че причината е била повреда в контролния агрегат за разпределение на мощността на на вълновата машина. В изявлението също се отхвърлят твърденията, че произшествието е причинено от \"пиян служител\".", "date": "2019.08.04", "title": "Огромна изкуствена вълна в аквапарк в Китай рани 44 души (Видео)"}
{"url": "https://www.24chasa.bg/novini/article/7590614", "text": "Само през 2019 г. в САЩ са станали 250 масови стрелби. Асошиейтед прес предлага списък на някои от най-кръвопролитните масови стрелби през последните две години. - 4 август 2019 г.: Нападател с бронебойна жилетка убива девет души в Дейтън, щата Охайо. Застрелян е от патрулиращи в района полицаи. - 3 август 2019 г.: Нападател открива огън в търговски център в Ел Пасо, щата Тексас. Убити са 20 души, а 26 са ранени. - 31 май 2019 г.: Дългогодишният общински служител ДеУейн Крадък открива огън в сграда с административни служби на Вирджиния Бийч. Убива 12 души и ранява още няколко, преди да бъде застрелян от полицията. - 15 февруари 2019 г.: Гари Мартин убива петима свои колеги в завод в Орора, щата Илинойс, по време на дисциплинарно заседание, на което е бил уволнен. Ранява още един колега и петима полицаи, след което е застрелян от полицията. - 7 ноември 2018 г.: Иън Дейвид Лонг убива 12 души в бар с кънтри музика в Таузънд Оукс, щата Калифорния, след което се самоубива. Лонг е бил морски пехотинец в Афганистан. - 27 октомври 2018 г.: Робърт Бауърс е обвинен, че е открил огън в синагога в Питсбърг, щата Пенсилвания, по време на сутрешна служба на шабат. Убива 11 души и ранява още няколко. Това е най-смъртоносното нападение над евреи в историята на САЩ. - 28 юни 2018 г.: Джаръд Рамос убива петима служители в офиса на вестник \"Капитал газет\" в Анаполис, щата Мериленд. Според властите Рамос е изпратил заплашителни писма във вестника преди нападението. - 18 май 2018 г.: Димитриос Пагурцис открива стрелба в гимназия в Санта Фе, щата Тексас. 17-годишният нападател убива осем ученици и двама преподаватели и ранява 13 души. В училището са намерени взривни вещества. - 14 февруари 2018 г.: Никълъс Крус застрелва 17 ученици и преподаватели в гимназия в Паркланд, щата Флорида. Това става най-смъртоносната масова стрелба в гимназия в историята на САЩ. - 5 ноември 2017 г.: Девин Патрик Кели, който е бил уволнен от военновъздушните сили след присъда за домашно насилие, убива над 20 души в църква в Съдърланд Спрингс, щата Тексас. - 1 октомври 2017 г.: Стивън Падок открива огън по посетители на музикален фестивал на открито в Лас Вегас от 32-ия етаж на хотел-казино. Убива 58 души и ранява над 500, след което се самоубива. (От БТА)", "date": "2019.08.04", "title": "Кои са най-кръвопролитните масови стрелби\nв САЩ през последните години"}
{"url": "https://www.24chasa.bg/novini/article/7590668", "text": "Румъния реагира с разочарование на изявленията на премиера Бойко Борисов, че чумата по свинете в България е пренесена от румънските туристи, предава БНР. \"С румънските туристи дойде, аз съм убеден. Те ядат по пътищата, хвърлят остатъците, минават после птици, прасета диви, изяждат. Ей сега чистим, чистим, чистим. То е огромен поток…“, заяви премиерът Борисов преди два дни в Пазарджик, където се срещна с кметове по повод недоволството на хората от унищожаването на домашните прасета. В профила на румънското външно министерство във фейсбук се изразява: \"изненада и разочарование от начина, по който българският премиер се отнася към румънските туристи, допринасящи за растежа на българския Брутен вътрешен продукт“. Заявява се още, че Румъния ще предостави на българските власти техническа информация от своите национални служби по санитарно-ветеринарен контрол и по сигурност на храните.", "date": "2019.08.04", "title": "Румъния изненадана от коментар на Борисов за румънските туристи"}
{"url": "https://www.24chasa.bg/novini/article/7590735", "text": "Стрелецът в Дейтън, щата Охайо, е бил неутрализиран по-малко от минута след началото на нападението си, в което има девет убити и 27 ранени, съобщи кметицата на града Нан Уейли, цитирана от Франс прес и Ройтерс. \"Първите полицаи, озовали се на местопроизшествието, са обезвредили нападателя за по-малко от минута. Впечатлена съм от геройството на нашата полиция\", каза Уейли. Тя съобщи, че 15 от 27-те ранени са изписани от болница, предава БТА. Четирима от ранените са в тежко състояние, а един е в критично, заявиха медицински източници. Нападателят е използвал автоматична пушка с пълнители с висок капацитет и е носел бронежилетка, уточни кметицата на Дейтън. По думите й, ако не е била светкавичната реакция на полицаите, \"днес можеше да има стотици убити\". Довечера в града с население 140 000 души ще се организира бдение в памет на жертвите. Мотивите за нападателя са неизвестни и се смята, че е действал сам. Той е идентифициран, но името му все още няма да се съобщава, заяви заместник-началникът на полицията Мат Карпър. В разследването помагат агенти на ФБР. По данни на американската НПО \"Архиви на насилието с огнестрелни оръжия\" от началото на годината в САЩ е имало 251 масови стрелби. За такива нападения се смятат стрелби с повече от четири жертви - убити или ранени.", "date": "2019.08.04", "title": "Стрелецът в Охайо извършил нападението за по-малко от минута"}
{"url": "https://www.24chasa.bg/novini/article/7590253", "text": "Златистият стафилокок (Staphylococcus aureus)- един от най-опасните патогени в света, става още по-смъртоносен, ако влезе в контакт с цигарен дим, пише в. \"Дейли мейл\", позовавайки се на резултатите от британско изследване. Авторите му от университета на Бат са установили, че някои щамове на златистия стафилокок не само оцеляват след третиране с цигарен дим, но и стават по-устойчиви. Според учените химикалите в дима предизвикват остра реакция в бактериите, което ги кара да мутират по-бързо от обикновено. Като част от експеримента учените са обработили с дим шест различни щама на златистия стафилокок, включително и устойчивия на метицилин. За целта специалистите са използван дим само от една цигара, но обработката е продължила шест часа. Три щама, които са в състояние да заразят здрави хора, са удържали по-успешно на \"атаката\" с цигарен дим. Другите щамове на супербактерията са започнали да показват резистентност към рифампицин - антибиотик, прилаган при лечението на пациенти с метицилин-резистентен златист стафилокок.", "date": "2019.08.04", "title": "Цигареният дим прави златистия стафилокок по-устойчив на антибиотици"}
{"url": "https://www.24chasa.bg/novini/article/7590081", "text": "Един човек е загинал при пътен инцидент през изминалото денонощие у нас, съобщава МВР. Общо са регистрирани 25 ПТП, 32-ма души са ранени. За София се съобщава за 25 леки пътни инцидента.                                                                                                                                                                                                                                                                                                                       ", "date": "2019.08.04", "title": "Един загинал при катастрофа през изминалото денонощие у нас"}
{"url": "https://www.24chasa.bg/novini/article/7590083", "text": "Френският изобретател Франки Запата, известен с прякора Летящия човек, успешно прекоси Ламанша при втория си опит, съобщават световните агенции, цитирани от БТА. Първият му опит да премине над протока с летящата си платформа \"Флайборд еър\", захранвана с керосин, на 25 юли - 110 години след полета на френския авиатор Луи Блерио, завърши с падане в британски води, припомнят агенциите. По-рано през седмицата беше съобщено, че Запата ще направи нов опит в неделя. Франки Запата излетя от Сангат, Франция, в 8 часа и 15 минути местно време, аплодиран от свои почитатели. Около 24 минути по-късно, успешно преодолял разстоянието от 35 километра, изобретателят кацна в Сейнт Маргарет Бей в близост до Дувър, Великобритания. По време на полета французинът се придържаше на около 15-20 метра над водната повърхност. По средата на маршрута Запата презареди с керосин на специална платформа, монтирана върху кораб. Тъй като при предишния му опит именно кацането за презареждане се оказа проблемно, този път платформата и корабът бяха по-големи. За разлика от предния път, когато отказаха поради съображения за сигурност, сега френските морски власти дадоха разрешение корабът да остане в териториални води. Малката летяща платформа, разработвана от Франки Запата в продължение на три години, има пет реактивни двигателя. Изобретателят носи горивото в раница на гърба си. Съоръжението \"Флайборд еър\" може да развива скорост до 195 километра в час и да се издига на височина до 3-3,5 километра. Французинът се подготвя за полета над Ламанша през изминалата половин година. Франки Запата сподели, че се е вдъхновил за начинанието си от Луи Блерио, който на 25 юли 1909 г. става първият пилот, прелетял над протока. Блерио успява да измине разстоянието от 37 километра за 37 минути. Запата държи рекорда на Гинес за най-отдалечен полет с ховърборд с 2,2-километровото си \"пътешествие\" над Средиземно море през април 2016 г. Този път представител на Книгата на рекордите на Гинес не е присъствал на опита на изобретателя да прекоси Ламанша. Въпреки това, ако начинанието му покрива изискванията, може да му бъде присъден нов рекорд.", "date": "2019.08.04", "title": "Франки Запата успешно прекоси Ламанша с летящия си ховърборд (Снимки)"}
{"url": "https://www.24chasa.bg/novini/article/7589999", "text": "Водещата компания за интернет игри NetEase обяви, че инвестира над 5 милиарда юана (725 милиона долара) в изграждането на екопарк за електронни спортове в Шанхай, съобщава Първата фаза от проекта вече е в ход, съобщи президентът на компанията Дин Инфън по време на провеждащата се в китайския мегаполис Глобална конференция за електронни спортове 2019. Паркът ще се намира в района „Цинпу\" и ще обхваща цялата индустриална верига свързана с електронните спортове – от разработка на игри, през създаването на кадри и откриването на таланти до модерни съоръжение за състезания, включително първата в Китай голяма зала. На конференцията представители на шанхайските власти потвърдиха намеренията ти са да превърнат града в глобална столица на електронните спортове и обявиха, че в края на ноември и началото на декември там ще се проведе майсторски турнир.", "date": "2019.08.04", "title": "NetEase прави парк за електронни спортове в Шанхай"}
{"url": "https://www.24chasa.bg/novini/article/7590017", "text": "„Имаше заплахи за живота ми, затова ми е назначена охрана от Националната служба по охрана. Те са с анонимен подател, не искам да се впускам в предположения кой и защо ги отправя. Води се досъдебно производство. Не съм подал оставка заради тях. Те са от преди избухването на скандала”. Това заяви бившият вече шеф на КПКОНПИ Пламен Георгиев в ефира на „Здравей, България” по  Решението да подаде оставка като шеф на КПКОНПИ в последния работен ден на парламента, преди лятната почивка пък, Георгиев обясни с факта, че изчаквал да приключи проверката на НАП. „Изчаках да приключи проверката на НАП, защото исках, когато си подам оставката - решение, което бях взел много преди това, да изляза чист. След целия този скандал, нямаше как да остана председател на комисията. Резултатът от проверката ми беше връчен в сряда сутринта и аз веднага занесох оставката си”, каза той и допълни, че било лъжа, че коментирал с премиера Бойко Борисов как да процедира. „Това е поредната глупост. Няма причина да коментирам с премиера какво и как ще направя. Ние сме самостоятелен орган”, заяви Пламен Георгиев. Проверката на НАП, свързана със скандала около „Апартаментгейт”, в който Георгиев бе замесен заради неправомерно придобита тераса с барбекю и сауна, продължила 4 месеца и била изключително сериозна. „Проверяваха се доходите на мен и семейството ми за 6 години назад. Проверките им много наподобяват тези, които вършим ние и са много сериозни. Анализира се всеки един ден за 6 години назад и затова продължават толкова време”, обясни Георгиев и допълни, че семейството му също било подложено на тормоз през тези 4 месеца заради скандала, който пък бил измислен. „Говореха се лъжи – сутрин, обед и вечер. Лъжеше се за всичко във връзка с жилището, което е закупено. Като се започне с това, че съм платил евтина цена. Тя беше по 1000 евро на квадратен метър. Аз поех и всички разходи по прехвърлянето. Всичко беше 300 000 евро. Този апартамент все още е на банката, защото имам да изплащам още 160 000 евро от кредита, който теглих за него”, коментира Георгиев. Той обясни, че въпросната тераса нямало как да се ползва като обща част от живеещите в блока, защото единственият изход към нея бил от апартамента му. „ Така е конструиран апартамента и блока. Аз плащам за тези общи части”, допълни бившият шеф на КПКОНПИ. Решението да смени жилището си пък дошло, след като през 2017 г. се родил малкият му син. Тогава продал и наследствен имот. „Когато имаш наследствен имот, който си продал и теглиш креди, какъв е проблемът да си купиш друг апартамент. Парите ми са с ясен произход”, коментира той. Човекът, който ще го наследи на поста, трябвало да бъде решителен човек, който да продължи да надгражда това, което се върши, смята Георгиев. „Не смятам, че съм допуснал грешки в работата си. Сбърках в комуникацията си с медиите. Още в началото трябваше да изляза и да обясня за лъжите, които се говореха”, коментира Георгиев накрая на разговора. Относно излязлата по медиите информация, че е била обсъждана кандидатурата му за главен прокурор, Георгиев коментира, че такава се издига от представителите на ВСС и самият той не знае за такова нещо. „Дори не знам дали моето име е фигурирало сред предложенията за главен прокурор. Знам само това, което се изписа по медиите”, каза Георгиев.", "date": "2019.08.04", "title": "Охрана пази бившия шеф на КПКОНПИ Пламен Георгиев, имало заплахи за живота му"}
{"url": "https://www.24chasa.bg/novini/article/7590012", "text": "Американският президент Доналд Тръмп осъди кървавото нападение в търговски център в Тексас, предаде ДПА. \"Стрелбата в Ел Пасо, Тексас, е не само трагична, но е и акт на малодушие. Заставам зад всички в тази Страна в осъждането на днешния ненавистен акт\", написа той в \"Туитър\". \"Няма причини или извинения, които могат да оправдаят убийството на невинни хора\", каза президентът и добави, че със съпругата му Мелания се молят за хората в Тексас. В интернет пространството се появи манифест, който се твърди, че е написан от стрелеца, убил вчера 20 души в Ел Пасо, предаде Франс прес. В него се заклеймява \"нашествието\" на латиноамериканци в Тексас и се прави препратка към нападението срещу две джамии в новозеландския град Крайстчърч, където бяха убити на 15 март 51 души. Ел Пасо е на границата с Мексико и 80 процента от 680-хилядното му население са латиноамериканци. Трима мексиканци са сред убитите при вчерашната атака.", "date": "2019.08.04", "title": "Тръмп за стрелбата в Тексас: Акт на малодушие"}
{"url": "https://www.24chasa.bg/novini/article/7589996", "text": "Независимо от търговските търкания между Пекин и Вашингтон, американската компания за производство на селскостопанска продукция и храни „Каргил\" (Cargill) ще продължи ангажимента си към устойчивото земеделие в Китай, се казва в годишния ѝ доклад, съобщава  Компанията очаква за разшири производствения капацитет на фабриката си за преработка на царевица в град Сунюен, провинция Дзилин\", до 2 милиона тона годишна до 2020 г., след инвестицията от 112 милиона долара, която направи там през април. Ще продължи развитието и на другите инвестиционни проекти на „Каргил\" в Китай – новия завод в град Чуджоу, провинция Анхуей, на стойност 48,8 милиона долара, в който се произвежда протеин, и завода за фуражни смески на стойност 40 милиона долара в източната провинция Дзянси. За да подкрепи секторите за преработка на царевица и хранителни съставки, компанията е създала в Сунюен център за хранителна сигурност и технологии, фокусиран върху тестването, проучвания и обучението на кадри в областта на безопасността на храните. „Каргил\" е една от първите американски компании, която навлезе на китайския пазар още през 70-те години на миналия век. Към момента тя има над 10 000 служители в континенталната част на Китай.", "date": "2019.08.04", "title": "Американската компания за храни „Каргил\" ще продължи да инвестира в Китай"}
{"url": "https://www.24chasa.bg/novini/article/7590040", "text": ", е стабилизирана, но продължава да е в тежко състояние. Тя е със счупване на подбедрицата и травми по главата. Предстои й операция, най-вероятно утре, предаде  . В петък вечер паднало от бурята дърво затисна палатка край езеро близо до Долни Богров. При инцидента загина мъжът, който бeше в палатката заедно с пострадалата жена.", "date": "2019.08.04", "title": "Тежко остава състоянието на пострадалата при бурята край Долни Богров"}
{"url": "https://www.24chasa.bg/novini/article/7590044", "text": "Японка на над 70 години е била изследвана за евентуално заразяване с ебола, съобщи днес в. \"Джапан таймс\", позовавайки се на министерството на здравеопазването. Жената е от префектура Саитама, разположена близо до Токио. Тя се е завърнала в сряда от Конго и късно вчера вдигнала температура от 39,2 градуса, предаде БТА. Министерството подчертава, че изследването е предпазна мярка, като резултатът ще бъде оповестен при първа възможност. Жената твърди, че не е имала контакти с болни от ебола по време на престоя си в Конго. В четвъртък се навърши една година от избухването на епидемията от ебола в Конго, която бе втората най-тежка в регистрите. Тя доведе до над 1800 смъртни случая в страната.", "date": "2019.08.04", "title": "Японка е изследвана за ебола"}
{"url": "https://www.24chasa.bg/novini/article/7590047", "text": "Асма ал Асад, съпругата на сирийския президент, заяви, че се е преборила напълно с рак на гърдата след година лечение, предаде Франс прес. \"Моята одисея приключи. . . Слава богу, напълно победих рака\", каза пред държавната сирийска телевизия Асад, която ще навърши на 11 август 44 години. Тя благодари за подкрепата, която са й оказали нейните деца, родители и съпругът й Башар Асад, предаде БТА. През август 2018 г. президентството обяви, че Асад е диагностицирана с рак на гърдата.", "date": "2019.08.04", "title": "Съпругата на Башар Асад: Преборих рака напълно"}
{"url": "https://www.24chasa.bg/novini/article/7590054", "text": "Руската полиция задържа вчера над 800 души, участващи в демонстрация с искане за свободни избори в Москва, предаде Ройтерс. По информация на организацията \"ОВД-инфо\" в руската столица са били задържани 828 души, а лежащи в безпомощно състояние на земята хора са били бити с палки. Полицията съобщи за 600 ареста и добави, че в протеста са взели участие 1500 души. Опозиционни активисти по-късно публикуваха скрийншотове от полицейски доклади, в които се говори за 10 000 участници, предаде БТА. Полицаи измъкнаха известната активистка Любов Собол от такси и я вкараха във ван минути преди началото на протеста срещу изключването на опозиционни кандидати от предстоящите следващия месец местни избори. Властите казват, че кандидатите на опозицията не са събрали достатъчно действителни подписи, за да се регистрират. Изключените кандидати казват, че това е лъжа. Този вот, макар и местен, се смята за суха тренировка преди националните парламентарни избори през 2021 г. Руските власти започнаха разследване за предполагаемо пране на пари на стойност 1 милиард рубли (15,3 милиона долара) срещу фондацията за борба с корупцията на опозиционера Алексей Навални. Навални и неговите съюзници казват, че фондацията, която публикува редица неудобни разследващи материали за представители на властта, е финансирана прозрачно с дарения.", "date": "2019.08.04", "title": "Над 800 задържани на вчерашния протест в Москва (Снимки)"}
{"url": "https://www.24chasa.bg/novini/article/7590105", "text": "Пътят Сливен - Ямбол в района на село Крушаре продължава да е затворен заради протест, съобщи пред репортер на БТА говорителят на ОД на МВР-Сливен Първолета Мандинска. Протестът под надслов \"Курбан по време на чума\" е срещу принудителното унищожаване на прасетата в домашните стопанства.  От полицията съобщиха, че няма да се позволят магистралата да бъде затворена. Те препоръчват на пътуващите да изберат алтернативен маршрут. От ОД на МВР следят да няма инциденти и ескалация на напрежението. В Сливенска област все още няма случаи на африканска чума по свинете. В два промишлени свинекомплекса в областта се отглеждат 3 994 животни. Около 5 140 са прасетата в личните стопанства, съобщиха от областната администрация.", "date": "2019.08.04", "title": "Пътят Сливен - Ямбол става затворен заради протеста срещу избиването на прасета"}
{"url": "https://www.24chasa.bg/novini/article/7590107", "text": "Планински спасители от отряд „Лакатник“ издирват 74-годишен мъж в района на село Церецел. Това съобщиха от Планинската спасителна служба (ПСС) към Българския червен кръст (БЧК), предаде \" \". В спасителната акция участват и двама полицаи. Мъжът се издирва от вчера вечерта. Акцията по издирване е подновена сутринта в 05.30 часа. Екип на Планинската спасителна служба е оказал помощ на млад мъж с травма на коляното. Инцидентът е станал вчера вечерта. Планински спасители от отряд „Благоевград“ са оказали помощ на младия мъж в хижа „Македония“, след което са го транспортирали до лечебно заведение.", "date": "2019.08.04", "title": "Планински спасители издирват 74-годишен мъж край село Церецел"}
{"url": "https://www.24chasa.bg/novini/article/7590109", "text": "Три последователни катастрофи са възникнали на магистрала „Тракия” в посока Бургас на 154-ти километър в района на Белозем в малките часове на неделния ден, съобщи МВР. Първо са се ударили два леки автомобила. Водачът на единия – 62-годишен, е починал в болницата. Пострадала е пътничка с него и мъж от другия автомобил. Веднага след тази катастрофа е настъпила втора. При нея БВМ намалило скоростта и в него се е блъснало пежо. На място е починала 56-годишна жена, а други двама са пострадали, уточняват от полицията. С опасност за живота е водачът на БМВ-то и неговата спътничка. В резултат на двете катастрофи се е образувала тапа и заради нея е настъпила трета катастрофа между два фолксвагена с общо четирима пострадали. Участниците в мелето са турски гастарбайтери, които в този сезон традиционна пътуват от Западна Европа към родината си. Предполага се, че причината за верижната катастрофа е заспиване на единия от водачите. Пожарни и линейки веднага са пристигнали на място да окажат помощ. Разани са ламарини на автомобилите, за да извадят пострадалите. Пътните произшествия в района на Пловдивско не спират от събота, когато в 2 часа след полунощ 23-годишен пиян шофьор се натресе в такси и уби шофьора на жълтата кола. При теста с дрегер е отчетен алкохол в кръвта на младия водач, а спътникът до него – 21-годишен младеж, е бил дрогиран.", "date": "2019.08.04", "title": "Три катастрофи на АМ \"Тракия\" - двама загинаха, други двама берат душа"}
{"url": "https://www.24chasa.bg/novini/article/7590115", "text": "Министър-председателят Бойко Борисов изпрати съболезнователна телеграма до президента на Съединените американски щати Доналд Тръмп  съобщават от пресцентъра на Министерски съвет. „Бих искал от мое име и от името на българското правителство да изкажа най-искрени и дълбоки съболезнования на Вас и на семействата на загиналите и ранените в трагичния инцидент. Ние осъждаме този безсмислен акт на насилие, отнел живота на много невинни граждани“, отбелязва премиерът Борисов. „В този тъжен за цялата Ви страна ден нашите мисли са с Вас и с всички американски граждани”, пише още министър-председателят Бойко Борисов в съболезнователната телеграма до американския президент.", "date": "2019.08.04", "title": "Борисов към Тръмп за стрелбата в Тексас: Осъждаме този безсмислен акт на насилие"}
{"url": "https://www.24chasa.bg/novini/article/7590132", "text": "Вицепремиерът и министър на външните работи Екатерина Захариева изпрати съболезнователна телеграма до държавния секретар на САЩ Майк Помпео във връзка със стрелбата в тексаския град Ел Паис, при която загинаха най-малко 20 души, а други 26 бяха ранени, съобщиха от пресцентъра на Министерство на външните работи. „С голямо прискърбие научих за масовата стрелба в търговски център в Ел Пасо, Тексас, при която са ранени и са загинали десетки граждани. Няма причина, която би могла да оправдае този ужасяващ акт на насилие, отнел живота на невинни хора“, се казва в телеграмата. Първият ни дипломат изразява искрените си съболезнованията към държавния секретар и към семействата на загиналите и ранените в трагичния инцидент.", "date": "2019.08.04", "title": "Захариева изпрати съболезнования до Майк Помпео за загиналите при стрелбата в Тексас"}
{"url": "https://www.24chasa.bg/novini/article/7590137", "text": "Масова стрелба е била открита в Дейтън, щата Охайо. Местни медии съобщават за жертви и ранени, но точният им брой все още не може да бъде уточнен. По непотвърдена информация, полицията е неутрализирала стрелеца, предаде  . Стрелбата е станала в района на Източна Пета улица в града. Според властите, най-вероятно има още един замесен нападател. Издирва се мъж с маска, който е бил въоръжен с пушка. Това е втори инцидент само 24 часа след смъртоносната стрелба в Ел Пасо, при която загинаха 20 души, а десетки други бяха ранени.", "date": "2019.08.04", "title": "Втора масова стрелба с жертви в САЩ за 24 часа, мъж стреля на улицата в Дейтън (Видео, снимки)"}
{"url": "https://www.24chasa.bg/novini/article/7590151", "text": "Един от най-интересните скални феномени у нас - Чудните скали до язовир \"Цонево\", се руши. Вандалски прояви и набези на селскостопанските животни в района компрометират скалите. За това алармират група ученици от Варна - участници в проект, посветен на местния фолклор. Децата потърсиха гласност, за да накарат институциите да се задействат в опазването на Чудните скали, предаде  . \"Не сме установили извършителите, уведомили сме компетентните органи да наложат административни наказания по екологичното законодателство. Предвидени са санкции от 500 до 10 000 лв., а собственикът на имота ще почисти появили се върху скалите рисунки\", казаха за случая експерти от Регионалната инспекция за опазване на околната среда и водите във Варна. Учениците от Хуманитарната гимназия пък обясниха, че не са видели извършителите, но са готови да направят всичко възможно, за да спрат такива деяния за в бъдеще. \"Този проблем е актуален отпреди 2-3 години, а Чудните скали е символът на село Аспарухово и на това място извършваме проекта за научно-фолклорна експедиция. Обичаме го\", споделят учениците. \"Започнали сме изграждането на видеонаблюдение на главния път, затваряне от двете страни на Чудните скали с бариери и ще съдействаме, с каквото можем\", каза още кметът на село Аспарухово Мария Георгиева.", "date": "2019.08.04", "title": "Вандали посягат на Чудните скали"}
{"url": "https://www.24chasa.bg/novini/article/7590010", "text": "Министерската среща в рамките на преговорите за Регионалното всеобхватно икономическо партньорство (RCEP), която се проведе този уикенд в Пекин, е постигнала „значителен прогрес\", според съобщение на Министерството на търговията, цитирано от  Над две трети от преговорните глави, свързани с двустранния пазарен достъп са затворени, а тези по-останалите въпроси „се ускоряват активно\". Страните са постигнали консенсус по над 80 процента от текста на споразумението, свързан с правилата, завършени са и преговорите по финансовите, телекомуникационни и професионални услуги, се казва още в съобщението на министерството. Министърът на финансите на Китай Джун Шан заяви, че е важно да бъде защитена икономическата глобализация и свободната търговия и по-ранното сключване на споразумението ще помогне в голяма степен за това. Той призова за ускоряване на преговорния процес, за да може документа да бъде финализиран до края на настоящата година. Споразумението на Регионално всеобхватно икономическо партньорство бе инициирано от АСЕАН през 2012 г. и включва 10-те членове на организацията заедно с шестте ѝ партньора, с които има зони за свободна търговия – Китай, Япония, Южна Корея, Австралия, Нова Зеландия и Индия. В момента страните, обхванати в преговорния процес, представляват 47,7% от световното население, формират 32,2% от глобалния БВП, осъществяват 29,1% от търговията и 32,5% от инвестициите в световен план.", "date": "2019.08.04", "title": "Преговорите за Регионалното всеобхватно икономическо партньорство (RCEP) със „значителен прогрес\", според търговското министерство"}
{"url": "https://www.24chasa.bg/novini/article/7590157", "text": "Руски туристи са били пренасочени от летището в Бургас на аеропорта във Варна вчера. Очаква се те да излетят днес около 13 часа за родината си, съобщиха за БТА от пресцентъра на летище \"Варна\". От там обясниха, че туристите са били блокирани в Бургас и част от тях са били пренасочени към варненското летище.  От варненското летище не уточниха точния брой на туристите, но съобщиха, че самолетът, с който ще се осъществи полетът е за 180 души.", "date": "2019.08.04", "title": "Руски туристи блокирани на летището в Бургас, пренасочиха ги към Варна"}
{"url": "https://www.24chasa.bg/novini/article/7579504", "text": "Kогато моите близнаци се родиха преди 5 г., много майки ме посъветваха още от ранна възраст да ги науча да заспиват сами. Ако трябва да синтезирам съветите им, нещата долу-горе изглеждат така: храниш бебето, изкъпваш го, слагаш го в леглото, гасиш лампата и бягаш надалеч от стаята, тъй като неизбежно първоначално има много сърдене и рев. Важно е обаче да проявиш здрави нерви и да не се връщаш да го утешаваш. Така с времето то свиква, че няма да чува майчиния глас и ще се успокоява с нещо друго преди сън, например играчка или одеялцето си. Честно казано, не се справих, но и не положих много усилия, защото не съм напълно убедена, че това е най-доброто за бебето. Да, има своите предимства като повече свободно време за родителите, за да вечерят нормално и да видят нещо интересно по телевизията, но за развитието на детето едва ли. Просто защото научих от моите близнаци, че на всеки един етап от живота си те имат различни потребности. Първо искаха да бъдат люлени, след това да им се пее, а сега не заспиват без приказка. И не мисля, че тяхната самостоятелност е пострадала от това. Те вече не държат да чуват само майчиния глас преди сън, а някой да им прочете интересна история. По тази причина с баща им отново сме изправени пред голямо изкушение дали да не сложим край на вечерните смени в детската стая. Още повече че непрекъснато чуваме от други родители колко безболезнено това се е случило с купуването на “Алекса”. Това е популярна джаджа сред семейства с малки деца в Англия. Представлява говорител, който възпроизвежда информация от различни интернет платформи. Способен е да разчита кратки команди и въпроси. Да изпраща информация за желанието на своя собственик във витуалния облак на “Амазон” и след това да изговаря нещата, които той е пожелал да чуе или научи. Замисълът е да служи като виртуален асистент, да създава списък със задачи, да дава данни за времето, трафика и да пуска аларми за различни важни неща.Съществуват и други подобни устойства на пазара, но “Алекса” става бързо популярно заради възможността да се задейства с говор и защото си има име, което се оказва изключително вълнуващо за децата. Те го възприемат като живо същество, което е част от семейството. Така че, когато чуят от устата на мама или тате: “Алекса, прочети на детето ми приказка”, го възприемат напълно в реда на нещата. Проведено наскоро проучване в Англия показа, че една четвърт от семействата с малчугани до 10-годишна възраст разчитат на подобни аудиопомощници за приспиването им. Малко повече – около 30%, продължават да им четат книга вечер, но и голяма част от тях признават, че им става все по-трудно да поддържат този ритуал. Причината е твърде много работа и задължения, а при някои и толкова голяма умора, че заспиват по време на четенето. Hаскоро звездното семейство Виктория и Дейвид Бекъм обаче информираха многобройните си последователи в инстаграм, че те си остават старомодни по отношение на детското приспиване. Майката пусна видео в мрежата как бащата чете приказка на 7-годишната си дъщеря Харпър и. написа, че това е много специално време за тях. Към момента комуникацията с “Алекса” е достъпна на английски, френски, немски, италиански, испански и японски. За около две години са продадени над 100 млн. такива говорители, което кара някои специалисти по детско развитие да се опасяват, че технологиите ще се настанят и в този смятан за много специален момент от деня на малчуганите. “Ако замените книгите с технически устройства, това може да има големи последствия, защото четенето на литература заедно, дори само 10 минути на ден, може да има голям ефект върху децата, тъй като им помага да се изразяват по-добре, да бъдат по-устойчиви, дава им увереност и развива тяхното въображение. Освен това е прекрасен начин за сплотяване на семействата”, казва Джема Мали, директор на британската благотворителна организация за подпомагане на деца “Бук тръст”. Нейно изследване показва, че всеки втори родител в Англия предпочита да използва предварително записани приказки, които да пуска от телефон, таблет или пък директно да взема истории от ютюб. Според агенцията, наблюдаваща учебния процес във Великобритания, това вече е довело до проблеми с грамотността на децата. По техни данни около 25% от петгодишните деца влизат в начално училище, без да имат необходимите комуникационни умения за тяхната възраст. Смята се, че това се дължи на твърде малко общуване с родителите под формата на пеене, говорене и четене на книги. Децата с лоши езикови умения в началния клас е по-малко вероятно да се справят добре с тестове на 11-годишна възраст и два пъти по-вероятно да бъдат безработни на 30 г., казва главният училищен инспектор Аманда Спилмън. По думите ѝ прекалено опростено е да се каже, че четенето ще направи изведнъж по-добър живота на подрастващите, но със сигурност ще им помогне много, тъй като една хубава история в прегръдката на мама или тате създава емоция у детето, която не може да се замени с нищо. Проучване на американски психолози също установява, че традиционното четене много повече помага на децата да развият познавателен интерес и способности. При него те могат да задават въпроси, когато не разбират, или да споделят впечатления, което и с най-модерните устройства в момента не е възможно. А това характерно за децата любопитство не бива да се потиска, тъй като е част от по-нататъшното им желание да учат и да се развиват. Освен това е установено, че информацията, която хората получават, преди да заспят, по-бързо се усвоява. Една от причините е, че в този момент човек се чувства отпуснат и спокоен. С децата ситуацията е аналогична. Затова преди сън те по-лесно се обучават. Тъй като при книгите няма помощни визуални средства, въображението работи много по-активно, за да си представят героите и историите за тях, които слушат. Така мозъкът се тренира да се изключва и концентрира по-добре. Създава се и навик да се заспива с четене, което на зряла възраст се оказва също важно. Английски учени от университета в Съсекс установиха редица ползи от четенето преди сън. На базата на проучвания те достигнаха до заключение, че навикът да се заспива с книга е изключително полезен. Хората, които го имат, показват значително по-добра памет и умствени способности във всички фази от живота си. Те са по-добри публични оратори, мислители и като цяло се превръщат в по-добри хора. Причината е, че литературата увеличава емпатията и подобрява способността да проумяваме положението на другия и да си обясняваме поведението му. Четенето преди сън е добро средство да се справим с безсънието и натрупаното напрежение през деня. Учените са установили, че само 6 минути с книга преди заспиване могат да намалят нивата на стреса до 68%, тъй като изчиства мислите от ежедневието и подготвя тялото за сън. Според психолога Дейвид Луис четенето е много повече от просто средство за разсейване. То активизира въображението и дава възможност на читателя да премине в друга форма на съзнание. “Няма значение какъв точно е романът. Важното е да е много интересен на човека и напълно да го поглъща. Защото когато умът се ангажира със свят, изграден от думи. напрежението се изпарява и тялото започва да се отпуска. Това ни подготвя за съня - най-лечебното средство за възстановяване на силите”, обяснава Луис.", "date": "2019.08.04", "title": "Какво става, когато  мама и тате не четат приказка преди сън"}
{"url": "https://www.24chasa.bg/novini/article/7588477", "text": "- Жена, днес имаме годишнина от сватбата, мисля да заколя прасето! - Че какво ти е виновно прасето, той брат ти ни запозна. - Не мога, на прасе съм. - Знаете ли, няма да се записвам повече при вас за епилация. и хубавата свиня трябва да имат по два пръста сланина. - Че те олижем като свиня корито! Направо си като ангел, който осветява пътя ми! - Е, да, изпотена съм като свиня! и среща Пух, който е много щастлив. - Пух, защо си толкова весел, да не е поевтинял медът? Веселата физиономия на Мечо Пух става ехидна и зла, той вади отзад един сатър и тръгва към Прасчо: - Не, но свинското поскъпна! се развеждаше, децата вече два месеца рисуваха прасе. тихо отворих вратата, безшумно се съблякох и внимателно се мушнах под завивките. - Пак си се напил като свиня! - избоботи тя. - Как се досети? - попитах. - Отново сбърка вратата. Твоят апартамент е съседният.  на Гергьовден не се коли прасе, а агне? - Защото всяко второ прасе се казва Гошо! Спокойно лежащ мъж рязко става търкаляща се свиня с прибирането на жена му. В САЩ: - Живеем в къща с двор! - Супер, басейн имате ли? В България: - Живеем в къща с двор! - Браво, нещо прасета, кокошки гледате ли? Двама подпийнали се приближават към рецепцията: - Колко струва стаята в този свинарник? - пита единият. - За една свиня 30, за две - 60 лв. - Кажи, Прасчо? - Още колко да лежа с тоя лимон? накапва роклята с доматен сос: - Скъпи, изглеждам като прасе. - Да, и освен това се накапа с доматен сос. утре с мъжа ми правим 10 години от сватбата... Хайде да заколим прасето! - Недей, мама! Може да те хванат... по-добре го отрови!  - проплаква пациентът. - Разбира се, че е свински. Само свиня може да те събуди в 4 часа сутринта за температура 37,2 градуса! - Виж какъв красив кон! - Това не е кон, а свиня! - Много си тъпа! Свинете нямат рога! – Нека пием за късмета, щото ей го на - прасето си беше здраво, но нещо нямаше късмет. – Какво имате в багажника? – Половин прасе. – Живо ли е? - Не! - Значи ти гори кочината. Съпругата: - Поне съдовете да беше измил, свиня такава! - Не мога! - Защо?! - Пречат ми копитата! - Винаги съм знаел, че биологията е лъженаука. Тя не може да обясни факта, че моята котка е свиня! - Да, скъпа, всички. - И ти също. - Да, скъпа, аз съм най-голямата свиня. - Тогава защо се омъжих за теб и живея с теб толкова години? - Защо? - Ами дояждам на всички - на мъжа, на дъщерята... - Вземете си прасе да гледате. - Да, бе, и на него да дояждам! - Докторе, открих си четири ветеринарни болести: цял ден работя като вол, уморявам се като куче, връщам се вкъщи и ям като свиня, а после спя като мармот! Докторът: - А аз открих още една болест! - Е, коя е, докторе? - Вониш като пръч! спира един и го моли да му отреже парченце да пробва. - Мм, много е вкусна, с какво си хранил прасето? - С хляб. Човекът вади документ и му показва, че е забранено да се хранят животни с хляб, съставя му акт. След малко минава друг, пак моли да опита и го пита с какво е хранил прасето. - С цървули! - ядосано отговаря грузинецът, ядосан заради акта. Човекът вади и той документ, че е забранено да се хранят животни с цървули, и нов акт. Седи грузинецът оклюмал, минава човек и по същата процедура го пита накрая с какво е хранил животното. - С к'во съм го хранил, с к'во съм го хранил - давах му пари да си купи к'вото иска. - Сериозно ли, къде? - В една готварска книга. Явил са руснакът: - Аз направих хибрид между крава и пчела. Ефект - доиш мляко с мед! След него излязъл американецът: - Аз направих хибрид между стоножка и свиня. Ефект - сто свински бута наведнъж! Излязъл и Бай Ганьо: - Аз направих хибрид между светулка и дамска буба. Ефект - поглеждаш, ако свети - бягаш, ако не свети - продължаваш!  а пред мен бяга едно огромно прасе и не мога да го задмина. Зад мен пък хеликоптер, който лети много ниско, почти до земята. И двете с една и съща скорост, и не мога да ги задмина и не знам как да се измъкна от ситуацията, и тогава чух глас: - Слизай от въртележката, пияница долен. - Пешо, дай да отидем на морето? - Не мога, на прасе съм.", "date": "2019.08.04", "title": "Вицове за свине"}
{"url": "https://www.24chasa.bg/novini/article/7579512", "text": "B разгара на лятото холивудската звезда Никол Кидман хвърли в размисъл много хора по света, които смятат, че се грижат добре за тялото си в топлото време. 52-годишната актриса разкри, че защитава бялата си кожа от слънце с ултра чист крем с фактор 100. По принцип козметика с толкова висока слънчева защита трудно се намира на европейския пазар. Масово у нас и в другите страни от ЕС се използват слънцезащитни средства с фактор до 50. В САЩ обаче SPF 100 въобще не е нещо ново, а след изказването на Кидман вероятно ще стане още по-популярен, ако се съди по повишеното търсене в големите онлайн магазини. Но дерматолози побързаха да предупредят, че такова нещо като 100-процентова слънчева защита няма и е добре купувачите да четат целите указания на средствата, вместо да се ръководят единствено по големите числа върху опаковките им или от примера на добре изглеждащи звезди. В повечето случаи използването на слънцезащитен крем създава фалшиво усещане за сигурност и хората смятат, че могат да стоят с часове на открито, обяснява пред “Дейли мейл” доктор Адил Шераз, говорител на Британската кожна фондация. А когато става въпрос за козметика с фактор 100, нещата допълнително се усложняват. Причината е, че тя е по-скъпа и използващите я избягват да нанасят плътен слой по тялото си. В резултат защитата е много по-малка, но те си стоят спокойно дълго на слънце, защото знаят, че са използвали най-доброто средство, предлагано на пазара. Затова дерматолозите смятат, че е много по-удачно да се употребява SPF 30, като се нанася плътно и равномерно и се подновява на всеки два часа, както когато тялото се изпоти или бъде изкъпано. Но най-добре е всеки сам да избере своя крем според кожата си и времето, което смята да я излага на слънчева светлина. Всъщност това не е чак толкова сложно, ако се разбере как действат слънцезащитните средства. Най-общо казано, те предпазват кожата, като филтрират известен процент от слънчевите лъчи. Точно този процес се нарича слънцезащитен фактор или SPF и степента му се изписва с число върху опаковките им. Ако е 15, означава, че козметиката пропуска около 7% от опасните лъчи, при 30 – около 3 на сто, при 50 – 2%, а предпочитаният от Кидман 100 - едва процент. Следователно, ако кожата ви почервенява след 10 минути на слънце, с фактор 50 ще можете да прекарате около 8 часа на открито, а със 100 - двойно повече, но при условие, че правилно нанасяте и подновявате крема. Различни проучвания показват, че по този въпрос също съществува известно неразбиране. Повечето хора използват между 25 и 50 процента от необходимото количество, което трябва да е около 30 милилитра за възрастен. Освен тънко нанасяне често пропускат въобще да сложат върху лицето. Британската асоциация на дерматолозите препоръчва да се използват поне по 6 чаени лъжички слънцезащитен крем. С по една да се мажат гръб, рамене, гърди и корем и всеки един крак. По половин лъжичка да се нанася върху лицето и ръцете. И колкото и точно да се спазват всички указания, все пак слънцезащитният крем да е крайна мярка за предпазване. Да се търсят алтернативни методи като широки, светли дрехи и чадъри и само при нужда да се прибягва до предпазваща козметика за откритите части от тялото. Причина е, че въпреки голямата ѝ популярност и нарастващата информираност на хората за опасностите от продължително излагане на слънце, продължават да се увеличават случаите на рак на кожата. Например във Великобритания, която въобще не е място с много слънчеви дни, нивата на меланом са скочили с 45% между 2004 и 2016 г. Освен това много млади хора се разболяват сега, докато преди това се е смятало, че е болест на възрастните. Според британските дерматолози това се дължи както на това, че повече хора се изследват и живеят по-дълго, така и на редица удобства, създадени да се препичаш, като шезлонги, надуваеми водни дюшеци и разгаваеми столове. Много сериозна причина е и фалшивото усещане за сигурност при използването на слънцезащитни средства, заради което по-дълго се стои на слънце. Всъщност няма безопасен начин, чрез който да получите слънчев тен, дори и да не изгорите, посочва доктор Шераз. Разбира се, това не означава, че въобще трябва да се избягва стоенето на слънце, тъй като то е необходимо на кожата. Благодарение на него тя произвежда витамин D, който предпазва от редица болести и подобрява настроението. Но повечете дерматолози смятат, че няколко минути на слънце по обяд са достатъчни за тази цел. Още повече че започва да се наблюдава тенденция към забрана на слънцезащитните средства. Миналата година американският щат Хаваи прие закон, с който забранява от 2021 г. продажбата и употребата на своя територия на две съставки, използвани в средствата срещу слънце. Става въпрос за оксибензон и отиноксат, за които е установено, че влияят разрушително на кораловите рифове. Смята се, че ако употребата им в Хавайските острови продължи, това ще доведе до бързото изчезване на голяма част от красивите им екосистеми. Островната държава Палау също обяви такава забрана, която ще влезе в сила догодина и нарушителите ѝ ги очаква глоба от 1000 долара. Затова вече много от слънцезащитните кремове се рекламират, че са безопасни за рифовете и не използват токсични съставки. Проучванията обаче показват, че дори те, включително тези с минерали, също могат да доведат до избеляване на коралите. Други пък се натрупват в хрилете на рибите и ги задушават. Някои учени обаче твърдят, че не са толкова опасни за околната среда и по-скоро се превръщат в лесна мишена на политици, които се опитват да покажат, че се грижат за околната среда. Но всъщност по този начин заобикалят по голямата заплаха за кораловите рифове, а тя е покачването на температурата в морската вода, което е пряк резултат от климатичните промени.", "date": "2019.08.04", "title": "Опасността от  скъпи кремове срещу слънце"}
{"url": "https://www.24chasa.bg/novini/article/7589961", "text": "Двадесет души загинаха и 26 бяха ранени при стрелба в търговски комплекс в американския град Ел Пасо, съобщи губернаторът на Тексас Грег Абът, предадоха световните агенции. За нападението е задържан 21-годишен бял мъж, живеещ в района на Далас. Абът каза, че това е един от най-кървавите дни в историята на щата, предаде БТА. Властите разследват версията за престъпление, извършено от омраза. В САЩ така се обозначават традиционно действия, насочени срещу хора заради тяхната раса, религия или сексуална ориентация.", "date": "2019.08.04", "title": "Убитите при стрелбата в Тексас са 20, а ранените - 26"}
{"url": "https://www.24chasa.bg/novini/article/7589968", "text": "Кристалина Георгиева благодари на българското правителство и министър-председателят Бойко Борисов за номинация за управляващ директор на Международния валутен фонд. Тя направи това в социалната мрежа туитър дни след номинацията. 65-годишната Георгиева спечели подкрепата на мнозинството от 28- те държави членки на ЕС на втори август след два кръга на гласуване. \"Благодаря на българското правителство и специално на премиера @BoykoBorissov за доверието и подкрепата за моята номинация като кандидат за длъжността управляващ директор на Международния валутен фонд\", написа Георгиева в туитър. Тя сподели също, че баба й и дядо й са имали слабо образование. Родителите й са завършили само гимназия.  \"Аз съм първата в моето семейство с висше образование. От село в България до шеф на Световната банка - ето как изглежда възможността!\", пише Георгиева до стара снимка на семейството й.  ", "date": "2019.08.04", "title": "Кристалина Георгиева благодари на Борисов за подкрепата за номинацията за шеф на МВФ"}
{"url": "https://www.24chasa.bg/novini/article/7589980", "text": "Няма данни за пострадали български граждани при вчерашната стрелба в търговски център в тексаския град Ел Пасо, съобщи Министерство на външните работи. Българското посолство във Вашингтон е в постоянен контакт с местните власти, които засега съобщават за поне 20 загинали, но данните не са окончателни. При необходимост от съдействие сънародниците ни могат да се обадят на спешния номер 911 в САЩ, както и на телефоните на посолството във Вашингтон: (202) 387 0174; (202) 299 0273; (202) 483 1386.", "date": "2019.08.04", "title": "Външно: Няма данни за пострадали българи при стрелбата в Тексас"}
{"url": "https://www.24chasa.bg/novini/article/7590035", "text": "Млад мъж от врачанското с. Ботуня бил открит мъртъв и с прерязано гърло в лозята край селото. На зловещата находка се натъкнали късно вечерта в събота двама негови приятели от селото, които го издирвали. 30-годишният Стоил Страхилов излязъл от дома си в петък следобед след като провел дълъг разговор по телефона си, твърдят близките му. Със себе си обаче Стоил не взел нито джиесема, нито документите си за самоличност, както и ключовете за колата си. След като не се появил цяло денонощие, баща му се разтревожил и се обадил в полицията в Криводол. Приятели и близки на Стоил от селото пък организирали акция за издирването му. Страхилов завършил право и работел в столицата във фирма за климатици, споделиха запознати с битието му. Не бил семеен, но според близките му имал приятелка, с която планирали сватба. Запознати твърдят, че Стоил бил спокоен и неконфликтен човек. След като се прибрал в родното си село обаче познатите му забелязали, че е депресиран и избягвал компанията на приятелите си. По случая вече е започнало разследване, на място е направен оглед, очаква се и заключението на съдебните медици от Враца, които правят аутопсия на тялото. Предполага се, че става дума за убийство, но все още няма заподозрян за извършването му.", "date": "2019.08.04", "title": "Мъж с прерязано гърло откриха в лозята на врачанско село"}
{"url": "https://www.24chasa.bg/novini/article/7589982", "text": "Индексът на тържищните цени /ИТЦ/, който отразява цените на хранителните стоки на едро, тази седмица не се промени и остана на ниво 1,431 пункта, съобщава Държавната комисия по стоковите борси и тържищата /ДКСБТ/. След като в началото на юли ИТЦ падна до 1.331 пункта, за четири седмици се повиши с 7,5 на сто. Базовото ниво на индекса - 1,000 е от 2005 година. Оранжерийните домати поскъпват тази седмица с 0.9 на сто, до 2,20 лева за килограм, а цената на оранжерийните краставици пада с 7,5 на сто, до 2,22 лева за килограм. Картофите поевтиняват с 4,6 на сто и се продават по 0,62 лева за килограм. Морковите се търгуват по 0,82 лева за килограм. Зелето поскъпва с 2,0 процента, до 0,50 лева за килограм. Тиквичките поевтиняват с 2,8 на сто до 0,70 лева за килограм. Цената на зелените чушки пада с 10,2 на сто до 1,30 лв./кг. Ябълките поскъпват тази седмица с 4,1 на сто, до 1,02 лв./кг. Лимоните се продават по 2,73 лева за килограм. Кайсиите поскъпват с 4,2 на сто до 1,48 лева за килограм. Цената на прасковите се вдига с 4 процента до 1,31 лева за килограм. Кравето сирене се търгува по 6,14 лв./кг; кашкавалът, тип \"Витоша\", се купува по 10,42 лв./кг. Олиото поскъпва с един процент на сто и се продава по 2,00 лева за литър. Каймата се търгува по 5,20 лева за килограм. Пакетче краве масло от 125 грама поскъпва с 0,4 на сто и се продава по 2,25 лева. Пилешкото замразено месо поскъпва с 1,5 на сто и се продава по 4,02 лева за килограм на едро в края на седмицата. Захарта се търгува по 1,27 лв./кг, а брашното, тип \"500\", поскъпва с 5,3 на сто и се продава по 1,03 лева за килограм. Цената на ориза се повишава с 1,6 на сто до 1,95 лева за килограм. Яйцата се продават по 0,18 лева за брой.", "date": "2019.08.04", "title": "Доматите поскъпват, цената на краставиците и картофите пада"}
{"url": "https://www.24chasa.bg/novini/article/7589994", "text": "Французинът Франки Запата, наричан Летящия човек, се готви за втория си опит днес да прелети над Ламанша със своя ховърборд \"Флайборд еър\", предаде ДПА. Първият му опит през миналата седмица да преодолее 35-те километра над протока Па дьо Кале - най-тясната част на Ламанша - бе неуспешен, тъй като той не успя да кацне върху платформа в морето, за да презареди с гориво летателния си апарат, предаде БТА. Този път платформата за презареждане ще бъде поместена върху 30-метров буксирен кораб, която е по-устойчив на вълнение. А и платформата ще е с размери 4 на 4 метра, а не като предишната - един на един метър. Запата привлече вниманието на света миналия месец в деня на националния празник на Франция, когато се понесе със своето изобретение над парижкия площад \"Конкорд\" по време на военния парад.", "date": "2019.08.04", "title": "Франки Запата се готви за втори опит да прелети над Ламанша"}
{"url": "https://www.24chasa.bg/novini/article/7590153", "text": "Един човек беше убит, а петима други - ранени, след като платноходка се сблъска със състезателна лодка край бреговете на Финландия. Инцидентът станал близо до архипелага Турку, съобщава  . \"Двама души получиха сериозни наранявания, а други четирима бяха леко ранени при сблъсъка. На борда на лодките имаше общо осем души: двама на моторната и шестима на ветрохода\", се казваше в съобщение на финландската брегова охрана. По-късно бе обявено, че един от тежко ранените - мъж на средна възраст, е починал при транспортирането му в болница, а пострадалите са приети за лечение. Разследването на инцидента продължава.", "date": "2019.08.04", "title": "Жертва и петима ранени след сблъсък на лодки във Финландия"}
{"url": "https://www.24chasa.bg/novini/article/7590163", "text": "В Япония бе закрита изложбата на южнокорейско произведение на изкуството, посветено на темата за сексуалните робини на японската имперска армия, заради отправени заплахи, предаде Франс прес. Япония и Южна Корея си наложиха в петък реципрочни търговски ограничения в контекста на напрежението, породено от спорове, наследени от периода на японската колонизация на Корея, предаде БТА. Изложбата, която е част от голям артфестивал в централната част на Япония, бе закрита вчера, само три дни след откриването й. Творбата представлява статуя на момиче в традиционно корейско облекло, седнало на стол - символ на страданията на жените, подложени на сексуално робство от японската армия през Втората световна война. Губернаторът на префектурата Айчи заяви, че заради творбата организаторите на фестивала са получили много заплахи по телефон, имейл и факс. \"Взехме това решение, защото не можем да гарантираме пълна сигурност за изложбата\", добави той.", "date": "2019.08.04", "title": "Япония закри изложба на южнокорейска статуя заради отправени заплахи"}
{"url": "https://www.24chasa.bg/novini/article/7590162", "text": "Строителството на метрото трябва да спре на този етап и да се фокусираме върху изграждането на обособени бързи трамвайни трасета. Това казва в интервю за  кандидатът за кмет на София от \"Спаси София\" Борис Бонев. \"Строителството на метрото е изключително скъпо, тежка инфраструктура, която се планира с хоризонт 100 години напред. Един метровлак в София има капацитет да превозва 1100 пътници, а за един час при кратък интервал между влаковете говорим за десетки хиляди пътници на час в една посока. Само че София не е толкова голям град, за да има метро навсякъде и до квартали, където пътникопоток реално липсва\", смята той. \"Метрото, повтарям, е изключително скъпа инфраструктура и затова след завършването на Третата метролиния и предвидените отклонения към \"Люлин\" и \"Слатина\", развитието му трябва да спре на този етап и да се фокусираме върху изграждането на обособени бързи трамвайни трасета\", казва още Бонев.", "date": "2019.08.04", "title": "\"Спаси София\": Метрото трябва да спре дотук"}
{"url": "https://www.24chasa.bg/novini/article/7590175", "text": "Покажете в снимка как променихме Вашия град, защо се гордеете с него и го подкрепете, за да има по-добро бъдеще. Нека заедно представим как модернизираме градовете и те стават по-добри места за живеене и туризъм и защо инвестициите са важни за техните жители, съобщават от пресцентъра на Министерството на регионалното развитие и благоустройството. С тази кампания Министерството на регионалното развитие и благоустройството (МРРБ) и Управляващият орган на Оперативна програма „Региони в растеж“ 2014-2020 г. приканват чрез снимки заедно да дадем възможност на обществото да види проектите, допринесли най-много за промяната на българските градове. Нека покажем кой от тях е най, най, най - с обновените паркове и площади, междублокови пространства, детски градини, училища, жилищни и обществени сгради, спортни площадки и центрове, рехабилитирани пътища, културни и туристически обекти, реновирани здравни заведения, обществен транспорт и внедрени интелигентни решения за управление на населените места. Големината на снимките трябва да е между 2 MB и 6 MB. Задължително е при изпращането им да бъдат посочени име и адрес на автора, телефон, възраст, както и описание на мястото, където е направена снимката и мнение защо този обект Ви впечатлява. МРРБ очаква снимките на имейл: press@mrrb.government.bg до 30 септември 2019 г. Най-добрите кадри и посланията към тях ще бъдат включени в календар за 2020 г., а 12 участника ще получат атрактивни награди. Фотосите ще бъдат публикувани в социалните мрежи.", "date": "2019.08.04", "title": "Регионалното министерство с инициатива \"Покажи как обновяваме родното ти място\""}
{"url": "https://www.24chasa.bg/novini/article/7590233", "text": "Девет души са убити и най-малко шестнайсет са ранени  , съобщи полицията, цитирана от Асошиейтед прес. Нападателят е мъртъв, допълниха силите на реда, предаде БТА. Стрелбата е започнала в 1:22 часа сутринта местно време, но полицаи, намиращи се наблизо са успели \"бързо да я прекратят\", посочи полицията. Районът на инцидента е близо до центъра на Дейтън и предлага множество развлечения, включително барове, ресторанти и театри. Полицията не уточни точно къде е била стрелбата. ФБР подпомага разследването. Това е втората стрелба в САЩ за изминалото денонощие. Двайсет души загинаха, а 26 са ранени, след като млад мъж откри огън в магазин \"Уолмарт\" в Ел Пасо, Тексас.", "date": "2019.08.04", "title": "Девет убити и най-малко 16 ранени при стрелбата в Дейтън"}
{"url": "https://www.24chasa.bg/novini/article/7590238", "text": "Полицията в Хонконг съобщи, че е арестувала над 20 души след сблъсъци с антиправителствени демонстранти, предаде Ройтерс. Вчера полицията използва сълзотворен газ срещу демонстранти в градския район Коулун при поредния ден на протести срещу предложен закон, по силата на който хора могат да бъдат екстрадирани в континентален Китай, за да бъдат съдени, предаде БТА. Демонстрантите запалиха огньове по улиците, пред полицейско управление и кофи за боклук. Те блокираха и голяма пътна артерия в града. Полицията съобщи тази сутрин в комюнике, че е арестувала над 20 души за различни закононарушения.", "date": "2019.08.04", "title": "Над 20 арестувани в Хонконг след сблъсъци с полицията"}
{"url": "https://www.24chasa.bg/novini/article/7590240", "text": "Иранец, излежаващ доживотна присъда за създаване на порнографски уебсайт в Иран, е избягал в Канада, предаде Франс прес. Саид Малекпур, излежал 11 години от присъдата си, е получил право да напусне затвора за три дни на 20 юли, след което не се е върал, съобщи пред държавната телевизия съдебният говорител Голамхосейн Есмаили. Малекпур, който има канадско жителство, е успял да се върне в Канада, става ясно от видео, публикувано от сестра му в петък вечерта в \"Туитър\". \"Кошмарът най-сетне приключи\", написа Мариам Малекпур в коментар към видеото. Тя благодари на \"всички хора, които ни подкрепяха през това време\" и на Канада за \"нейното лидерство\". \"Чувстваме се много облекчени\", коментира в телевизионно интервю Паям Акхаван, преподавател по право в университета \"Макджил\" в Монреал, който е помогнал на Малекпур да избяга. Малекпур е бил арестуван в Иран през 2008 г., когато е отишъл да види умиращия си баща. Първоначално е осъден на смърт, но през август 2013 г. присъдата му била смекчена на доживотна.", "date": "2019.08.04", "title": "Иранец, излежаващ доживотна присъда в родината си, избяга в Канада"}
{"url": "https://www.24chasa.bg/novini/article/7590251", "text": "Кандидатите за номинацията на Демократическата партия за президентските избори в САЩ догодина обвиниха Националната асоциация на притежателите на огнестрелни оръжия (Ен Ар Ей) и нейните съюзници в Конгреса за масови убийства като вчерашното в Тексас, предаде Асошиейтед прес. \"Не е просто днес, това стана неколкократно тази седмица. Това стана и тук в Лас Вегас, където някакъв лунатик изби 50 души\", каза сенаторът от Върмонт Бърни Сандърс. Той и още 18 кандидати за Белия дом са в Невада, за да говорят пред голям профсъюз. \"По целия свят хората гледат към САЩ и се чудят какво става? Какво е менталното здраве в Америка, където отново и отново виждаме неописуем ужас\", добави Сандърс. Той разкритикува ръководството на Републиканската партия в Сената, че е \"по-загрижено за това да задоволи Ен Ар Ей, отколкото да се вслуша в мнозинството от американския народ\". Бившият конгресмен Бето О'Рорк, който е родом от Ел Пасо и представлява града в Конгреса в продължение на 6 години, прекъсна предизборната си кампания. Той каза, че се прибира у дома, за да бъде \"със семейството си и с родния си град\", където вчера бяха убити 20 души и ранени 26. \"Това е лудост\", каза бившият вицепрезидент Джо Байдън. \"Можем да победим Ен Ар Ей. Можем да победим производителите на оръжия\", добави той. Сенаторката от Калифорния Камала Харис обеща, че ако бъде избрана, в първите 100 дни от президентския си мандат ще издаде указ за налагане на контрол върху оръжията.", "date": "2019.08.04", "title": "Демократите призоваха за контрол върху оръжията след масовото убийство в Тексас"}
