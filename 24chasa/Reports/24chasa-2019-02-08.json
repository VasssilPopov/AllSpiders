{"url": "https://www.24chasa.bg/novini/article/7289051", "text": "Президентът (2012-2017) Росен Плевнелиев и президентът на Американския университет в България Стивън Съливан представиха нова стипендиантска програма. Стипендията Rising Impactors е уникална, тъй като ще се предоставя на млади българи за социална ангажираност и значимо въздействие върху общностите, в които живеят. Стипендията е дългосрочна съвместна инициатива на АУБГ и българския бизнес, която цели да даде възможно най-добро образование на млади българи, които са реализирали идеи, допринесли за позитивна промяна в обществото. Мисията на програмата е да инвестира в образованието на следващото поколение млади лидери на България, които ще донесат промяната към добро за цялото общество. Програмата е отворена за всички ученици в 12 клас, а първите стипендианти на Rising Impactors ще бъдат избрани от специална комисия. Проектите ще бъдат обективно оценявани както от гледна точка на дълготрайността и възможностите за надграждане на положителната обществена промяна, която предизвикват, така и от гледна точка на броя хора, облагодетелствани от тази положителна промяна. Президентът Плевнелиев и съпругата му Десислава Банова-Плевнелиева присъстваха на събитието и бяха първите, които предоставиха значителна финансова подкрепа в полза на програмата. Присъстваха представители на бизнеса, водещи компании, работодателски организации и потенциални студенти.", "date": "2019.02.08", "title": "Плевнелиеви пускат стипендии за 12-класници"}
{"url": "https://www.24chasa.bg/novini/article/7289079", "text": "Председателят на македонския парламент Талат Джафери определи 21 април за дата на президентските избори в страната, предаде Ройтерс, цитиран от БТА. \"Убеден съм, че всички участници в изборния процес ще дадат своя принос, така че изборите да бъдат проведени в честна и демократична атмосфера\", заяви Джафери, след като обяви датата.", "date": "2019.02.08", "title": "Насрочиха президентските избори в Македония за 21 април"}
{"url": "https://www.24chasa.bg/novini/article/7289082", "text": "Турската компания Сардес (Sardes) е купила от Венецуела злато за 900 милиона долара през 2018 година, което е предизвикало недоволството на Вашингтон, съобщи ТАСС, позовавайки се на Блумбърг, предаде БТА. Фирмата е започнала работа през януари 2018 година и още същия месец е внесла от Венецуела злато за 41 милиона долара. Според агенцията това е била първата такава сделка между двете страни съгласно данните за последните 50 години. След това, през февруари, компанията купила от Венецуела злато за още 100 милиона долара и го доставила в Турция. В крайна сметка купеното злато от Сардес е било за 900 милиона долара. През ноември 2018 година САЩ въведоха санкции, които трябваше да блокират операциите на Венецуела със златните й резерви. Блумбърг отбелязва, че търговията със злато между Турция и Венецуела по линия на Сардес била прекратена, но че \"съществуват други възможности за това\". До този момент не е ясно какво е станало със златото, купено от Венецуела и доставено в Турция.", "date": "2019.02.08", "title": "Турска компания купила от Венецуела злато за 900 млн. долара"}
{"url": "https://www.24chasa.bg/novini/article/7288891", "text": "4 млн. лв. ще струва ремонтът на храм-паметника \"Св. Александър Невски\", сочи експертизата, която беше изготвена от УАСГ. Досега се предполагаше, че възстановяването ще е около 20 млн. лв.  \"Състоянието на храма е толкова добро, че може да се определи с думата чудо\". Това е казал на патриарх Неофит и на митрополитите проф. Иван Марков, ректор на университета.  В края на 2017 г. правителството отпусна пари за обследването на храма. В продължение на повече от осем месеца екипът от учени е извършил най-прецизното до сега обследване на състоянието на храма, като са използвани съвременните научни и технически методи. Най-наложително е да се подмени ВиК и електоинсталацията, да се направи ревизия на покривите за спиране на течове, запълване на пукнатини със специални смеси. С експертизата ще бъде запознат и премиерът Бойко Борисов.  Ремонтът обаче е само първият етап от връщането на блясъка на храма. От Св. Синод се обръщат с молба към министерството на културата в скоро време да предложи начина, по който да бъде извършена втората необходима експертиза - за стенописите, които трябва да се възстановят. ", "date": "2019.02.08", "title": "4 млн. лв. ще струва ремонтът на храм-паметника \"Св. Александър Невски\""}
{"url": "https://www.24chasa.bg/novini/article/7289088", "text": "Партиите в Каталуния, обявяващи се за независимост на испанската област, отхвърлят рамковия план на централното правителство в Мадрид за преговори по тяхното искане за отделяне от Испания. Това съобщи днес каталунският вицепремиер Кармен Калво, цитирана от Ройтерс. Агенцията отбелязва, че отказът на каталунските сепаратисти идва в лош момент за испанския премиер Педро Санчес, тъй като следващата седмица в парламента предстои гласуване на проектобюджета на правителството за фискалната 2019 г. Каталунските партии в Конгреса на депутатите вероятно ще гласуват против проекта. Освен това във вторник започва съдебният процес срещу 12 сепаратистки лидери. \"Групите за независимост (на Каталуния) не приемат рамката, която ни бе предложена\", каза Калво на пресконференция след седмичното заседание на каталунското регионално правителство. Предложеният от Мадрид план включва двустранни срещи между представители на централната и регионалната власт, както и създаването на многопартиен координиращ орган. Планът предизвика острите критики на консервативната опозиция в Мадрид, която обвини социалистическото правителство, че прави отстъпки пред сепаратистите. Десноцентристката Народна партия, центристката \"Сиудаданос\" (Гражданите) и крайнодясната \"Вокс\" призоваха за многохилядна демонстрация в неделя в Мадрид под националния флаг в знак на протест срещу предателската, според тях, сделка, подготвена от правителството, отбелязва Ройтерс. Отхвърлянето на проектобюджета може да доведе до предсрочни избори в Испания, за каквито опозицията ще призове на демонстрацията в столицата в края на седмицата.", "date": "2019.02.08", "title": "Каталунските сепаратистки партии\nотхвърлиха плана на Мадрид за преговори"}
{"url": "https://www.24chasa.bg/novini/article/7289090", "text": "Дете загина при тежка катастрофа на втория километър от магистрала \"Хемус\" в посока София, съобщиха от МВР за \"24 часа\". Сигналът за инцидента е бил подаден в 19.45 часа. Първата линейка е пристигнала 10 минути по-късно. Според първоначалната информация след загуба на контрол на управлението, кола се е ударила в мантинелата и се е обърнала в насрещното. Детето, което е на 9 години, изхвърчало от една от колите. На мястото на инцидента е извикана и втора линейка. Участъкът от магистралата е временно затворен. Екипи на Пътна полиция пренасочват трафика от пътен възел \"Яна\" през Горни Богров в посока София. Извършват се огледи, изясняват се причините за катастрофата.", "date": "2019.02.08", "title": "Дете изхвърча от кола при катастрофа на АМ \"Хемус\" до София, загина (Обновена)"}
{"url": "https://www.24chasa.bg/novini/article/7288925", "text": "Организацията на обединените нации трябва да започне разследване на убийството на саудитския журналист Джамал Кашоги, заяви днес министърът на външните работи на Турция Мевлют Чавушоглу, цитиран от агенция Ройтерс. \"Сега ООН е длъжна да започне разследване на убийството\", заяви Чавушоглу в ефира на турската обществена телевизия ТРТ, съобщава ТАСС. След посещение в Турция специалният докладчик на ООН за извънсъдебните екзекуции Аниес Каламар заяви в четвъртък, че разполага с \"доказателства\", показващи, че убийството на Кашоги е било планирано и извършено от представители на саудитската държава, предава БТА. Турският външен министър оцени като важни тези заключения, но допълни, че сега трябва да започне официално разследване на ООН. Джамал Кашоги, който пишеше за в. \"Вашингтон пост\" и бе критичен към Рияд, бе убит на 2 октомври в саудитското консулство в Истанбул. Според Турция той е бил удушен от екип от 15 саудитци. Тялото му не е намерено.", "date": "2019.02.08", "title": "Чавушоглу: ООН трябва да започне разследване на убийството на Кашоги"}
{"url": "https://www.24chasa.bg/novini/article/7288938", "text": "Решението на Върховния съд на Венецуела да забрани на опозиционния лидер Хуан Гуайдо да напуска страната и да замрази неговите банкови сметки не съответства на международните стандарти за правата на човека. Това заяви днес консултант на ООН по независимостта на правораздавателните системи, предадоха Ройтерс и ТАСС, цитирани от БТА. \"Доказателствата сочат, че мерките срещу г-н Гуайдо не са били приети в съответствие с изискванията на конституцията, нормалните правни процедури и международните стандарти за правата на човека\", се казва в изявлението на Диего Гарсия-Саян. Той е независим експерт или \"специален докладчик\", упълномощен от Съвета на ООН зяа правата на човека да разследва независимостта на съдии и адвокати. Гарсия-Саян прикани венецуелските държавни институции \"да уважават, подпомагат и гарантират независимостта и безпристрастността на съдебните органи, за да могат те да изпълняват задълженията си в безопасни условия и да разглеждат делата без ограничения\".", "date": "2019.02.08", "title": "Забраната Гуайдо да напуска Венецуела - в разрез с международните  норми"}
{"url": "https://www.24chasa.bg/novini/article/7288998", "text": "Двама палестински тийнейджъри, на 14 и 18 години, бяха застреляни днес от израелски войници по време на сблъсъци по границата между ивицата Газа и Израел, съобщи министерството на здравеопазването на контролирания от движението Хамас анклав, цитирано от ДПА, предаде БТА. 17 палестинци са били ранени. Близо 6700 протестиращи са се събрали днес на различни места по границата, според израелската армия. Неин говорител каза, че демонстрантите са хвърляли камъни и взривни устройства по посока на граничната ограда и израелските войници, които са се опитали да ги разпръснат, включително като стреляли с бойни патрони. Над 250 палестинци са били убити и хиляди - ранени, при сблъсъци по границата между ивицата Газа и Израел от март 2018 г, според министерството на здравеопазването на анклава. Демонстрантите искат палестинските бежанци да получат право да се върнат по родните си места (или тези на родителите им) в Израел и да бъде вдигната израелската блокада на анклава, която го изправи на ръба на хуманитарна криза.", "date": "2019.02.08", "title": "2-ма палестински тийнейджъри застреляни от израелски войници при протести"}
{"url": "https://www.24chasa.bg/novini/article/7289000", "text": "Общините в Турция ще започнат да продават храни на ниски цени, за да конкурират бързорастящите цени в супермаркетите и магазините за хранителни стоки, заяви турският президент Реджеп Тайип Ердоган днес, взимайки на прицел предполагаеми спекуланти, съобщава ДПА. Ако някои хора /спекулират с цените/ в супермаркетите или на други места, нашите общини ще започнат да продават хранителни продукти, каза Ердоган на митинг в рамките на предизборната кампания в централноанадолския град Сивас, предаде БТА. Ние ще пуснем там стоки на най-ниски цени, добави Ердоган. В Турция ще се произведат местни избори на 31 март и състоянието на икономиката, по-специално високата инфлация, остава един от основните въпроси за избирателите. Инфлацията на годишна база през 2018 г. остана над 20 процента, като най-голямо е годишното увеличение на цените за хранителните стоки - 30,97 процента, съобщи в понеделник Турският статистически институт. Според данни на статистическия институт цените на чушките и патладжаните - основни зеленчуци, използвани от турските домакинства, са скочили с над 80 процента през януари в сравнение с предходния месец. Ердоган обвини днес спекуланти в търговската мрежа, че се опитват да подкопаят неговото правителство. \"Джордж, Ханс искат да ни нанесат удар и тези хора им помагат\", каза президентът, като използва западни имена, визирайки чуждестранни сили. Турският министър на финансите и хазната Берат Албайрак, който е зет на Ердоган, отиде още по-далеч, като говори в сряда за \"хранителен тероризъм\". Общините първоначално ще започнат продажби по цени на едро в Истанбул и Анкара, започвайки от следващата седмица, каза Албайрак. Правителството е активизирало проверките в големите магазини за хранителни стоки, а общинската полиция глобява магазини и супермаркети за надути цени, съобщиха турски медии тази седмица.", "date": "2019.02.08", "title": "Ердоган: Турция ще започне да продава храни на ниски цени"}
{"url": "https://www.24chasa.bg/novini/article/7289004", "text": "Двадесетина френски и италиански \"жълти жилетки\", сред които един от водачите на движението във Франция Максим Никол, се събраха в Сан Ремо, Италия, за разговори и агитиране за \"Европа на народите\", предаде Франс прес, цитирана от БТА. \"Импровизирахме това събиране, за да се срещнем с италиански \"жълти жилетки\". Те си имат Движение \"Пет звезди\" (ДПЗ) и доколкото ми обясниха, то се е водело антикапиталистическо, но не се оказва такова\", каза Максим Никол, три дни след срещата на италианския вицепремиер и лидер на ДПЗ Луиджи Ди Майо с някои \"жълти жилетки\" във Франция, която предизвика дипломатическа и политическа криза между Париж и Рим. Никол даде да се разбере, че не подкрепя тази среща. \"Нямаме лидер, ние сме аполитични\", каза той. Целта на днешното събиране близо до двореца, където протича музикалният фестивал в Сан Ремо, \"е да разговаряме, за да покажем, че италианците и французите се разбират\", каза Никол. \"Политическите проблеми са от политическо естество, докато отношенията между италианци и французи си вървят много добре\", отбеляза той. \"Искаме да обявим Петата (френска) република за остаряла и да обявим република на народите, за да може да имаме Европа на народите, а не на финансовите интереси\", заяви Никол. Френски \"жълти жилетки\", които съставиха листа за явяване на изборите за Европейски парламент, междувременно помолиха да се срещнат с бившия президент на САЩ Барак Обама. \"Просветеният ви поглед на бивш президент на САЩ върху положението на съвременния свят и по европейските въпроси е изключително важен\", пишат тези \"жълти жилетки\" в послание до Обама чрез фондацията му. \"Жълтите жилетки\", които от средата на ноември протестират във Франция срещу данъчната политика, неравенствата и за по-голяма покупателна способност, са разделени на различни фракции и някои са съставили конкуриращи се избирателни листи. \"В момент, когато някои хора флиртуват с крайната десница, най-пресен пример на което е неотдавнашната среща на \"жълти жилетки\" с (италианския вицепремиер) Луиджи Ди Майо, трябва да си зададем въпроси за бъдещето си\", пише Тиери Пол Валет, водач на листата \"Сбор на гражданските жълти жилетки\". В тази листа засега има 10 кандидати за евродепутати при необходими 79 за участие в изборите през май.", "date": "2019.02.08", "title": "20-ина \"жълти жилетки\" се събраха в Сан Ремо за \"Европа на народите\""}
{"url": "https://www.24chasa.bg/novini/article/7289019", "text": "\"С Преспанското споразумение Скопие и Атина допринесоха за европейската история\", заяви днес германският държавен министър по европейските въпроси Михаел Рот в изявление за АНА-МПА. Той отбеляза, че опасенията на някои гърци, че споразумението ще доведе до загуби, са безпочвени. Напротив, изтъкна Рот, с решаването на спора за името след 27 години хората всъщност ще спечелят много, предаде БТА. \"Добросъседските отношения, помирението и сътрудничеството са предпоставки за мир, стабилност и просперитет и за двете страни, но и за по-широкия регион\", подчерта германският министър. Той изрази надежда, че \"младите хора в Гърция и Северна Македония най-накрая ще се срещнат и ще създадат приятелство, оставяйки предразсъдъците зад гърба си\".", "date": "2019.02.08", "title": "Германски министър: Скопие и Атина допринесоха за европейската история"}
{"url": "https://www.24chasa.bg/novini/article/7288817", "text": "Столичната ул. “Фритьоф Нансен” ще стане цялата двупосочна напролет. Причината е удължаването от април на трасето на тролей №7, който ще свързва “Лозенец” с “Люлин”. Част от маршрута му ще покрива трасето на някогашния трамвай №6. Освен двупосочното движение в участъка между булевардите “В. Левски” и “П. Евтимий”, ще се реорганизира и паркирането по улицата - става успоредно, съобщи зам.-кметът Дончо Барбалов при проверката на изграждането на тролейбусното трасе. Новият тролей ще тръгва от “Манастирски ливади” по булевардите “Арсеналски” и “Черни връх”, ул. “Фр. Нансен”, Руски паметник, “Опълченска” до “Люлин”. В обратна посока трасето на най-дългата тролейбусна линия в столицата ще минава през тунела под НДК. Заради промените тази неделя тунелът ще е затворен в посока бул. “Черни връх”. От вторник ще продължи ремонтът на ул. “Шишман”. Затваря се участъкът от ул. “Граф Игнатиев” до ул. “Ген. Паренсов”. Посоката на движение по ул. “Ген. Паренсов” до “Шишман” ще е откъм бул. “В. Левски”. Работата ще продължи 50 дни.", "date": "2019.02.08", "title": "“Фр. Нансен” двупосочна от април заради нов тролей"}
{"url": "https://www.24chasa.bg/novini/article/7289070", "text": "Отворени са офертите в обществената поръчка за избор на изпълнители при рехабилитацията на 33,5 км от Айтоския проход - най-удобната и бърза връзка за шофьорите от Варненска област с АМ „Тракия“, съобщиха от пресцентъра на АПИ. Ремонтът ще се финансира от Оперативна програма „Региони в растеж“ 2014-2020 г. Общата индикативната стойност е 19 671 080 лв. без ДДС. Проектът за ремонт на третокласен път ІІІ-208 е обособен в два лота. В лот 29 е участъкът между Провадия и Дъскотна (от км 49+184 до км 65+933), с дължина 16.749 км. Индикативната стойност е 11 552 859 лв. без ДДС. Отворените оферти по реда на постъпването им в деловодството на АПИ са на: • ИСА 2000 ЕООД; • Сдружение Провадия – Айтос, в което са: ПСТ Груп ЕАД, Бургаспътстрой АД; • ДЗЗД Аккорд Кънстракшънс Строй, с участници: Аккорд Строително Промишлена Инвестиционна Корпорация АД, Ер Кънстракшънс ООД и Авто - строй ООД. В лот 30 е отсечката от Дъскотна до Айтос (от км 65+933 до км 82+749), с дължина 16.816 км. Индикативната стойност е 8 118 221 лв. без ДДС. Отворените оферти са на: • ИСА 2000 ЕООД ; • Консорциум Страбаг Лот 30 ДЗЗД, с участници: Щрабаг ЕАД, Страбаг Сп.З о.о. - Клон България КЧТ; • ДЗЗД ПС Айтос 2018, в което са: Инжстройинженеринг ЕООД и Валирион ЕООД; • Сдружение Провадия – Айтос, в което са: ПСТ Груп ЕАД, и Бургаспътстрой АД; • Трейс Груп Холд АД; • Автомагистрали-Черно море АД. Срокът за изпълнение на строително-монтажните работи е 15 месеца. С реализирането на проекта ще се подобри технико-експлоатационното състоянието на отсечката, ще се осигури оптимална скорост при пътуване и ще се повиши безопасността на движение.", "date": "2019.02.08", "title": "Отвориха офертите за ремонта на Айтоския проход"}
{"url": "https://www.24chasa.bg/novini/article/7288757", "text": "Пратеникт на САЩ за Северна Корея се върна днес в Сеул след тридневни разговори в Пхенян, за уточняване на детайлите около втората среща между президента на САЩ Доналд Тръмп и севернокорейския лидер Ким Чен Ун, съобщи южнокорейската агенция Йонхап, цитирана от Асошиейтед прес. По-рано тази седмица Тръмп съобщи, че ще се срещне с Ким на 27 и 28 февруари във Виетнам. Той обаче не уточни къде точно във Виетнам ще разговаря с Ким и какво ще обсъждат, предаде БТА. Севернокорейските държавни медии не са коментирали тези планове. Йонхап съобщи, че Стивън Бигън, американският специален представител за Северна Корея, е пристигнал в американската военно-въздушна база в Осан, близо до Сеул. Очаква се той да информира представители на южнокорейските власти за посещението си в Северна Корея. Преди да отиде в Пхенян, Бигън беше в Сеул за разговори за предстоящата среща Тръмп-Ким. Предполага се, че американският пратеник е обсъдил конкретни стъпки за разоръжаване, които Северна Корея би могла да обещае на срещата на върха във Виетнам и какви съответни стъпки са склонни да направят САЩ, отбелязва АП. Оглавяваните от Съединените щати дипломатически усилия за отказ на Северна Корея от програмата й за ядрени оръжия имат незначителен напредък от срещата Тръмп-Ким в Сингапур през юни миналата година. Тогава севернокорейският лидер обеща да работи за \"пълна денуклеаризация\" на Корейския полуостров, без обаче да представи ясен график или пътна карта. Според експерти Ким е решен да постигне облекчаване на наложените от САЩ санкции, за да помогне за съживяване на севернокорейската икономика, докато Тръмп, изправен пред американски вътрешни проблеми като разследването за намеса на Русия в изборите, се нуждае от постижения във външната политика, отбелязва АП. Ако и втората среща на върха между Съединените щати и Северна Корея не успее да осигури пробив, скептицизмът около настоящата ядрена дипломация ще нарасне. Някои експерти смятат, че Пхенян се опитва да използва преговорите, за да отслаби санкциите и да спечели време за усъвършенстване на оръжейните си програми.", "date": "2019.02.08", "title": "Експерти: Ким Чен Ун е решен да се облекчат наложените от САЩ санкции"}
{"url": "https://www.24chasa.bg/novini/article/7286742", "text": "Двама мъже държат ключовете за съдбата на Венецуела. Единият е Николас Мадуро, действащ президент, избран с 67,8% от гласовете на избори през 2018 г., които още тогава опозицията в страната и много съседни страни обявиха за манипулирани и нечестни. Другият е Хуан Гуайдо - 35 годишен опозиционен лидер, доскоро абсолютно непознат на международната сцена и самообявил се за временен президент по силата на венецуелската конституция. И двамата се борят за доверието на един изстрадал народ, подложен в последните години на огромна хуманитарна криза.  Ще успее ли Мадуро да се задържи на власт с подкрепата на военните, които в болшинството си все още са му верни? Ще успее ли неопитният Гуайдо да обедини разпокъсаната опозиция и да използва масивната чуждестранна подкрепа, за да поведе съгражданите си към демокрация и благоденствие, без да попада под тоталната чужда опека? \"24 часа\" опита да сравни пътя на двамата президенти, от които зависи изходът на битката на Венецуела", "date": "2019.02.08", "title": "Венецуела: Кой кого (инфографика)"}
{"url": "https://www.24chasa.bg/novini/article/7288662", "text": "Какви действия са били предприети от Министерството на туризма по отношение на сигналите за нарушения по Черноморското крайбрежие, какви проверки са извършени и какви констатации са направени, попитаха министър Ангелкова бургаските депутати Ивелина Василева, Димитър Бойчев и Диана Саватева на петъчния парламентарен контрол. „Компетентността по Закона за устройство на черноморското крайбрежие (ЗУЧК) е на няколко министерства, едно от което е това на туризма, което спрямо правомощията си, е реагирало на подадените сигнали за нарушения, свързани със строителни дейности по плажната ивица, както и с унищожаване на природни забележителности. Това е чувствителна и важна тема за цялата общественост, с колегите ми сме отправили питания и към МОСВ, МРРБ, свързани със сигналите. Това е наследен порок и заради приетите подробни устройствени планове през 2005, 2006 и 2007 г. преди действието на ЗУЧК и съответно издадените разрешителни за строителство. Трябва да направим всичко възможно подобни ситуации да бъдат ограничени\", заяви народният представител Димитър Бойчев. Той определи като криминален акт заравняването на дюните в къмпинг \"Смокиня\". Случаят с дюните може да бъде разграничен от останалите сигнали за строителни дейности. Този казус е в съда и се надявам да има налагане на закона в цялата му строгост. По този начин ще се превърне в превантивна мярка срещу други подобни нарушения\", каза народният представител. Относно сигнал за изграждане на заведение на плаж \"Шкорпиловци-юг\" в близост до брега, министерството на туризма е констатирало, че обектът е преместваем и отговаря на одобрената от ведомството схема за стопанисване на ивицата. При проверка от Министерството на туризма за строителни дейности до плажа на къмпинг „Градина\" е показала, че става дума за изкопни работи в частен имот. Те са преустановени, в компетенциите на ДНСК е оповестена продължаващата проверка на цялостната документация. Колкото до местността Алепу край Созопол - след проверка на ДНСК като компетентен орган и след резултатите от нея е издадена заповед за прекратяване на строителните дейности, информира Ангелкова. Според нея когато има съмнение за границите - дали дадено строителство попада в територията на морския плаж или извън нея, Министерството на туризма извършва координирани действия с всички ведомства.", "date": "2019.02.08", "title": "Депутат за заравнената дюна на \"Смокиня\": Това е криминален акт"}
{"url": "https://www.24chasa.bg/novini/article/7288735", "text": "0,49% по-евтин газ за второто тримесечие прогнозира \"Булгаргаз\". От 1 април цената ще бъде 44,58 лв. за мегаватчас (без цени за достъп, пренос, акциз и ДДС), изчисляват от компанията.  В сравнение с утвърдената цена за първото тримесечие, прогнозната за второто се намалява с 0,22 лв. за мегаватчас. Прогнозното намаление се дължи на очакваните по-ниски доставни цени на природния газ от внос. Прогнозната цена на природния газ отчита влиянието на ценообразуващите фактори към 7 февруари и е неокончателна. Окончателното предложение на “Булгаргаз“ ЕАД за утвърждаване цената на природния газ ще бъде внесено в КЕВР на 8 март.", "date": "2019.02.08", "title": "0,49% по-евтин газ през второто тримесечие"}
{"url": "https://www.24chasa.bg/novini/article/7288767", "text": "Компанията собственик на таблоида \"Нешънъл енкуайърър\" Америкън медия инк. (АМИ) заяви, че е спазила закона при отразяването на любовната афера на развеждащия се шеф на Амазон Джеф Безос. В същото време тя увери, че ще направи внимателна проверка на неговите твърдения, че е бил шантажиран, и ще предприеме каквито действия са необходими, предадоха Ройтерс и Асошиейтед прес.  припомня БТА. Безос, който е най-богатият човек на света, и съпругата му обявиха миналия месец, че се развеждат след 25 години брак. В същия ден \"Нешънъл енкуайърър\" публикува статия, в която се казваше, че Безос имал любовна афера с бившата телевизионна водеща Лорън Санчес и в която се представяха в детайли лични съобщения на Безос, с които изданието се било сдобило. За разследването Безос наел частният следовател Гавин де Бекър, който трябвало да провери дали източник на компрометиращите снимки и лични съобщения не е братът на Санчес. Той бил привърженик на президента на САЩ Доналд Тръмп и нееднократно публично критикувал Безос, че в. \"Вашингтон пост\" публикува невярна информация за държавния глава. В хода на разследването Де Бекър пък казал на медийната компания, притежаваща изданието, че смята изнасянето на лична информация за Безос за политически мотивирана атака. Безос, Амазон и притежаваният от него вестник \"Вашингтон пост\" са критикувани редовно в Туитър от Тръмп.", "date": "2019.02.08", "title": "Собственикът на таблоида се защити от обвиненията на Джеф Безос в шантаж"}
{"url": "https://www.24chasa.bg/novini/article/7288803", "text": "ДФ \"Земеделие\" - Разплащателна агенция, приключи оценката на административното съответствие и допустимост на 161 проекта, подадени от малките общини, съобщиха от фонда, цитирани от БТА. Инвестиционните предложения са по четири процедури, обявени чрез ИСУН. Те са по подмярка 7.2 - \"Инвестиции в създаването, подобряването или разширяването на всички видове малка по мащаби инфраструктура\", от мярка 7 - \"Основни услуги и обновяване на селата в селските райони\", от ПРСР - 2014-2020 година. Публикувани са и списъците с проектите, които не преминават на следващ етап - техническа и финансова оценка. Списъците обхващат инвестиционните предложения, подадени по процедурите. Предложението за отказ ще бъде изпратено на кандидатите и чрез ИСУН. В едноседмичен срок след получаването му, те могат да подадат възражения пред изпълнителния директор на ДФЗ-РА. Кандидатите, които са допустими за подпомагане, ще бъдат поканени за подписване на административни договори. Това ще стане след приключване на процедурата по обжалване, допълват от ДФЗ. Всички проектни предложения, подадени от общините за реконструкция на детски градини, преминават оценка за административно съответствие и допустимост. За тях ще бъде извършена техническа и финансова оценка, се посочва в съобщението.", "date": "2019.02.08", "title": "Фонд \"Земеделие\" завърши оценяването на 161 общински проекта"}
{"url": "https://www.24chasa.bg/novini/article/7288816", "text": "\"Световният ред се разпада\", заяви днес председателят на Мюнхенската конференция по сигурността Волфганг Ишингер, цитиран от ДПА. Агенцията отбелязва, че седмица преди началото на тазгодишното издание на авторитетния форум, с това предупреждение, Ишингер не е допринесъл за успокояване на опасенията за нарастваща глобална несигурност. Представата за световен ред, основан на общи правила и подредена глобална структура, едва ли може да бъде запазена, каза германският дипломат ветеран в Мюнхен. Той прогнозира, че съперничеството между свръхсилите ще придобие по-ясно очертание в бъдеще. В частност Ишингер изрази съжаление за прекратяването на действието на Договора за ликвидиране на ракетите със среден и малък обсег между САЩ и Русия. Това е \"трагедия за европейската структура за сигурност\" и събитие със сериозни последици, каза той. Съществува също опасност други споразумения между САЩ и Русия в областта на разоръжаването да бъдат блокирани. Съединените щати първи се оттеглиха от датиращия от 1987 г. договор миналата седмица, а Русия отговори с аналогична мярка. И двете страни се обвиняват взаимно в нарушаване на споразумението. Решението на френския президент Еманюел Макрон да не участва в Мюнхенската конференция, според Ишингер, очевидно се дължи на вътрешнополитически причини. Отказът на Макрон, получен в Мюнхен преди седмица, няма нищо общо със спорните въпроси между Германия и Франция като газопровода \"Северен поток - 2\", отбеляза той. \"Разбирам, че е трябвало да подреди отново приоритетите си\", каза Ишингер, имайки предвид политическата криза с протестното движение на \"жълтите жилетки\". Мюнхенската конференция по сигурността, насрочена за 15-17 февруари, е най-големият експертен форум по политиката за сигурност в света. Тази година в нея се очаква да участват близо 100 министри и 40 държавни глави. Сред ораторите ще бъдат германският канцлер Ангела Меркел и американският вицепрезидент Майк Пенс. Председателката на Камарата на представителите в Конгреса на САЩ Нанси Пелоси, която е политически съперник на президента Доналд Тръмп, също се очаква да вземе участие във форума.", "date": "2019.02.08", "title": "Шефът на Мюнхенската конференция по сигурността: Световният ред се разпада"}
{"url": "https://www.24chasa.bg/novini/article/7288017", "text": "От 27 до 29 март град Нанкин ще бъде домакин на 17-та Международна конференция на производителите и търговците на стомана, съобщиха от Китайската асоциация за желязо и стомана (CISA), цитирани от  . На нея ще бъдат обсъдени редица теми, свързани с възможностите пред китайската икономика и влиянието ѝ върху глобалния пазар на стомана, мерките на сектора за опазване на околната среда. Участниците ще се запознаят в детайли с китайския износ и внос, както и с последните тенденции в сектора в световен план. Международна конференция на производителите и търговците на стомана бе създадена през 2000 г. и оттогава насам се утвърди като важна платформа за компаниите в сектора. Освен това тя е и прозорец за китайската стоманодобивна индустрия към света и шанс на външни играчи да се запознаят и установят контакти в страната.", "date": "2019.02.08", "title": "Нанкин ще бъде домакин на 17-та Международна конференция на производителите и търговците на стомана"}
{"url": "https://www.24chasa.bg/novini/article/7288850", "text": "Корпусът на гвардейците на Ислямската революция представи днес нова балистична ракета с обсег 1000 километра, предаде Франс прес, като се позова на иранската агенция Сепах. Ракетата се казва Дезфул и е по-модерен модел на ракетата Золфагар с обсег 700 километра, отбелязва ТАСС, цитирана от БТА. Иран обяви в събота, че е изпитал успешно крилата ракета с обсег над 1350 километра. Тя се нарича \"Ховейзе\" и новината за теста съвпадна с 40-ата годишнината от Ислямската революция, припомня Франс прес. Новата ракета \"Дезфул\" беше представена от бригаден генерал Амирали Хаджизаде, командващ авиокосмическите сили на Корпуса на гвардейците на Ислямската революция, и от генерал Мохамед Али Джаафари. Представянето стана в завод за производство на ракети, чието местонахождение не бе уточнено в съобщението на агенция Сепах. Иран казва, че разполага с ракети с обсег до 2000 километра, които поставят Израел и американски военни бази в региона в обхвата им, припомня Ройтерс. Агенцията допълва, че иранската полуофициална агенция Фарс е публикувала днес снимки от подземно ракетно предприятие в Иран, наречено \"Подземен град\". Същевременно днес Държавният департамент на САЩ призова Иран да спре дейностите, които нарушават резолюциите на ООН, предаде Ройтерс. Изявлението беше по повод изстрелването на сателит от Иран миналия месец. Иран вече каза, че ще е готов за ново изстрелване след няколко месеца.", "date": "2019.02.08", "title": "Иран с нова ракета с обсег 1000 км"}
{"url": "https://www.24chasa.bg/novini/article/7288808", "text": "Платформата за граждански диалог \"Европа в нашия дом\" стартира официално на 11 февруари 2019 г. (понеделник) във Велико Търново. Събитието ще се проведе в Аулата на ВТУ \"Св. Св. Кирил и Методий\", а началният му час е 11:00 ч., съобщиха от пресцентъра на ГЕРБ. В рамките на гражданския диалог \"Европа в нашия дом\" ще бъдат дискутирани националните и местните политики в сферата на образованието. На вниманието на обществеността ще бъде представено развитието на различните населени места в съответния регион и как европейската солидарност е допринесла за това. Организирането на гражданска платформа по тема образование ще мотивира много млади хора за повече знания и переспективи за просперитета на България и Европа. На форума в Аулата на ВТУ \"Св. Св. Кирил и Методий\" ще присъстват председателят на ПГ на ГЕРБ и зам.-председател на партията Цветан Цветанов, министърът на образованието и науката Красимир Вълчев, неговите заместници Таня Михайлова и Деница Сачева, зам.-председателят на образователната комисия в парламента Галя Захариева, както и кметът на Велико Търново инж. Даниел Панов и областният управител на Велико Търново проф. Любомира Попова. На гражданския диалог в старата ни столица са поканени да вземат участие и представители на образователните, университетските и обществените среди от региона.", "date": "2019.02.08", "title": "Гражданският диалог \"Европа в нашия дом\" стартира във Велико Търново"}
{"url": "https://www.24chasa.bg/novini/article/7288879", "text": "Турция ще осуети всеки заговор срещу нейните интереси и цели, заяви днес президентът Реджеп Тайип Ердоган на митинг в Сивас (Централна Турция) по повод местните избори в Турция на 31 март, предаде Анадолската агенция, цитирана от БТА. Нашето отечество, нашето знаме, нашата държава, нашата нация и нашата независимост са нашата чест, заяви Ердоган. Ердоган организира в Сивас първия митинг в предизборната кампания на управляващата Партия на справедливостта и развитието за местните избори. Валията на Сивас Салих Айхан открои по-рано тази седмица символичното значение на днешната визита на президента в централноанадолския град. Валията каза, че визитата се осъществява \"на стогодишнината откакто в Сивас бяха поставени основите на националната освободителната война\" (Турската война за независимост между май 1919 г. и октомври 1923 г.). Това, което казахме преди 100 години в Сивас, го повтаряме отново на същото място 100 години по-късно, заяви днес Ердоган. Ще пречупим всяка ръка, насочена срещу нашето отечество, знаме, независимост, подчерта Ердоган.", "date": "2019.02.08", "title": "Ердоган на първия предизборен митинг: Турция ще осуети всеки заговор"}
{"url": "https://www.24chasa.bg/novini/article/7288883", "text": "                                                                                                                                                                                                                                                                                                                  Един от най-добрите посланици - Меглена Плугчиева, вече е официално представителят на България в Черна гора. Нейно Превъзходителство връчи акредитивни писма на президента Мило Джуканович. След успешни мандати в Берлин и Берн, бившият вицепремиер по еврофондовете, чертае проекти между София и Подгорица. Първата среща между държавния глава на Черна гора и новия български посланик бе в президентския дворец в старата столица - Цетине. Преди да поеме новата дипломатическа мисия, Плугчиева сподели пред дни две от своите идеи - да изработи общ балкански туристически път с паметници на ЮНЕСКО, който да се предлага на големите пазари. Българският дипломат вече работи и за създаване в Черна гора на международен институт за устойчиви технологии за Югоизточна Европа. ", "date": "2019.02.08", "title": "След Берлин и Берн, днес Подгорица прие  Н. П. Плугчиева (Видео)"}
{"url": "https://www.24chasa.bg/novini/article/7288893", "text": "Областната дирекция на МВР в Бургас издирва 47-годишния Костадин Стоянов Йонев от Средец, който на 04.02 т.г. напуснал дома си заедно с личния си лек автомобил „Фолксваген Поло”, бургаска регистрация и до момента е в неизвестност. На 7-ми автомобилът е открит в района на Приморско, но от Йонев няма и следа. Мъжът е висок 191 см., слаб, с кафеви очи и прошарена коса (има проблеми с едното око). ОДМВР – Бургас призовава гражданите, разполагащи с някаква информация относно местонахождението на  Йонев.", "date": "2019.02.08", "title": "47-годишен от Средец в неизвестност, колата му открита край Приморско"}
{"url": "https://www.24chasa.bg/novini/article/7288919", "text": "Румънското външно министерство заяви, че противоракетният щит на НАТО представлява \"действие, пропорционално на настоящите заплахи\", след като Русия призова САЩ да унищожат ракетните си системи, разположени в румънската база Девеселу, предаде Аджерпрес. , предаде БТА. Концепцията на противоракетния щит на НАТО представлява пропорционално на настоящите заплахи действие, което е в съответствие с международните ангажименти, включително Договора за ликвидиране на ракетите със среден и малък обсег (ДЛРМСО), а всеки опит на Руската федерация да отрече това представлява \"груба дезинформация\" и опит да се отклони вниманието от реалното нарушаване на този договор от руската държава, се посочва в съобщение на румънското външно министерство. Позицията на министерството е публикувана след консултации между външния министър Теодор Мелешкану с генералния секретар на НАТО Йенс Столтенберг и със съюзниците от алианса, отбелязва агенцията. \"Изразената от министерството на отбраната на Руската федерация позиция по отношение на нарушаване на разпоредбите на ДЛРМСО от страна на противоракетната система на НАТО, чийто компоненти са разположени и в Девеселу, е напълно неуместна, тъй като противоракетната система в Девеселу не е обект на ДЛРМСО\", подчертава министерството. Румънската страна отново подчертава, че \"противоракетната система на НАТО, чиито елементи са разположени в Румъния, няма никакъв офанзивен капацитет, тъй като е изцяло дефанзивен инструмент, изключотелно важен за обезпечаването на сигурността на евроатлантическото пространство\".", "date": "2019.02.08", "title": "Румъния към Русия: Противоракетният щит на НАТО е заради настоящите заплахи"}
{"url": "https://www.24chasa.bg/novini/article/7288720", "text": "В Комисията за енергийно и водно регулиране (КЕВР) днес беше проведена работна среща между ръководството на регулатора и Националната енергийна камара, съобщиха от регулатора, цитирани от БТА. В разговора, които се състоя по инициатива на Камарата, от страна на Комисията са участвали председателят на КЕВР Иван Иванов, членове на регулатора и експерти, а Националната енергийна камара е била представена от членовете на УС на сдружението. На разговорите днес са били обсъдени поставени от Камарата въпроси, свързани с необходимостта от промени в сегашния механизъм за постигане на националните цели в областта на енергийна ефективност, с функционирането на пазара на балансираща електроенергия, както и ролята на регулатора за осигуряване на прозрачността на борсовата търговия с електроенергия и недопускане на злоупотреби от страна на пазарни участници. Обменени са били мнения и относно повишените цени на квотите за въглеродните емисии на международните пазари и тяхното влияние върху бъдещите ценови решения на КЕВР, допълват от регулатора. Във връзка с една от обсъжданите теми - за енергийна ефективност, участниците в срещата са изразили общото мнение, че мерките по механизма за постигане на националните цели не трябва да доведат до допълнително финансово натоварване на крайните клиенти и на цялата енергийна система. Председателят на енергийния регулатор Иван Иванов е подчертал, че основна отговорност за политиката в областта на енергийната ефективност имат Министерството на енергетиката и Агенцията за устойчиво енергийно развитие. Той е уверил, че при обсъжданията на мерките Комисията ще настоява те да бъдат изцяло обосновани и реалистични и да не доведат до повишаване на крайните цени на електроенергията за потребителите, се посочва в съобщението.", "date": "2019.02.08", "title": "КЕВР и Националната енергийна камара обсъдиха актуални въпроси в енергийния сектор"}
{"url": "https://www.24chasa.bg/novini/article/7288645", "text": "Миграционната служба на Колумбия обяви днес, че е отменила разрешителните за еднодневно пребиваване на 300 венецуелски политици и техни роднини, които подкрепят режима на Николас Мадуро, предаде Ройтерс. \"Не е разбираемо, докато (венецуелци) мигрират заради глад и нужда, поддръжници на диктатурата да ползват тези привилегии и да влизат в нашата страна, като използват тази карта да пазаруват и за други неща\", каза директорът на колумбийската миграционна служба Кристиан Крюгер. Сред лицата, на които е забранено да ползват пропуска си за влизане в Колумбия, са Вуелма Мора, бивш губернатор на венецуелския щат Тачира, губернаторът на Сулия Ерика Фариас и кметът на Каракас Сандра Облитас, предаде БТА. Колумбия е поела голяма част от около 800-те хиляди венецуелци, напуснали родината си заради недохранване и политическата криза. Според някои данни по време на мандатите на покойния президент Уго Чавес и приемника му Николас Мадуро от Венецуела са емигрирали четири милиона души, отбелязва Ройтерс. Вчера венецуелските власти не допуснаха автоколона с хуманитарна помощ да влезе в страната от Колумбия. Мадуро заяви, че доставката на помощи, включително от САЩ, е \"политическо шоу\".", "date": "2019.02.08", "title": "Колумбия забрани на поддръжниците на Мадуро да пазаруват в страната"}
{"url": "https://www.24chasa.bg/novini/article/7288657", "text": "В сградата на Софийската митрополия се състоя третото заседание на Междуведомствената комисия за ремонтно-реставрационните дейности в патриаршеския ставропигиален храм-паметник \"Св. Александър Невски\". Това съобщиха от Българската патриаршия. Комисията, която беше създадена през 2016 г. по инициатива на Светия синод на БПЦ-БП и по разпореждане на министър-председателя Бойко Борисов, със задача да извърши всички необходими подготвителни действия и да предложи нужните решения за започване на ремонтно-реставрационните работи по катедралата, се председателства от Ловчанския митрополит Гавриил. Нейни членове са представители на БПЦ-БП, на Министерството на културата, Министерството на регионалното развитие и благоустройството, на Министерството на финансите, на Дирекцията \"Вероизповедания\" към МС и на Столичната община. По предложение на комисията и благодарение на отпуснати от правителството средства, в края на 2017 г. беше възложено изготвянето на \"Техническа експертиза за оценка на състоянието на Патриаршеския храм-паметник\" на Университета за архитектура, строителство и геодезия, припомнят от БПЦ. На днешното заседание готовата експертиза, както и препоръките за необходимите мерки за възстановяване и ремонт, са били представени от проф. д-р Иван Марков - ректор на университета. В продължение на повече от осем месеца екип от висококвалифицирани експерти от университета, професори и ръководители на катедри, е извършил най-прецизното досега обследване на състоянието на храма, като са използвани съвременни научни и технически методи. Проф. Марков е обобщил основния извод на експертизата, извършен от неговите колеги, с думите: \"Състоянието на храма е толкова добро, че може да се определи с думата чудо\". Храмът е проектиран преди сто години от руския архитект проф. Померанцев, изчисленията по статика са правени в Германия, а стоманената конструкция, използвана за него, е произведена във Великобритания от най-висококачествена английска стомана. Катедралата \"Св. Александър Невски\" е изпълнена преди сто години с такъв професионализъм, с такова чувство за отговорност и с такова качество на влаганите материали, че времето е оставило само някои повърхностни белези, пукнатини и течове, които не влияят на основното състояние на сградата, което е много добро. Това, което е наложително да бъде извършено в храма, е подобряване на ВиК и на електроинсталацията, оглед на покривите за спиране на течовете, запълване на някои установени пукнатини със специални смеси и други необходими и неотложни ремонти, които са нормални за всяка сграда с този обем и на тази възраст, се посочва в съобщението. В него се казва, че според експертизата ориентировъчната стойност на ремонта ще бъде около 4 000 000 лв., което е в пъти по-малко от сумите, за които се говореше в публичното пространство. Комисията е изразила благодарност на проф. Марков и единодушно е решила, че следващият етап от реализирането на цялостния проект - ремонт на патриаршеската катедрала \"Св. Александър Невски\" - проектиране на ремонтите дейности, би следвало отново да бъде възложено на УАСГ, поради показания изключителен професионализъм, чувство за отговорност и пиетет към тази национална светиня, се посочва в съобщението. Комисията е отправила и молба към МК да предложи начина, по който да бъде извършена втората необходима експертиза - тази на стенописите, защото веднага след извършването на ремонтните дейности, ще трябва да се пристъпи към тяхното възстановяване. С резултатите от експертизата ще бъде запознат министър-председателя Бойко Борисов, благодарение на който започна инициативата за реставриране на този най-главен български православен храм, като ще бъде потърсено съдействието на правителството за реализирането на следващите етапи от проекта, информират от БПЦ.", "date": "2019.02.08", "title": "Експерт: Състоянието на храма \"Св. Ал. Невски\" е толкова добро, че може да се нарече чудо"}
{"url": "https://www.24chasa.bg/novini/article/7288659", "text": "Австрийският министър на правосъдието Йозеф Мозер, който се намира в Букурещ за участие в неформалната среща на Съвета по правосъдие и вътрешни работи, заяви, че подкрепя Лаура Кодруца Кьовеши за ръководител на Прокуратурата на Европейския съюз, съобщава информационният сайт Зиаре. По-рано тази седмица сайтът съобщи, че бившата ръководителка на румънската Национална дирекция за борба с корупцията (НДБК) Лаура Кодруца Кьовеши е на първо място в списъка от трима кандидати за поста главен прокурор на Европейската прокуратура, предава БТА. \"Подкрепям кандидатурата й именно защото процесът на селекция беше много строг. Искам да акцентирам върху факта, че имаше три кръга консултации: един на 20 декември, следващият на 11 януари, когато от 24 кандидати бяха селектирани 11-те най-добри. Последваха два дни интервюта - на 30 и 31 януари, а след тези процедури беше съставен краткият списък, в който г-жа Кьовеши се намира на първо място. Нямам никакво съмнение, че тя заслужава това място. Сега ще си кажат думата и Европейският парламент и Съветът (на ЕС)\", посочи австрийският правосъден министър. Румънското правителство и министърът на правосъдието Тудорел Тоадер обаче не подкрепят Кьовеши за тази функция. Тоадер съобщи, че ще информира колегите си от ЕС за \"злоупотребите\", извършени от бившата шефка на антикорупционната агенция и ще им изпрати решението на Конституционния съд, което задължи президента Клаус Йоханис да я отстрани от длъжност през лятото на миналата година. \"Мисля, че членовете на селекционната комисия не познават злоупотребите, извършени от Лаура Кодруца Кьовеши срещу гражданите, срещу правовата държава. Във Франция или Германия един прокурор не би могъл да извърши толкова злоупотреби, защото щеше да бъде освободен от съдебната система\", заяви Тоадер по-рано тази седмица. От списъка на одобрените за европейски прокурор, в който фигурират също още двама кандидати - Жан-Франсоа Бонер от Франция и Андрес Ритер от Германия, ще бъде избран победителят в конкурса за поста от Европейския парламент и Европейския съвет чрез консенсус. Гласуването в ЕП и в Съвета ще се състои в края на февруари и в началото на март. Според регламента европейският главен прокурор има 7-годишен мандат, който не може да се подновява. Европейската прокуратура, която се очаква да заработи от 2020 г., ще разследва и изправя пред съда извършителите на престъпления, които засягат финансовите интереси на ЕС, като и трансграничните случаи на корупция, пране на пари и данъчни измами, при които щетите са на стойност над 10 милиона евро.", "date": "2019.02.08", "title": "Австрия подкрепя  Лаура Кьовеши за ръководител на Европейската прокуратура"}
{"url": "https://www.24chasa.bg/novini/article/7288431", "text": "Не са  , а само на вземания на общината. Това съобщават от Камарата на Частните съдебни изпълнители от името на ЧСИ Соня Димитрова. Повод са информации, че общински дълг от 238 000 лв. е станал причина над 300 жители и фирми от община Неделино да получат запорни съобщения. Ето пълният текст на съобщението на съдебния изпълнител до медиите: По изпълнителното дело с длъжник Община Неделино не са налагани запори на банкови сметки на трети лица. Наложени са запори на вземания на Община Неделино за данъци и такси от трети лица, на основание чл. 507 и сл. ГПК във вр. с чл. 520 ГПК. Наложените запори са законосъобразни и в унисон със съдебната практика, в т.ч. и на Окръжен съд Смолян. По изпълнителното дело не са постъпвали суми в изпълнение на наложените запори. Използваните данни са предоставени от взискателя, като същите включват ЕИК и адреси на фирми, еднолични търговци и на лицата - представляващи/ управляващи посочените търговци, в т.ч. еднолични такива, като същите са публични и са извлечени от търговския регистър. И до настоящия момент задължението по изпълнителното дело не е платено от община Неделино, въпреки че производството е започнало още през 2017 г. и към него е присъединено вземане, произтичащо от трудово правоотношение.", "date": "2019.02.08", "title": "ЧСИ: Няма запорирани сметки на жители на Неделино"}
{"url": "https://www.24chasa.bg/novini/article/7288437", "text": "От 12 февруари 2019 г (вторник) продължава реконструкцията на ул. „Цар Шишман“ в участъка от ул. „Граф Игнатиев“ до ул. „Ген. Паренсов“, съобщиха от пресцентъра на Столична община. Ще бъде въведена временна организация на движението. Няма да се допускат автомобили в ремонтирания участък, а посоката на движение по ул. „Ген. Паренсов“ до ул. „Цар Шишман“ ще е от към бул. „Васил Левски“. Ще бъдат направени нови тротоари, като ширината на този от страната на сградите ще бъде удвоена, ще бъдат обновени настилките, осветлението и озеленяването. Временно ще бъдат поставени ограждения, а работата ще се изпълнява поетапно, за да е максимално облекчен достъпът на пешеходци. От 12 до 28 февруари ще се работи по реконструкцията, разширяването на тротоара и полагането на бетон от страната на сградите. Вторият етап от работата ще е от страната на църквата „Св. Седмочисленици“. Следва полагането на новите настилки по тротоарите и пътното платно. Очаква се работата да продължи около 50 дни, но ще се налага спирането й при влошаване на метеорологичните условия. Допълнителна информация ще можете да получавате всеки четвъртък от 11 до 11,30 във временните офиси на строителната фирма на ъгъла на бул. „Патриарх Евтимий“ и ул. „Хан Крум“. ", "date": "2019.02.08", "title": "От вторник продължава реконструкцията на ул. „Цар Шишман“ в София"}
{"url": "https://www.24chasa.bg/novini/article/7288350", "text": "Пакет \"Мобилност\" се отлага и засега няма да бъде поставен на гласуване в пленарната зала на Европейския парламент. Това е уверил шефът на Европейския парламент Антонио Таяни водача на евродепутатите от ГЕРБ/ЕНП и зам.-председател на Европейската народна партия Андрей Ковачев. Винаги сме споделяли позицията, че този важен законодателен акт не трябва да бъде приеман няколко месеца преди изборите за нов Европейски парламент. Новият състав на парламента трябва да вземе това решение, напомни Ковачев. Това е и позицията, която миналия месец защити в Страсбург министърът на транспорта Росен Желязков - въпросът да се замрази до края на мандата на ЕП през май. Вчера Европейският парламент проведе конференция на президентите на политически групи, част от които натиснаха пакетът да влезе в пленарната зала в Страсбург още през февруари. След шеметни совалки опасността е била отбита засега, твърдят източниците ни.", "date": "2019.02.08", "title": "Чудесна новина за България. Шефът на Европарламента: Пакет \"Мобилност\" се отлага"}
{"url": "https://www.24chasa.bg/novini/article/7288443", "text": "Жители на Североизточна Румъния се събраха на протест днес на Площада на победата в Букурещ, за да призоват властите да ускорят изграждането на магистрала, която трябва да свърже централната част на страната с молдовската граница, съобщава информационният сайт Зиаре. Десетки членове на различни асоциации се включиха в протеста, скандирайки \"Искаме магистрала!\". Те поискаха да бъдат приети от премиера Виорика Дънчила и от председателите на двете камари на парламента. Протестиращите твърдят, че североизточната част на Румъния остава изолирана от останалата част на страната, което пречи на комуникациите, включително и на инвестициите в зоната, предаде БТА. \"(Областта) Молдова страда много от липсата на магистрала. А властите обещават от дълго време, че ще изградят шосе. За съжаление, останахме само с обещанията. Не за първи път идваме в Букурещ, за да изразим гледната си точка\", заяви Каталин Уртой, представител на Асоциация \"Заедно за магистрала А8\". Миналата година парламентът прие закон, който задължава министерството на транспорта да построи магистрала А8, наричана още \"Магистралата на Обединението\", която трябва да свърже градовете Търгу Муреш - Яш - Унген (в Молдова). Месец по-късно обаче тогавашният транспортен министър Лучиан Шова заяви, че е възможно вместо тази магистрала да се построи друга - между градовете Бакъу и Брашов. До момента властите не са решили дали ще строят \"Магистралата на Обединението\" или не, отбелязва сайтът.", "date": "2019.02.08", "title": "Румънци протестират в Букурещ, искат магистрала"}
{"url": "https://www.24chasa.bg/novini/article/7287938", "text": "В град Чунцин – технологичния център на Югозападен Китай – бе тестван автономен автобус, подпомогнат от 5G мобилна мрежа, предава  . Превозното средство е оборудвано с технологии като мрежа за контролирана зона и лазерен радар, и може да изпълнява всички автономни операции с помощта на 5G мобилна мрежа. Той е задвижван от електричество и разполага с 12 места за пътници, а на пътя развива максимална скорост от 20 км/ч. Автобусът е съвместна разработка на телекомуникационната компания „Чайна Мобайл\" (China Mobile), „Хуауей\" (Huawei), Югоизточният университет и френската компания „Изи Майл\" (Easy Mile)", "date": "2019.02.08", "title": "В Чунцин тестваха автономен автобус с 5G мрежа"}
{"url": "https://www.24chasa.bg/novini/article/7288455", "text": "Годеницата на Джамал Кашоги заяви днес, че се надява на промяна в подхода на САЩ по случая с убийството на саудитския журналист под натиска на Конгреса, без да изключва среща с Доналд Тръмп при известни условия, предаде АФП, цитирана от БТА. Хатидже Дженгиз, която е туркиня, каза това на пресконференция в Истанбул, на която представи книга, разказваща за живота на Кашоги, убит в консулство на Саудитска Арабия в Истанбул през октомври. Книгата, озаглавена \"Джамал Кашоги: неговият живот, неговата борба, неговите тайни\", е написана от турските журналисти Мехмет Акиф Ерсой и Синан Онуш въз основа на разкази на неговата годеница Дженгиз. Издание на книгата в превод на английски език се очаква да излезе следващата седмица. В тази книга Дженгиз споделя своите спомени и представя документи за живота на Джамал Кашоги. Като припомни, че Тръмп й беше отправил покана, която тя отклони през декември, Дженгиз заяви, че \"би могло да стане дума за посещение в САЩ през март\". Тя пожела американският президент да промени \"позицията\" си и \"да следи отблизо случая\". Имам надежда, не непременно по въпроса с Тръмп, но във връзка с факта, че новият Конгрес ще следи този случай по-отблизо\", добави Дженгиз, която избухна в ридания в началото на изказването си. Тръмп има срок до петък, за да каже на американския Конгрес кого смята за отговорен за убийството на Кашоги. Убийството на Кашоги предизвика възмущение в цял свят и хвърли сериозна сянка върху имиджа на саудитския престолонаследник принц Мохамед бин Салман, който бе обвинен от американски сенатори на основата на заключенията на ЦРУ. Но администрацията на Тръмп твърди, че не разполага с неопровержими доказателства за това той да е замесен в убийството и подчертава важността на стратегическото партньорство между Вашингтон и Рияд. Дженгиз, която отказва да отправя обвинения, посочи, че очаква края на разследването в Турция и изрази съжаление, че тялото на Кашоги все още не открито. Тя изрази надежда за \"глобално осъзнаване\", след като специалният докладчик на ООН за произволните екзекуции и екзекуциите без съдебна присъда Аниес Каламар заяви в четвъртък, че разполага с \"доказателства\", показващи, че убийството на Кашоги е било планирано и извършено от представители на саудитската държава.", "date": "2019.02.08", "title": "Годеницата на Кашоги се надява на промяна в подхода на САЩ към убийството му"}
{"url": "https://www.24chasa.bg/novini/article/7288463", "text": "Общинският съвет на община Добричка даде съгласие тя бъде партньор с община Генерал Тошево с проект „Патронажна грижа за възрастни хора и лица с увреждания” по процедура чрез директно предоставяне на безвъзмездна финансова помощ по оперативната програма „Развитие на човешките ресурси”. Съгласно разпределението на потребители по общини от условията за кандидатстване на община Добричка са определени 74 потребители. За да се достигне до минималния брой 100 потребители за проектното предложение, е необходимо тя да привлече друга община за партньор. След проведени разговори е получено съгласие от община Генерал Тошево с 51 потребители. Така проектното предложение, което ще бъде подготвено и внесено, ще бъде за 125 потребители – каза кметът на община Добричка Тошко Петков. Целевите групи са хора с увреждания и техните семейства и хора над 65 години с ограничения или невъзможност за обслужване. По проекта са допустими дейности за предоставяне на почасови мобилни интегрирани здравно-социални услуги за нуждаещите се лица с увреждания и възрастни хора, обучение и супервизия на персонала за предоставянето на услугите, предоставяне на психологическа подкрепа и консултиране. Допускат се и ремонти, обзавеждане и оборудване на подходящи помещения – до 50 000 лв, както и закупуване на транспортни средства при доказана необходимост Максималната стойност на предоставените интегрирани здравно-социални услуги за един потребител е 2016 лв, а срокът на действие на проекта не може да бъде по-малък от 12 месеца.", "date": "2019.02.08", "title": "Общините Добричка и Ген.Тошево – с общ проект за безвъзмездно финансиране"}
{"url": "https://www.24chasa.bg/novini/article/7288470", "text": "Националната стратегия за детето (2019-2030) е рамков политически документ, който отразява цялостната визия на българската държава и на гражданското общество за развитието на следващите поколения граждани на страната ни. Това каза министърът на труда и социалната политика Бисер Петков в отговор на парламентарен въпрос за публикувания за обществено обсъждане проект на Националната стратегия за детето, съобщи БТА. Визията на стратегията се изразява в това всяко дете в България, на всеки етап от детството си, да живее и да развива своя потенциал в интегрирана здравословна, сигурна и насърчаваща развитието му среда, която да гарантира неговите права и благосъстояние при осигурена подкрепа на родителите и на професионалистите, полагащи грижи за децата, обясни целите на документа социалният министър. Той каза, че подходът в стратегията следва жизнения цикъл в развитието на детето - от 0 до 18 години, като така ще се отговори по-адекватно на нуждите на децата в различните периоди на детството им. Планираните мерки за децата в стратегията са включени в пет основни ключови сфери - здраве и здравословен начин на живот; семейна среда и стандарт на живот; качествено образование за всички деца; сигурна среда и достъп до правосъдие; отдих и свободно време, обясни министър Бисер Петков. По думите му стратегията поставя детето и неговите най-добри интереси в центъра на политиките, на програмите и услугите за децата и семействата. \"Този подход разглежда детето, като носител на права, а не като пасивен обект на въздействие от страна на възрастните\", коментира министър Петков. Той каза, че ключово за развитието на децата е изграждането на умения за учене, за правилно изразяване на български език, за общуване на чужди езици, за изразяване чрез творчество, за развитие на инициативността и предприемачеството, за обучение по природни науки, математика и ИКТ, и за изграждане на социални и граждански компетентности. Процесът на създаването на стратегията беше прозрачен, с желание да се отчетат мненията на колкото е възможно повече заинтересовани страни, заяви министър Петков. Беше чуто и мнението на децата - чрез Съвета на децата към ДАЗД, и със съобразяването на резултатите от социологически проучвания, добави той. Проектът на стратегията предизвика голям обществен интерес и много са постъпилите становища по него, каза министър Бисер Петков. Той коментира, че \"стратегията няма как да отнеме родителски права и си поставя за цел да подпомогне родителите при отглеждането на децата\".", "date": "2019.02.08", "title": "Бисер Петков: Стратегията за детето няма как да отнеме родителски права"}
{"url": "https://www.24chasa.bg/novini/article/7288476", "text": "Мъж беше арестуван в Швеция по подозрения за боравене с крадени вещи, след като бяха върнати погребалните корони и кълбо, които изчезнаха от катедрала миналата година, съобщиха Асошиейтед прес и ТАСС, цитирани от БТА. Погребалните регалии бяха намерени преди три дена северно от Стокхолм. Задържаният мъж е заподозрян, че е \"участвал във връщането на ценните регалии\", които бяха намерени в контейнер за боклук, каза прокурор Изабел Бюрстен. В окръжния съд на гр. Ескилстун започна процес срещу друг мъж - 22-годишен заподозрян за кражбата на двете корони и кълбото, използвани за погребенията на крал Карл Девети и кралица Кристина през XVII век. Той отрича обвиненията. Регалиите са на стойност 65 милиона шведски крони (около 6,5 милиона евро). Те бяха открити във вторник в предградието Окерсберг в северната част на Стокхолм. Реликвите са били в кофа за боклук на покрива на автомобил, паркиран на спирка в Окерсберг. На кофата с бели букви пишело \"бомба\". Антиквар е установил, че скъпоценностите са в добро състояние. Кралските регалии бяха откраднати от витрина в катедралата в Стренгнес през юли миналата година. Извършителите са избягали с велосипеди и моторна лодка. Подобна кражба е извършена и през 2013 г. от катедралата във Вестерос, откъдето са откраднати регалиите на крал Юхан III. След анонимно обаждане те са открити в захвърлен край пътя чувал за боклук и са върнати на място", "date": "2019.02.08", "title": "В Швеция арестуваха още един заподозрян по делото за кражбата на кралските корони"}
{"url": "https://www.24chasa.bg/novini/article/7288475", "text": "По информация на българското посолство в Гърция земеделските производители в страната продължават стачната си готовност, но към момента в Северна Гърция няма блокирани пътища. Това съобщиха от пресцентъра на Министерството на външните работи. В районите на Серес и ГКПП „Кулата – Промахон“ има засилено полицейско присъствие с цел да не бъдат допускани нежелателни инциденти. Възможно е да се пристъпи към блокада на кръстовище в град Серес, което няма да засегне движението по магистралата към ГКПП „Кулата“. Възможно е и някои земеделци в Серската област без предупреждение да блокират пътища. За тази неделя, 10.02.2019 г., в Солун е насрочен митинг против Договора от Преспа, към който могат да се включат и фермери от Серес и Килкис.", "date": "2019.02.08", "title": "Външно: Земеделците в Гърция са в стачна готовност"}
{"url": "https://www.24chasa.bg/novini/article/7288547", "text": "Десислава Банова-Плевнелиева е катастрофирала преди 2-3 часа на \"Цариградско шосе\" - джипът й е бил ударен отзад от бус. Сигналът е бил подаден в 14:40, казаха от МВР. Сблъсъкът е станал в района на някогашното култово заведение \"Феята\". Участниците в произшествието не са употребили алкохол или наркотици, съобщиха още пред \"24 часа\" от ведомството. \"Няма драма. Сега правим рутинни прегледи\", каза пред \"24 часа\" съпругът й - президентът (2012-2017) Росен Плевнелиев. Десислава Плевнелиева е приета и прегледена в Спешното отделение на Военномедицинска академия. Няма сериозни травми и вече е освободена за домашно лечение, научи по-късно  \"24 часа\" от болницата.                                                                                                                                                                                                                                                                            ", "date": "2019.02.08", "title": "Катастрофа с Деси Банова-Плевнелиева. Няма сериозни травми (Обновена)"}
{"url": "https://www.24chasa.bg/novini/article/7288535", "text": "На 82 години след кратко боледуване си отиде английският актьор Албърт Фини, съобщи Би Би Си. Фини има 5 номинации за \"Оскар\". Една от най-силните му роли е в образа на Еркюал Поаро в \"Убийство в Ориент Експрес\". Актьорът е роден на 9 май, 1936 г., в Солфорд, Англия. Завършва през 1955 г. Кралската академия за драматично изкуство (RADA) в Лондон. През 1960 г. играе в прочутия филм на Линдзи Андерсън \"Събота вечер, неделя сутрин\", а три години по-късно името му нашумява с главната роля в екранизацията по романа на Хенри Филдинг \"Том Джоунс\". За тази роля получава първата от четирите си номинации за наградата \"Оскар\". Фини е номиниран за втори път за \"Оскар\" през 1974-а за превъплъщението си в детектива Еркюл Поаро в екранизацията по Агата Кристи \"Убийство в Ориент Експрес\". Ролите му в \"Костюмерът\", \"Под вулкана\" и \"Ерин Брокович\" му носят другите 3 номинации за \"Оскар\". Албърт Фини е женен два пъти - за Джейн Уенъм в края на 50-те години, от която има син, и за Анук Еме (1970-1978). Сред най-прочутите му любовни завоевания са актрисите Катрин Хепбърн и Даяна Кийтън. ", "date": "2019.02.08", "title": "Отиде си актьорът Албърт Фини, изиграл Еркюл Поаро в \"Убийство в Ориент Експрес\""}
{"url": "https://www.24chasa.bg/novini/article/7288545", "text": "Мъж от Каспичан е задържан по подозрения в опит за изнасилване на собствената си майка. Инцидентът е станал на 6 февруари, вечерта в семейната къща в града, предава \"Дарик\". Синът влязъл в стаята на 67-годишната жена и се опитал да я придърпа към себе си. Тя успяла да се отскубне и със скъсани дрехи избягала. На сутринта съобщила за нападението. Синът ѝ бил задържан от полицията и се очаква от Районна прокуратура-Нови пазар да поискат постоянен арест. Срещу него е повдигнато обвинение в опит за изнасилване.", "date": "2019.02.08", "title": "Задържаха мъж от Каспичан, опитал да изнасили майка си"}
{"url": "https://www.24chasa.bg/novini/article/7288554", "text": "Социалната мрежа инстаграм, която е много популярна сред младежите, реши да забрани снимките, на които се вижда, че хора сами се нараняват, предаде Франс прес. Целта е да се води борба срещу самонараняванията и самоубийствата. Наскоро установихме, че що се отнася до въпросите, свързани със самонаранявания и самоубийства, трябва да сторим повече, за да гарантираме сигурността на ползвателите на инстаграм, се казва в информация на блога на платформата. Сайтът, който и преди забраняваше всяка окуражаваща самонараняването или самоубийството публикация, ще забранява също експлицитни снимки, които показват самонаранявания, като например порязване, предава БТА. Снимки, които не са директно свързани със самонараняване, като например показващите белези от рани, няма да бъдат забранени, защото не желаем да критикуваме или изолираме хора, които може да са депресирани и да качват в интернет подобни фотографии, за да потърсят помощ, се уточнява в информацията. ", "date": "2019.02.08", "title": "Инстаграм забранява снимки, показващи самонараняване"}
{"url": "https://www.24chasa.bg/novini/article/7287981", "text": "През 2018 г. интернет услугите и свързаните с тях сектори в Китай са регистрирали бърз ръст, като най-видим е той в електронната търговия и онлайн игрите, според данни на Министерството на промишлеността и информационните технологии, предава  . Общите приходи на сектора са достигнали 956,2 милиарда юана (около 142 милиарда долара), което представлява 20,3% повече от по-миналата година. Ръстът на приходите е бил най-висок в провинция Гуандун и градовете Шанхай и Пекин – съответно 26,5%, 20% и 25,2%. Разходите за проучвателна и развойна дейност са достигнали 49 милиарда юана или с 19% повече от 2017 г. Най-голям принос за ръста имат информационните услуги – 859,4 милиарда юана и 20,7% ръст на годишна база. При сайтовете за електронна търговия приходите са били 366,7 милиарда юана (13,1% ръст), а при онлайн игрите – 194,8 милиарда юана (17,8% ръст). В съобщението на министерството се посочва, че интернет секторът се е превърнал в ключов за „новата икономика\" на Китай. Около 420 000 нови мобилни приложения са били пуснати на пазара през миналата година, с които общият брой на китайските е достигнал 4,49 милиона. Най-голям дял от тях са игрите, следвани от публичните услуги, електронна търговия и тапети за телефони. Броят на финансовите приложения е достигнал 140 000. Най-иновативни услуги са предлагали социалните мрежи.", "date": "2019.02.08", "title": "Китайският интернет сектор с бърз ръст през 2018 г."}
{"url": "https://www.24chasa.bg/novini/article/7288618", "text": "Посланичката на Израел Ирит Лилиан връчи днес на представители на ръководството на МВР и главна дирекция \"Гранична полиция\" (ГДГП) дарение за мобилната гранично-полицейска група на РДГП-Аерогари, съобщиха от пресцентъра на ГДГП, цитирани от БТА. \"Всички помним атаката в Бургас, при която загубиха живота си израелски туристи и български гражданин. Това засили връзките между службите за сигурност на двете страни. Ние високо ценим факта, че вашата страна оказва съдействие на Израел в тази насока. Ще направим всичко възможно да запазим това близко сътрудничество\", е казала Ирит Лилиан. Смятам, че това дарение ще бъде много полезно за Гранична полиция, е отговорил заместник-министър Красимир Ципов. Той е подчертал, че политическото и професионалното ръководство на МВР високо оценяват дългогодишното сътрудничество между институциите на двете страни в областта на сигурността. Предвид доброто сътрудничество между РДГП-Аерогари и израелските авиолинии, от страна на посолството на Израел в България са предприети действия за дарение на огнестрелно оръжие и техническо оборудване на стойност 21 340 лв., се посочва в съобщението. Дарението съществено ще подпомогне служителите на РДГП-Аерогари при изпълнение на задачите по осигуряване полетите от и до Израел и ще допринесе за повишаване тяхната сигурност. Оборудването ще бъде използвано от граничните полицаи от мобилната група в зоната на летищата в София, Варна и Бургас. Директорът на ГДГП главен комисар Кичиков е подчертал, че създаването на това звено в РДГП-Аерогари е продиктувано от реалната необходимост за противодействие на тероризма. Той е благодарил за високата оценка, дадена на Гранична полиция, допълват от пресцентъра на ГДГП.", "date": "2019.02.08", "title": "Посланичката на Израел направи дарение за граничната ни полиция"}
{"url": "https://www.24chasa.bg/novini/article/7287992", "text": "По предварителни данни през декември 2018 г. индексът на продукцията в сектор \"Строителство\", изчислен въз основа на сезонно изгладени данни, е с 2.4 на сто под равнището от предходния месец, съобщава НСИ. Календарно изгладените данни показват намаление от 1.4 на сто на строителната продукция през декември 2018 г. в сравнение със същия месец на 2017 година. По предварителни данни през декември 2018 г. индексът на промишленото производство, изчислен от сезонно изгладените данни, намалява с 2.3 на сто в сравнение с ноември 2018 година. На годишна база, календарно изгладеният индекс на промишленото производство е със спад от 3.8 на сто. На годишна база спад на промишленото производство е отчетен в преработващата промишленост - с 4.4 на сто и в производството и разпределението на електрическа и топлоенергия и газ - с 3.6 на сто, а в добивната промишленост производството се запазва на равнището от декември 2017 година. По-значително намаление в преработващата промишленост спрямо предходната година се наблюдава при: производството на метални изделия, без машини и оборудване - с 25.5 на сто, производството на облекло - с 15.4 на сто, обработката на кожи; производството на обувки и други изделия от обработени кожи без косъм - с 15.0 на сто, производството на автомобили, ремаркета и полуремаркета - с 14.2 на сто. Увеличение е отчетено при: производството на тютюневи изделия - с 33.8 на сто, производството на превозни средства, без автомобили - с 22.0 на сто, производството на изделия от каучук и пластмаси - с 12.6 на сто, производството на лекарствени вещества и продукти - с 10.2 на сто.", "date": "2019.02.08", "title": "Спад в строителството и промишлеността през декември 2018 г."}
{"url": "https://www.24chasa.bg/novini/article/7288051", "text": "Бившият полски премиер и дисидент от времето на комунистическия режим Ян Олшевски е починал снощи на 88-годишна възраст. Това съобщи днес пред ПАП бившият министър на отбраната Антони Мачеревич, предаде АП. По думите му Олшевски е починал във варшавска болница след продължително заболяване, посочва БТА. Мнозина полски политици изразиха преклонението си пред покойника за неговата служба на отечеството и го описаха като човек на честта и почтеността. \"Ян Олшевски беше човек с кристална честност и убеденост в позициите си, като същевременно беше изключително смел. Той е проявявал многократно своята непоколебимост\", заяви премиерът Матеуш Моравецки. \"Днес републиката понесе невъобразима загуба\", добави той. \"Тъжна новина дойде от Варшава\", написа в \"Туитър\" председателят на Европейския съвет Доналд Туск, бивш премиер на Полша. Той припомни, че Олшевски беше \"смел защитник в политически процеси, участник в \"Солидарност\" и добър човек\". Роденият през 1939 г. във Варшава Ян Олшевски участва като юноша във Варшавското въстание през 1944 г. срещу нацистката окупация. По време на комунистическия режим в Полша е адвокат, който защищава дисиденти на политически процеси. През 80-те години е водеща фигура в движението \"Солидарност\", като съдейства за създаването на неговия устав. Участва в преговорите около Кръглата маса през 1989 г., издействали мирен преход към демокрация. Той е министър-председател на Полша в продължение на шест месеца в годините 1991-92. Представител на полското правителство съобщи днес, че Ян Олшевски ще бъде изпратен с официално държавно погребение, но не уточни дата, предаде АП.", "date": "2019.02.08", "title": "Почина бившият полски премиер Ян Олшевски"}
{"url": "https://www.24chasa.bg/novini/article/7288044", "text": "Европейската комисия определи днес нарастващото напрежение между Париж и Рим като двустранен въпрос. Говорител на институцията не успя да посочи в отговор на въпрос, дали някога в историята на ЕС е имало толкова влошени отношения между държави от Общността, след като вчера Франция върна за консултации в Париж посланика си в Италия, предаде БТА. Попитан дали следващата седмица председателят на ЕК Жан-Клод Юнкер ще се срещне в Страсбург с италианския премиер Джузепе Конте, говорителят заяви, че това няма да бъде възможно заради графика на Юнкер. Говорителят не уточни какво в графика на председателя на ЕК би възпрепятствало подобна среща, нито какво ще прави Юнкер в късния следобед във вторник. Програмата на заседанието на Европейския парламент в Страсбург следващата седмица предвижда Конте да говори пред евродепутатите във вторник следобед. От името на ЕК в дебата ще участва не Юнкер, а неговият заместник Юрки Катайнен. В същия ден Юнкер ще ръководи седмичното заседание на еврокомисарите, които заседават в Страсбург в седмицата на сесията на ЕП. Няма някаква конспирация и това не е първият път, когато Юнкер няма да участва в дебат за бъдещето на ЕС с някой от държавните и правителствените ръководители на страните от ЕС. ЕК е така устроена, че когато председателят не може да участва, задачата поема негов заместник. Няма знак или цел в отсъствието на Юнкер от дебата с премиера Конте. Юнкер има много други срещи и неща за правене. Работата на председателя не са само срещите, за които съобщаваме, поясни говорителят. Той добави, че графикът на Юнкер не е написан на камък и подлежи на промени.", "date": "2019.02.08", "title": "ЕК: Напрежението между Париж и Рим е двустранен въпрос"}
{"url": "https://www.24chasa.bg/novini/article/7288048", "text": "Министерството на регионалното развитие и благоустройството /МРРБ/ ще предостави на БСП поисканите документи за проекта за Ларгото. Това съобщи ресорният министър Петя Аврамова пред журналисти в парламента. По-рано днес от БСП информираха, че са подали искане до МРРБ, ДНСК и до Министерството на културата да им бъдат предоставени официално документи по преписката на прокуратурата, припомня БТА. Министър Аврамова потвърди, че има постъпило такова искане. Абсолютно всички документи, които се изискват от МРРБ, свързани с проекта по ОП \"Региони в растеж\", ше бъдат предоставени, каза тя. Проектът се финансира от ОП \"Региони в растеж\", тя има управляващ орган, на който се предоставят всички документи по изпълнението на проекта, верифицират се разходи, така че няма пречка Оперативната програма и Управляващият орган да предоставят както на органите на прокуратурата, така и на народни представители, цялата налична документация, обясни Аврамова. Регионалният министър съобщи, че от средата на декември до момента са закупени 1 195 000 електронни винетки на стойност 92 млн. лева. Хората купуват електронни винетки от над 5000 точки в държавата, посочи тя и отбеляза, че за сравнение хартиените винетки са се продавали на 3500 места. За следващия петък е насрочено разискване в парламента за въвеждане на електронната система за таксуване.", "date": "2019.02.08", "title": "Регионалното министерство ще даде на БСП поисканите документи за Ларгото"}
{"url": "https://www.24chasa.bg/novini/article/7288088", "text": "Столичанин е задържан в полицейския арест в Благоевград. Това съобщиха от пресцентъра на МВР. Вчера към 16.30 часа бил получен сигнал от банков офис за засечен 69-годишен мъж, който направил опит с неистински документ за самоличност да прехвърли парична сума от чужда в собствената си сметка. По случая е образувано досъдебно производство. Работата продължава.", "date": "2019.02.08", "title": "Хванаха мъж в Благоевград, опитал с фалшив документ да си прехвърли пари от чужда сметка"}
{"url": "https://www.24chasa.bg/novini/article/7288090", "text": "По предварителни данни на Националния статистически институт броят на въведените в експлоатация жилищни сгради през четвъртото тримесечие на 2018 г. е 721, а новопостроените жилища в тях са 2345. Спрямо четвъртото тримесечие на 2017 г. сградите са с 67 повече, или с 10.2 на сто, а жилищата в тях се увеличават с 304, или с 14.9 на сто, отчита националната статистика . От въведените в експлоатация новопостроени жилищни сгради през четвъртото тримесечие на 2018 г. със стоманобетонна конструкция са 74.8 на сто, с тухлена - 23.1 на сто, с друга - 1.4 на сто , и с панелна - 0.7 на сто. Най-голям е относителният дял на новопостроените къщи (79.5 процента), следвани от жилищните кооперации (12.3 на сто). През четвъртото тримесечие на 2018 г. в сравнение с четвъртото тримесечие на 2017 г. броят на новопостроените къщи се увеличава, броят на жилищните кооперации се запазва непроменен, а броят на сградите от смесен тип намалява. Най-много жилищни сгради са въведени в експлоатация в областите Варна - 102 сгради с 413 жилища в тях, Пловдив - 88 сгради с 330 жилища, и Бургас - 74 сгради с 414 жилища. Най-висок е делът на новопостроените жилища с две стаи (35.4 на сто), следват тези с три стаи (34.8 на сто), а най-нисък е делът на жилищата с шест и повече стаи - 3.8 на сто. Общата полезна площ на всички новопостроени жилища през четвъртото тримесечие на 2018 г. е 231.2 хил. кв. м, или с 19.6 на сто повече в сравнение със същото тримесечие на 2017 г., а жилищната площ се увеличава с 25.9 на сто и достига 150.6 хил. кв. метра). Средната полезна площ на едно новопостроено жилище нараства от 94.7 кв. м през четвъртото тримесечие на 2017 г. на 98.6 кв. м през същото тримесечие на 2018 година. Най-голяма средна полезна площ на едно новопостроено жилище е регистрирана в областите Разград - 166.3 кв. м, и Ямбол - 151.9 кв. м, а най-малка - в областите Плевен - 73.3 кв. м, и Шумен - 76.1 кв. метра.", "date": "2019.02.08", "title": "Повече новопостроени жилища през последното тримесечие на 2018 г."}
{"url": "https://www.24chasa.bg/novini/article/7288122", "text": "Съвместни проверки с цел ограничаване на разпространението на неотговарящи на стандартите хранителни продукти и напитки са предприети вчера в област Плевен, съобщиха от полицията. Действията са осъществени от служители на РУ-Долна Митрополия и представители на ОДБХ - Плевен. При инспекция в търговски обект в град Тръстеник били установени храни от животински произход без здравна идентификационна маркировка и етикети, съхранявани във витрина. Проверяващите са иззели 21 кг свинско и пилешко меса в различни разфасовки и месни продукти с неспазен температурен режим на съхранение. Представителите на ОДБХ - Плевен са съставили акт на основание чл. 58/1/ от Закона за ветеринарно-медицинската дейност, акт за забрана на основание чл. 253, ал. 2, т.2 от Закона за ветеринарно-медицинската дейност и протокол за отговорно пазене на основание чл. 252, ал. 1 от Закона за ветеринарно-медицинската дейност. На основание чл.64, ал.1 от ЗМВР на управителя на фирмата - 44 годишен местен жител, е издадено разпореждане за стриктно спазване на работното време, забрана за продажба на алкохол и тютюневи изделия на непълнолетни лица, както и да не допуска търговия с опасни за здравето хранителни продукти и напитки.", "date": "2019.02.08", "title": "Полицията в Плевен с акция срещу неотговарящи на стандартите храни"}
{"url": "https://www.24chasa.bg/novini/article/7288129", "text": "През януари 2019 г. общият показател на доверие на потребителите се покачва с 1.9 пункта спрямо равнището си от октомври 2018 г., като при населението в градовете увеличението е 1.0 пункт, а при населението в селата - 2.9 пункта, съобщава НСИ. Според оценките на потребителите има известна положителна промяна в общата икономическа ситуация в страната през последните дванадесет месеца. Очакванията на живеещите в селата са тази положителна тенденция да продължи и през следващите дванадесет месеца за разлика от населението в градовете, което е малко по-негативно настроено в сравнение с три месеца по-рано. По отношение на очакванията за безработица в страната през следващите дванадесет месеца са, че тя ще остане приблизително на равнището си от октомври 2018 година. Относно настъпилите промени във финансовото състояние на домакинствата през последните дванадесет месеца оценките на потребителите са по-резервирани спрямо предходното наблюдение, докато очакванията им за следващите дванадесет месеца се подобряват. Оценките за изменението на потребителските цени през последните дванадесет месеца са по-неблагоприятни. Същевременно обаче инфлационните очаквания за следващите дванадесет месеца са по-слабо изразени. През януари анкетата регистрира известно подобрение в намеренията на потребителите да извършват разходи за покупка на предмети за дълготрайна употреба, за \"покупка на кола\", за \"покупка или построяване на жилище (вила)\" и за \"подобрения в дома\" през следващите дванадесет месеца.", "date": "2019.02.08", "title": "Общият показател на доверие на потребителите се е покачил"}
{"url": "https://www.24chasa.bg/novini/article/7288158", "text": "Иран е готов да бъде посредник при възобновяването на диалога между Турция и Сирия. Това заяви днес иранският външен министър Мохамад Джавад Зариф, цитиран от ТАСС. Смятаме, че диалогът между Турция и Сирия е в интерес на региона. Ако страните (Анкара и Дамаск) помолят за помощ, ние ще бъдем готови да влезем в ролята на посредник, каза Зариф в интервю за телевизия RT. Той посочи, че според Техеран единственият начин да се намали безпокойството на Турция по повод терористичните заплахи в района на турско-сирийската граница, е разполагането на правителствени сили край границата, предава БТА. Не може да се допуска окупацията на граничните райони от други сили. Решението се състои в \"освобождаването\" (от чужди сили) на тези територии и разполагането на сирийската армия там. Иран заедно с Русия е готов да помогне на Турция да разреши този въпрос, каза Зариф. Той добави, че преди началото на процеса от Астана е имало големи разногласия между Техеран и Анкара, но след Астана са били намерени общи гледни точки и са били постигнати сериозни резултати при усилията за разрешаване на сирийския въпрос. Зариф каза още, че \"военно решение на кризата в Сирия не съществува\". Турция прекрати преките дипломатически контакти със Сирия през 2011 г. заради разногласия за начините за преодоляване на кризата в страната. В момента Анкара и Дамаск на практика не контактуват или правят това чрез посредници. Турция извърши две военни операции в Северна Сирия и е готова да предприеме трета офанзива. Анкара твърди, че целта на операцията е защитата на националната сигурност на Турция, отбелязва ТАСС.", "date": "2019.02.08", "title": "Иран е готов да бъде посредник в диалога между Турция и Сирия"}
{"url": "https://www.24chasa.bg/novini/article/7288171", "text": "„Представяме 200 природни обекта от четири български и три румънски области в новосъздадено мобилно приложение” , съобщи Георгия Димитрова – изпълнителен директор на „ Агенция за регионално развитие и бизнесцентър 2000”. Организацията си сътрудничи със сродни структури във Видин и Крайова Румъния в трансграничен проект. Целта е да популяризира природното наследство и ресурси в областите Монтана, Видин, Враца, Плевен, Долж, Олд и Мехединци и увеличи туристическия интерес към тях. Разработеното приложение за мобилни устройства се нарича „Nature in hand.eu”. То предоставя актуална и полезна информация – снимки, описание, достъпност, карта, на природни резервати, местности и забележителности дори без достъп до интернет. Мобилното приложение е разработено на три езика – български, румънски и английски. Може да се изтегли безплатно от Apple App Store и Google Play. За улеснение на потенциалните туристи са разработени QR кодове за бърз достъп. Агенцията за регионално развитие е създадена през 2000 година и един от най-активните бенефициенти по проекти на трансграничното сътрудничество, заяви кметът Златко Живков. Той е председател на управителния съвет на сдружението. Всяка година от общинския бюджет се определят средства, които са в размер на 6 хиляди лева, припомни той.", "date": "2019.02.08", "title": "Мобилно приложение свързва седем области в България и Румъния"}
{"url": "https://www.24chasa.bg/novini/article/7288112", "text": "Апелативният съд във Велико Търново окончателно остави в ареста д-р Донка Минкова, председател на ТЕЛК - Ловеч.Тя бе задържана в края на януари с обвинение за подкуп. На 28 януари в качеството на длъжностно лице приела дар от 200 лв., за да издаде решение с нужен процент инвалидност на пациент. Лекарката бе арестувана заедно с посредника в схемата с подкупите Валентин Йотов. По делото стана ясно, че той е дал на д-р Минкова 1500 лв., в три папки по 500 лв., за издаване на ТЕЛК решения. До решението на съда се стигна след близо двучасово съвещание на магистратите, които се запознаваха с представени редица експертизи, удостоверяващи тежки заболявания на черния дроб и гръбначния стълб. Преди това имаше и друго прекъсване, заради поредно искане на адвоката на лекарката Стефан Гецов за комплексна съдебно-медицинска експертиза, която да удостовери заболяванията на д-р Минкова. То бе отказано, а адвокатът коментира пред журналисти, че при това развитие резултатът е предрешен. \"От юли 2017 г. имам диагностицирано тежко заболяване в следствие на прекаран хепатит Б. Нарушаването на диетичния ми режим води до декомпенсация на чернодробната функция. От няколко дни имам кървене на венците, което е първи признак. В ареста изходът за мен ще е като при Иван Ласкин\", мотивира д-р Минкова искането да бъде пусната под домашен арест. В крайна сметка съдът потвърди определението на Ловешкия окръжен съд и определи, че няма пречка да й бъде оказана дължимата медицинска грижа и в килията. Според състава обвинението срещу шефката на ТЕЛК- Ловеч е тежко и се наказва с до 6 години затвор и до 5000 лв. глоба. Промяната на мярката й за неотклонение създава реална опасност тя да извърши друго престъпление като повлияе на свидетели.", "date": "2019.02.08", "title": "Арестуваната шефка на ТЕЛК в Ловеч:\nВ ареста изходът за мен ще е като при Иван Ласкин"}
{"url": "https://www.24chasa.bg/novini/article/7288168", "text": "Трима души са задържани, след като похитили длъжник. По случая е образувано досъдебно производство в окръжна прокуратура в Пловдив, съобщиха от пресцентъра на полицията. Арестуваните са собственик на фирма за бързи кредити и двама негови служители, твърди  . Жертвата била взела 150 лева заем от въпросното дружеството, но забавила връщането им. Кредиторът отишъл да си търси парите, придружен от двама помощници. Борчлията поискал от свой приятел в Йоаким Груево да му услужи, който се съгласил. Потеглили към селото, но междувременно длъжникът се обадил и на познат полицай, на когото разказал за случая. Криминалисти причакали автомобила преди Йоаким Груево. Униформен служител вдигнал палка, за да спре колата, но шофьорът й не се подчинил и го блъснал. Според Trafficnews цивилните ченгета стреляли по возилото на похитителите, а пък те сигнализирали в подучастъка в Кричим, че някой ги е нападнал. Борчлията от своя страна се оплакал, че е бил похитен.", "date": "2019.02.08", "title": "Арестуваха трима, отвлекли длъжник в Пловдивско"}
{"url": "https://www.24chasa.bg/novini/article/7288189", "text": "Централите, които се намират в Маришкия басейн, са изключително важни за енергийната сигурност на България. Това отговори министърът на енергетиката Теменужка Петкова на въпрос на народния представител от \"БСП за България\" Красимир Янков относно работните места в енергийния сектор в този район, предаде БТА. \"Маришкият басейн е сърцето на българската енергетика\", каза Теменужка Петкова. По думите й тази част на България е изключително важна, защото дава възможност на страната ни да има един местен ресурс. Според нея лигнитните въглища гарантират енергийната сигурност на България и се явяват диверсификация на един от източниците за производство на електрическа енергия. Запасите от лигнитни въглища ще са достатъчни, за да се осигури производството на електрическа енергия за следващите 60 години, допълни Петкова. Министърът на енергетиката посочи, че 46 процента от електрическата енергия на България се произвежда от въглищните централи. През зимата този процент достига 60. Теменужка Петкова призна, че политиката на Европейския съюз е от енергийния микс постепенно да излизат точно този тип производители на електрическа енергия. Тя изтъкна, че през последните две години правителството е предприело редица мерки, за да запази работата на въглищните централи. В същото време това става при стриктно изпълнение на ангажиментите по опазване на околната среда, увери енергийният министър. Една от основните мерки е искането на дерогация. Всяка една от централите, които работят на въглища, е предоставила документите в Министерството на околната среда и водите /МОСВ/ и преди дни това министерство е излязло с първо свое решение за даването на безсрочна дерогация на ТЕЦ \"Марица изток\" 2. В момента обаче това решение на МОСВ е обжалвано пред Административен съд. Енергийното министерство и БЕХ от друга страна са подпомогнали и закупуването на въглеродни емисии за ТЕЦ \"Марица изток\" 2, което гарантира работата на централата, допълни Петкова. Сега предстои да се нотифицира Европейската комисия с искане за увеличаване на капитала на ТЕЦ \"Марица изток\" 2, което е важна стъпка за продължаването на работата на централата, завърши министърът на енергетиката.", "date": "2019.02.08", "title": "Петкова: Централите в Маришкия басейн са изключително важни за енергийната ни сигурност"}
{"url": "https://www.24chasa.bg/novini/article/7288198", "text": "Най-възрастната дива птица в света -  и стана майка на 68 години, съобщи Службата за охрана на рибните ресурси и на дивите животни в САЩ, предаде БТА. Орнитолозите отбелязват, че Уиздъм и нейният партньор са се запознали, когато самката е била на 56 години. Албатросите като Уиздъм живеят обикновено около 50 години. Затова всяко нейно ново пиленце предизвиква възторг. Досега тя е измътила най-малко 40. \"Видяхме я близо до гнездото й на 29-и ноември и биолозите потвърдиха, че е снесла яйце\" - казаха миналата година от резервата на атола Мидуей. Тогава и сега край Уиздъм отново е съпругът й Акеаками. Той й помага в мътенето, а след това и в отглеждането на малкото. Докато то полети, ще минат седем месеца. Яйцата на албатросите се излюпват за 60 до 64 дена. Малкото на Уиздъм се излюпи този месец, а големи пера ще му поникват след 150 дни. Уиздъм има идентификационен пръстен от 1956 г. Тогава е била поне на 5 години, но е възможно и да е била по-възрастна. Дълго време биолозите нямаха вест от нея, но през 2002 г. тя се появи. Оттогава редовно идва да мъти в морския национален парк на атола Мидуей. На атола Мидуей се е установила най-голямата колония албатроси в света. Уиздъм е лайзенски албатрос. Почти 70 процента от този вид живеят на атола, който е на около 1900 км на северозапад от Хонолулу. Има и по-дълголетни птици от Уиздъм, например папагалът Куки, който почина в зоологическата градина на Чикаго на 83 години. Уиздъм обаче вероятно е летяла най-дълго, по изчисления 3,2 до 4,8 милиона километра.", "date": "2019.02.08", "title": "Най-старата птица в света отново си измъти пиленце"}
{"url": "https://www.24chasa.bg/novini/article/7287929", "text": "С настъпването на новата година китайското правителство продължава с мерките за подобряване на пазарната среда и превенция на рисковете от спад на икономика. Сред най-очакваните политики в това отношение е намаляване на данъците за дребния и малък бизнес през следващите три години, което се разглежда като ключово за стимулиране на икономическото развитие, съобщава  . Прогнозите са преобладаващото мнозинство от китайските компании да се възползват от тази мярка. Според официални оценки, компании с капитал под 50 милиона юана и до 300 служители ще трябва да внесат в хазната около 3 милиона юана данъци, което означава, че правителството категоризира повечето китайски бизнеси като малки и средни. В същото време тези компании са 95% от всички пазарни субекти в страната и 98% от тях са частни. Обемът на данъчните облекчения е безпрецедентен в историята на китайските реформи и се очаква да има позитивен пазарен ефект. Новите мерки предвиждат повишаване на данъчния праг за ДДС за малките частни компании от 30 000 на 100 000 юана, което ще намали осезаемо финансовото бреме върху тях и ще освободи капитал за развитието им. Местните власти ще имат право да намаляват до 50% данъците върху използването на природни ресурси, за благоустройство и комунални услуги в градовете, гербовия налог, за използването на градски терени, обработваема земя и други. Заради забавянето на глобалния икономически растеж и търговските търкания със САЩ, китайското икономическо развитие е подложено на натиск от спад. Въпросът за това как втората най-голяма икономика в света ще справи с тези предизвикателства обаче не е свързан само с нейното развитие, но ще окаже огромно влияние и върху глобалното стопанство. От миналата година насам китайското правителство проведе четири заседания, на които обсъди и одобри мерки за намаляване на данъците за дребния и малък бизнес. По данни на статистиката, политиката за данъчни облекчения е спестила на тези компании 184 милиарда юана през първите 11 месеца на 2018 г.. Поставената от правителството цел е в бизнеса да останат свободни средства в размер на 200 милиарда юана през следващите три години, които да отидат в подкрепа на инвестициите и за разширяване на потреблението, а оттам и за подобряване жизнеността на пазара. В момента в Китай има повече от 100 милиона пазарни субекта, мнозинството от които са дребни и малки бизнеси. Ако този тип компании се развиват устойчиво, те ще бъдат способни да откриват повече работни места, съдействайки по този начин за поддържане на социалната стабилност. Китайският премиер Ли Къцян призна, че малките предприятия са основен канал за наемане на нова работна ръка, а намаляването на данъчното бреме за тях ще съдейства именно за разширяване и укрепване на тази тенденция. В очите на премиера „развитието на дребния бизнес е свързано с нормалното функциониране на китайската икономика и създаването на устойчива заетост\". А това, както подчерта Ли Къцян е от полза за дългосрочното развитие. „Намаляването на данъците за малкия бизнес ще вдъхне жизненост на пазара, което ще доведе до стабилни приходи в бюджета в бъдеще, гарантиране на заетостта и печалбите на бизнеса\", каза премиерът. Намаляването на данъците и таксите несъмнено ще окаже влияние върху бюджетните приходи, но според Ли Къцян стъпката е в правилна посока. През ноември миналата година китайският председател Си Дзинпин заяви, че „частният бизнес и частните предприемачи са наши хора\" и обеща държавна подкрепа за тяхното развитие, включително намаляване на данъчното бреме, разрешаване на трудностите с финансирането им, създаването на среда за справедлива конкуренция и защита на неприкосновеността на частната собственост. С прилагането на настоящите мерки за намаляване на данъците на дребния и малък бизнес, тяхното развитие е изправено пред нови възможности. През 2019 г. секторът очаква нови реформи като например отрицателен списък за достъпа до пазара за китайски и чуждестранни инвеститори. В условията на глобална икономическа несигурност тези политики са от полза за съживяване на пазара, подобряване на икономическата структура и бизнес климат, така че китайското стопанство да продължи да се развива и нараства.", "date": "2019.02.08", "title": "Намаляването на данъците ще съдейства за развитие на малкия бизнес"}
{"url": "https://www.24chasa.bg/novini/article/7288284", "text": "В църквата \"Св. Седмочисленици” в София свърши поклонението пред Тодор Кавалджиев, вицепрезидент в периода 1997-2002г., предава  .  През 1989 година е един от възстановителите на БЗНС \"Никола Петков\", след като по време на комунизма е прекарал 11 години в лагери и затвори. Избран е за народен представител във Великото народно събрание, а през 1996 година – за вицепрезидент на Петър Стоянов. Сред дошлите на поклонението бяха председателят на парламента Цвета Караянчева и държавният глава Румен Радев. В църквата дойдоха и президентът Петър Стоянов, вицепрезидентът Илияна Йотова, бившият премиер Иван Костов, Лютви Местан, Найден Зеленогорски.", "date": "2019.02.08", "title": "Двама президенти изпратиха вицепрезидента Тодор Кавалджиев (Снимки)"}
{"url": "https://www.24chasa.bg/novini/article/7287781", "text": "Върховният лидер на Иран аятолах Али Хаменей защити възгласите \"Смърт за Америка\", представляващи стандартна част от антиамериканските митинги в Иран, но заяви, че скандиранията са насочени срещу ръководството на Америка, а не срещу народа й, предаде Асошиейтед прес. В цитирано днес изявление на Хаменей на страницата му в интернет той посочва, че възгласът означава \"смърт за американските ръководители, смърт за (президента Доналд) Тръмп и Джон Болтън, и (Майк) Помпейо\", предава БТА. Той добавя, че иранският народ \"няма да спре да казва \"Смърт за Америка\", докато САЩ продължават със злонамерените си действия\" си срещу Иран. Хаменей имаше предвид речта от тази седмица на Тръмп \"За състоянието на съюза\", в която американският президент заяви: \"Няма да си затваряме очите за режим, който скандира смърт за Америка\". Аятолахът направи това изявление пред офицерите от иранските военновъздушни сили на проява в рамките на тържествата по случай 40-годишнината Ислямската революция в Иран. Хаменей каза също, че не може да се вярва и на европейските страни, подписали ядреното споразумение от 2015 г. \"Препоръчвам да не се вярва на европейците, точно както и на американците\", заяви Хаменей. \"Не казваме да няма никакви контакти с тях, но тук става дума за доверие\", посочи той. ЕС засили критиките си към Иран заради програмата му за балистични ракети, но в същото време запази ангажимента си към ядреното споразумение от 2015 г.", "date": "2019.02.08", "title": "Върховният лидер на Иран защити възгласите \"Смърт за Америка\""}
{"url": "https://www.24chasa.bg/novini/article/7287787", "text": "16-годишен младеж бе изваден днес изпод останките на осеметажната жилищна сграда в Истанбул, срутила се на 6 февруари, съобщи турският министър на вътрешните работи Сюлейман Сойлу, цитиран от турската телевизия НТВ и БТА. Младежът бе спасен 45 часа след рухването на блока, което е истинско чудо, коментира телевизията. Спасителните екипи, които са чули гласове в един участък на рухналата сграда, са активизирали действията си във въпросния участък, като скоро след това са успели да извадят жив 16-годишния младеж. Работите на спасителните екипи продължават, информира НТВ. Единадесет души загинаха при срутването на сградата, 14 души бяха извадени живи изпод развалините на блока. Осеметажният жилищен блок, намиращ се в квартал Картал на азиатския бряг на Истанбул, се срути в следобедните часове на 6 февруари.", "date": "2019.02.08", "title": "16-годишен бе изваден жив от останките на рухналия блок в Истанбул"}
{"url": "https://www.24chasa.bg/novini/article/7287790", "text": "Делото срещу 15-годишният Денис Живков, обвинен в това, че заедно с малолентия си братовчед са убили бездомник по особено жесток и мъчителен за жертвата начин, започва от начало, след като беше почти пред приключване. Причината е, че синовете на починалия са били конституриани в началото на процеса като граждански ищци, а според особените правила на НПК за разглеждане на дела за престъпления, извършени от непълнолетни, в производството не може да участват частни обвинители. Делото се гледа при закрити врати, предвид законовото ограничение, заради възрастта на подсъдимия. По искане на защитата съдебното следствие се разглежда по общия ред и започва отново с разпит на всички свидетели и вещи лица. Двете момчета, които по време на извършването на престъпление са били на 13 и на 14 години, са обвинени в жестоко убийство. 53-годишният клошар Красимир Куртев беше намерен в безпомощно състояние в района на пазара до блок 20 в кв. \"Владиславово\" в морската столица на 21-и януари миналата година. Според патолозите причината за фаталния край на бездомника е тежка черепно-мозъчна травма, но имал и счупени ребра, причинили разкъсване на вътрешните му органи. Трагедията и нечуваната детска агресия потресоха целия град. Жестоката вендета тръгнала от пункт за изкупуване на вторични суровини на 16-и януари тази година. Тийнейджърите, които са от ромски произход и клошаря се скарали за няколко кашона. Те, също като Красимир, заработвали дневните си от отпадъци. На другия ден се засекли край контейнери за боклук и решили да му отмъстят и започнали да го бият на улицата. Три дни по-късно, решили, че побоят не е достатъчен. На 20 януари двете момчета се разхождали сприятелите си Атанас и Васил. Около 20.30 ч. четиримата минали покрай бараките до бл. 20 и се сетили, че в една от тях живее бездомникът. Денис и Камен нахлули и намерили жертвата си. Започнали да го налагат с юмруци и ритници по цялото тяло, като в същото време се гаврили с нещастника - уринирали върху него и наливали алкохол в устата му, докато той започнал да се дави. На няколко пъти момчета се засилвали и скачали върху тялото на безпомощният мъж. По данни на разследващите двете момчета били съседи и братовчеди. Живеели в две мизерни къщи, една до друга в циганската махала над \"Владиславово\". По-големият - Денис, все още се води ученик. Стигнал до осми клас, но рядко ходел на училище. 13-годишният му приятел зарязал образованието си преди 2 години. Животинската агресия на момчетата психолози обясняват с факта, че повечето деца, особено от този етнос, живеят с чувството за безнаказаност. И най-вероятно се гордеят с постъпката си, тъй като все още не са осъзнали какви ще са последиците за тях.", "date": "2019.02.08", "title": "Делото срещу тийнейджър, обвинен в убийство на клошар, започва от нулата"}
{"url": "https://www.24chasa.bg/novini/article/7287819", "text": "БСП иска премиерът Бойко Борисов да поеме своята политическа отговорност по случая за ремонта на Ларгото. Това коментира говорителят на ПГ на \"БСП за България\" Елена Йончева на брифинг в парламента. Първо да си каже мнението по този случай, а след това и дали ще предприеме смяна на Боил Банов като министър на културата, уточни тя, цитирана от БТА. Министерството на културата изгуби отново делото за неустойка на Ларгото, посочи Йончева. \"Изводът на съда е, че обектът е бил предаден в срок, поради което строителят не дължи неустойка на Министерството на културата. Това потвърждава достоверността на разговора, който стана публично известен като \"Ало, Банов съм\", коментира Елена Йончева. Премиерът Бойко Борисов отказва да вземе отношение, че негов министър е давал указания за подправяне на документи, за да си спести една фирма 700 хиляди лева, посочи тя. \"Министерството губи пари на гражданите, а на Борисов му е все едно\", коментира Йончева. Борисов не само отказва коментар, но отказва да поеме политическа отговорност, добави тя. Йончева отбеляза, че според оповестени вчера социологически данни, 71 процента от българите искат разследване на корупцията по най-високите етажи на властта. \"На този фон днес сме свидетели единствено на мълчанието на Борисов\", коментира тя. Колегата й Пенчо Милков съобщи, че днес са подали искане до Министерството на регионалното развитие и благоустройството, до ДНСК и до Министерството на културата да им бъдат предоставени официално документи по преписката на прокуратурата. Макар да не сме разследващ орган, крайно време е вече да се провери автентичността на тези актове по образец 10, коментира той. По думите му странно е поведението на Министерството на културата - не са представени искани от съда документи и делото е водено така, че да бъде загубено.", "date": "2019.02.08", "title": "БСП призова Борисов да вземе отношение по случая с Банов"}
{"url": "https://www.24chasa.bg/novini/article/7287801", "text": "В Народното събрание беше открита изложба, която представя оригиналите на Търновската конституция и на Сребърната конституция, както и лични вещи на един от най-ярките участници в Учредителното събрание – Петко Славейков. Експозицията, която беше открита от председателя на Народното събрание Цвета Караянчева, е част от събитията, посветени на 140-ата годишнина от Учредителното събрание и приемането на първата българска конституция. Това съобщиха от пресслужбата на Народното събрание. Днес в Народното събрание представяме уникална експозиция – пътуващата изложба „140 години от Учредителното събрание и приемането на Търновската конституция“, отбеляза при откриването Цвета Караянчева. Председателят на парламента уточни, че експозицията вече е била представена в 8 областни града и предстои да гостува във всички останали. Така нашите съграждани могат да научат исторически и биографични данни за народните представители от Учредителното събрание, да видят портрети и документи за тяхната дейност, добави Цвета Караянчева. На изложбата в Народното събрание са показани и две от най-ценните реликви на българската държавност – оригиналите на Търновската конституция и Сребърната конституция, приета през 1911 г., посочи председателят на парламента. Цвета Караянчева добави, че експозицията дава възможност да се видят лични вещи на големия български възрожденец, поет и фолклорист, борец за църковна независимост, един от строителите на Съвременна България – Петко Славейков. Сред изложените вещи на Петко Славейков са първата библия на говорим български език, издадена с негово участие в Цариград през 1871 г., позлатеният му часовник, мастилница, перо, с което е писал, сребърна кутия и броеница, както и масата, която той донася от дома си, за да бъде подписана на нея Търновската конституция. Щастлива съм, че в неделя – на 10 февруари, денят, в който преди 140 години е било първото заседание на Учредителното събрание, парламентът организира Ден на отворени врати. Така гражданите ще могат да видят тези светини на българската държавност, заяви председателят на Народното събрание. Цвета Караянчева изрази благодарност на Държавна агенция „Архиви“, на Националния литературен музей и на музея „Петко и Пенчо Славейкови“ за тяхното съдействие при организирането на експозицията. Кметът на Велико Търново Даниел Панов отбеляза, че най-важният държавнически момент, който се е случил в старопрестолния град Търново, е именно приемането на Търновската конституция, защото тогава българите са имали възможност да начертаят бъдещето на съвременна България. Всички представители в Учредителното събрание са били убедени, че България трябва да тръгне напред – да бъде свободна и независима европейска държава, посочи той. Председателят на Държавна агенция „Архиви“ доц. Михаил Груев отбеляза, че представената изложба е събрала усилията на първостроителите на българската държавност в опитите им да изградят една модерна, демократична и просперираща България. Днес – 140 години по-късно, ние можем да кажем, че всеки един от нас по свой начин се опитва да следва тези идеали, подчерта той и разказа интересни факти за оригиналите на Търновската конституция и на Сребърната конституция.", "date": "2019.02.08", "title": "Откриха изложба с Търновската конституция и вещи на Петко Славейков в Народното събрание (Снимки)"}
{"url": "https://www.24chasa.bg/novini/article/7287813", "text": "Ръководителят на испанското правителство Педро Санчес падна в капана на диалога с каталунските сепаратисти, който вбеси десницата и предизвика недоволство в собствената му социалистическа партия. Във вторник ще бъде дадено началото на делото срещу 12 каталунски ръководители, съдени заради ролята им в извършения през октомври 2017 г. опит за отцепване на Каталуния от Испания. Каталунският въпрос се озова в центъра на дебата в Испания в разгара на дискусиите за държавния бюджет, който няма как да бъде приет без подкрепата в парламента на поддръжниците на идеята за независимост на областта. На фона на непрестанните искания на борците за независимост, отхвърлени от Мадрид, за международно посредничество между правителството и каталунските регионални власти, Санчес направи реверанс, като прие искането им за независим \"докладчик\". Работата на този докладчик ще бъде да улесни диалога в бъдещи преговори между каталунските партии. В тази платформа отказват да участват партиите от десницата, които искат обсъжданията да бъдат ограничени в рамките на каталунския парламент. \"Това пространство за диалог между представителите на каталунските политически партии не засяга по никакъв начин държавните институции, нито отношенията на правителството с каталунските власти, които се осъществяват в рамките на действащата правна рамка\", подчерта в сряда министърът на външните работи Жозеп Борел. Но въпреки усилията на правителството да предотврати ескалация на напрежението, тази отстъпка наля масло в огъня. Десница и крайна десница =================== Дясната Народна партия, либералите от \"Сиудаданос\" и крайнодясната партия \"Вокс\" призоваха една след друга симпатизантите си да излязат в неделя на протест в Мадрид срещу Педро Санчес. Демонстрацията се очаква да бъде голяма. Първата обща протестна акция на тези три партии се организира, след като те се съюзиха в провинция Андалусия и в момент, когато според социологически проучвания те са в позиция да съставят мнозинство на национално равнище. \"Измамник\", \"нелегитимен\" шеф на правителството, \"предател\", \"лъжец\": лидерът на Народната партия Пабло Касадо използва необичайно силни думи по адрес на Санчес и обяви, че може да внесе вот на недоверие. Такъв обаче има много малки шансове за успех. \"Трябва да изправим отново Испания на крака, след като Педро Санчес я постави на колене\", каза вчера Касадо. \"Правителството си направи грешно сметките\", коментира Фернандо Валеспин, политолог в Мадридския автономен университет. \"То си мислеше, че ще може да убеди хората, че тази фигура (докладчикът) е безобидна\", но \"е ясно, че това е недопустима постъпка, която престъпва червена линия\" за критиците на Санчес. Те го обвиняват, че е \"застрашил основополагащ принцип, за да се задържи на власт\", каза университетският преподавател. Социалистическо недоволство ===================== Начело на правителство на малцинството - неговата партия има само 84 от общо 350 депутати - Санчес има нужда от гласовете на каталунските привърженици на независимостта, за да бъде одобрен бюджетът му за 2019 г. и да може да бъде доведен докрай мандатът на настоящата законодателна власт до 2020 г. Но стратегията му буди безпокойство дори в собствената му партия. Няколко регионални лидери, които и в миналото са се обявявали против него, сега изразиха силно недоволството си в момент, когато се задават регионални и общински избори на 26 май. \"Приемането на бюджет не оправдава отстъпки, които застрашават конституцията, единството на Испания, правовата държава и благоприличието\", каза председателят на правителството на област Арагон Хавиер Ламбан. Сепаратистите позволиха на Педро Санчес да дойде на власт през юни, подкрепяйки вота на недоверие срещу консерватора Мариано Рахой. Но за момента отказват да одобрят бюджета му. Дори отстъпката с \"докладчика\" за момента не позволява на Санчес да си осигури вота им. \"Остава още много работа\", за да стане това, заяви вчера говорителят на каталунското правителство Елза Артади. (БТА)", "date": "2019.02.08", "title": "Испанският премиер Педро Санчес падна в капана на диалога с каталунските сепаратисти"}
{"url": "https://www.24chasa.bg/novini/article/7287837", "text": "Румъния официално признава опозиционния лидер Хуан Гуайдо за легитимен временен президент на Венецуела, присъединявайки се към координираните действия на страните от ЕС и САЩ, заяви румънският президент Клаус Йоханис, предаде Ройтерс, цитирана от БТА. Около 20 страни от ЕС, сред които Великобритания, Германия, Франция и Испания се съюзиха със САЩ в признаването на лидерството на Гуайдо, оказвайки натиск върху социалистическия президент Николас Мадуро да свика нови избори. Решението на президента бе взето след внимателен анализ, включващ политическите, дипломатически и законови перспективи, взимайки под внимание факта, че мнозинството от членките на ЕС и серия съюзници и евроатлантически партньори признаха легитимността на временния президент Хуан Гуайдо, заяви румънското президентство в декларация", "date": "2019.02.08", "title": "И Румъния подкрепи Хуан Гуайдо за\nвременен президент на Венецуела"}
{"url": "https://www.24chasa.bg/novini/article/7287824", "text": "Бурятия е готова да стане домакин на среща на върха Русия-КНДР, каквато се очаква още тази пролет. Това съобщи пред \"Независимая газета\" източник от правителството на руската република, припомняйки, че Улан Уде и друг път е организирал преговори на най-високо равнище. В експертните среди смятат за отдавна назряла нуждата от среща между лидерите на Русия и Северна Корея - тръгвайки към окончателна денуклеаризация на Корейския полуостров, Пхенян иска да се споразумее с всеки от заинтересованите играчи. \"Място за тази среща не се избира в Улан Уде, но Улан Уде може да стане място на срещата - заяви източникът от бурятското правителство. - Имаме опит от домакинството на преговорите Медведев-Ким, затова естествено проучваме в общ план нещата. Всички подробности ще уточняват по-късно външното министерство и Федералната служба за сигурност - това не е прерогатив на регионалните власти.\" На федерално равнище засега не потвърждават, че вече е избрано място за евентуална среща. По думите на Дмитрий Песков, прессекретаря на руския президент, ясно решение още няма. Москва впрочем вижда и свой принос в появата на признаци за нормализиране на обстановката на Корейския полуостров. \"Ситуацията като цяло се развива все така в руслото на руско-китайската \"пътна карта\", предвиждаща насрещни стъпки на основните действащи лица в уреждането на проблема с денуклеаризацията на Корейския полуостров и по насърчаване на севернокорейското ръководство към сътрудничество чрез смекчаване на санкционния режим - заяви руският външен министър Сергей Лавров в слово пред Института за международни отношения към министерството на външните работи на Туркменистан. - А когато се залага главно на сила и хегемония, когато има опити дипломацията \"да се изтика настрана\", резултатите са плачевни.\" През 2011 г. бащата на днешния севернокорейски лидер - Ким Чен-ир, направи обиколка из редица региони от Далекоизточния и Сибирския федерален окръг на Русия. Това бе третото му посещение във федерацията. Преговорите на покойния днес генерален секретар на Корейската трудова партия с тогавашния руски президент Дмитрий Медведев се състояха именно в Бурятия. Медведев и Ким разговаряха във военното градче Сосновий Бор недалеч от Улан Уде. В центъра на вниманието имаше и други теми освен ядрената програма на КНДР и уреждането на дълга на Пхенян към Москва в размер на 11 милиарда долара. Двамата държавни лидери договориха тогава по принцип прокарването на газопровод през територията на Северна Корея към Южна. Идеята съдържаше както икономически, така и политически цели - строежът на тръбата би съдействал за подобряване на контактите между Пхенян и Сеул. Проектът обаче си остана проект. Аргумент в полза на Бурятия като подходящо място за подобни срещи на върха откриваме в етнографските проучвания. Група изследователи от Бурятския научен център към Сибирския филиал на РАН предложи например хипотеза, според която бурятите и корейците са далечни роднини. В основата й са положени данни от генетични анализи и археологически находки край бреговете на езеро Байкал. В Бурятия са открити по-специално култови предмети, съдове и накити, характерни за древните култури на Корея. Изследователите търсят обяснение за близостта между тези народи в миграцията на чергарските племена от Южна Манчжурия. Част от тях изглежда са стигнали до Забайкалието, друга част - до Корейския полуостров. Още една версия пък свързва роднинството между буряти и корейци с ролята на Байкал, гигантски източник на питейна вода, в миграцията на азиатските етноси. При всяко положение тази хипотеза е твърде популярна в Корея, но засега - в Южна. В момента се очаква среща между ръководителя на Северна Корея Ким Чен-ун и президента на САЩ Доналд Тръмп. Заместник-външният министър на Русия Игор Моргулов заяви тези дни, че американското ръководство е отправило до Русия молба за съдействие в съставянето на дневния ред по конкретни аспекти от разоръжаването на КНДР. \"Задава се втора американско-севернокорейска среща на върха и колегите ни от САЩ се надяват тя да стане тласък за прехвърляне на разговора за денуклеаризация в практическата плоскост - отбеляза Моргулов. - В тази връзка ни бе отправена молба да съдействаме в подбора на правилния дневен ред за дискусия по конкретните аспекти на денуклеаризацията; готови сме наред с другите участници в шестстранния преговорен процес да допринесем за обсъждане на конкретни мерки и стъпки, насочени към решаване на ядрения и съпътстващите го проблеми на Корейския полуостров.\" Първата среща Тръмп-Ким в Сингапур бе знаково събитие с оглед създаването на дипломатически канал между двете страни, но редовно публикуваните в САЩ медийни материали с разузнавателни данни внушаваха съмнения дали Пхенян наистина обмисля отказ от ядрената си програма. Държавният секретар на САЩ Майк Помпейо заяви наскоро в интервю за \"Фокс нюз\", че денуклеаризацията е възможна. \"Председателят (на Държавния съвет на КНДР, бел. на изданието) Ким заяви, че за тях е необходимо да сменят курса, необходимо е да подобряват вътрешните икономически условия в страната, това са негови думи, не мои\", заяви шефът на американската дипломация. \"Струва ми се, че има всички шансове председателят Ким да се движи към изпълнение на поетите ангажименти, а после ние на свой ред ще изпълним ангажиментите си с оглед стабилност на полуострова и по-светло бъдеще\", отбеляза той. Според експерти всеки международен посредник, участващ в преговорите по корейските проблеми, би желал да си присвои дипломатическата победа, ако се стигне все пак до такава. \"Доналд Тръмп иска да обере всички лаври: може би \"ще изстреля\" това по време на изборната си кампания за втори президентски мандат - заяви пред \"Независимая газета\" Алексей Маслов, ръководител на Училището по ориенталистика към Висшето училище за икономика. - Китай не желае да дели славата с никого и не скланя на четиристранни преговори. Но Ким Чен-ун се опитва най-вече да се разбере поединично с различни страни, целейки да спазари гаранции за собствената си сигурност.\" Експертът стига до извода, че инициативата за преговори на най-високо равнище между Русия и Северна Корея се вписва в тази схема на лидера на КНДР. \"Преди срещата (Путин-Ким, бел. на изданието) теоретично трябва да има още две - смята Маслов. - Първо, преговори между Ким и Тръмп, и второ, разговор между Ким и Си Цзинпин, защото преди подобни трудни срещи лидерът на КНДР винаги заминава при китайците да търси съвет. Напомням, че се говореше много сериозно за среща (Путин-Ким, бел. на изданието) още миналата година, но тя бе отменена - самият Ким не бе готов. Какво иска Русия? Тя иска да предложи цяла програма. Първо, със сигурност - съвместни жп комуникации. Второ - може би някакви производства да бъдат разположени на севернокорейска територия, и трето - тръбопровод от Северна към Южна Корея. Но всичко това ще е възможно, само щом стане ясно, че международните санкции са вдигнати. Без вдигане на санкциите няма да има смисъл.\" (БТА)", "date": "2019.02.08", "title": "Руската република Бурятия се готви да посрещне Путин и Ким"}
{"url": "https://www.24chasa.bg/novini/article/7287844", "text": "Министерството на външните рабори планира продажба на имоти в няколко държави, съобщи министър Екатерина Захариева в отговор на парламентарен въпрос за управлението на недвижимата собственост на българската държава в чужбина. Извършен е задълбочен анализ със становището на всички политически дирекции, включително там, където има представителства, и становища от посланиците. Имаме планирани за продажба за тази година няколко имота в Аржентина, Белгия, Гърция, Канада, Колумбия, Никарагуа, САЩ, Уругвай и Финландия, посочи Захариева, цитирана от БТА. Като фактори тя открои отпаднала необходимост, закрито задгранично представителство. Някои от тези сгради са бивши търговско-икономически служби или генерални консулства. Те генерират големи разходи и представят България в неблагоприятна светлина, когато имотът наистина е в лошо състояние, получавали сме такива писма неведнъж, отбеляза министър Захариева. Тя посочи, че не може да цитира прогнозната стойност на планираните за продажба имоти, защото тепърва ще се извършват анализи, но по думите й това винаги ще става по най-високата цена и само чрез най-реномираните местни агенции. Целта е в максимална степен запазване на държавната собственост извън граница, но и ефективно управление на имотите, а не те да бъдат оставяни да се рушат и да се плащат глоби, каза Захариева, като добави, че се цели оптимизиране на сградния фонд, така че да отговаря в достатъчна степен на нуждите на българската дипломация. Захариева не приема, че имоти се продават на занижени цени, защото всичко става след експертни оценки и през местни агенции, по най-високи цени. През изминалата година е продаден само един имот - в Хага. Става въпрос за почти изоставена сграда, бивша търговска служба, за сумата от 1 165 165 евро, каза Захариева. Той не е бил използван от 2010 г. и състоянието му се е влошавало през годините. Трупал е разходи, различни такси и застраховки. Захариева изтъкна още, че с учудване разбрала че МВнР дори не е имало електронна програма, по която да следи и управлява имотите. Такава вече има, но нямаше, посочи тя.", "date": "2019.02.08", "title": "Захариева: Планираме продажба на имоти в няколко държави"}
{"url": "https://www.24chasa.bg/novini/article/7287846", "text": "В гръцкия парламент текат дебати по ратификацията на протокола за присъединяване на Република Македония към НАТО, съобщиха гръцката телевизия Скай и Асошиейтед прес. Очаква се по време на парламентарната дискусия да се изкажат всички лидери на опозиционни партии, както и министър-председателят Алексис Ципрас. Протоколът бе подписан от представителите на страните членки на НАТО в Брюксел на 6 февруари. След ратификацията му Република Македония трябва и официално да смени името си на Република Северна Македония, предава БТА. Председателят на гръцкия парламент Никос Вуцис каза, че очаква дебатът да продължи до около 19 часа днес, след което ще започне поименното гласуване. Гръцките опозиционни партии са против ратификацията на протокола, тъй като смятат, че Преспанското споразумение, което разрешава 27-годишния спор за името, предоставя повече отстъпки на Скопие. Лявото правителство в Атина обаче има достатъчно места в парламента, за да може да бъде гласуван протоколът, отбелязва АП. Гърция и Р Македония подписаха историческото Преспанско споразумение през лятото въпреки протестите на опозиционните партии, след което договорът бе ратифициран от парламентите на двете страни. Ратификацията на протокола за присъединяването на Република Македония към НАТО е последната стъпка от споразумението. Ако гръцките депутати ратифицират протокола, гръцкото външно министерство незабавно ще уведоми македонското правителство за резултата. Р Македония след това ще пише на ООН, страните членки на ООН и на международни организации, като по този начин официално ще обяви промяната на името. Говорителят на македонското правителство Миле Бошняковски каза пред АП, че това ще се случи \"идните дни\".", "date": "2019.02.08", "title": "Гръцкият парламент обсъжда присъединяването на Скопие към НАТО"}
{"url": "https://www.24chasa.bg/novini/article/7287822", "text": "Конкректно започвайки с дюните, районната инспекция в Бургас изчаква да види как ще завърши наказателното преследване. Защото ако процедурата приключи без решение, че има наказателно престъпление - ние ще предприемем административни действия. Ако има наказателни - те са по-строги и трябва да важи по-строгата санкция. Най-крайната административна санкция, която може да бъде предприета, е възстановяване, което до този момент не е правено и трябва да видим как ще стане. Нещо, което е създадено през толкова дълъг период, как ще се възстанови. Това със сигурност ще бъде предизвикателство, но винаги има първи път. Това заяви екоминистърът Нено Димов в кулоарите на парламента на въпрос за действията, предприети след разрушаване на дюни в района на къмпинг „Смокиня“. Димов подчерта, че е установено, че теренът попада в природна забележителност „Пясъчни дюни\". \"Констатираното увреждане на пясъчните дюни е в нарушение на режимите на защитените територии“, каза още министърът и уточни, че при проверката не е установен извършителят. Димов обясни какви са установените до този момент нарушения, свързани с унищожаването на дюни и строителни дейности по черноморското крайбрежие. Министърът каза, че на \"Арапя\" няма защитена територия, както и Натура 2000 и посочи: \"има ясно становище, че не е горски фонд и няма вековни дървета\". Той обясни, че остава ДНСК и общината да разгледат случая. Министърът посочи, че са проверени сигналите за строителни дейности в близост до крайбрежието на курорт \"Св. Св. Константин и Елена\", община Варна. Той посочи, че е извършена проверка на място и документално. Установено е, че изграждането на хотел е съгласувано и няма нарушение. По отношение на инвестиционното предложение в района на къмпинг „Градина“ е проведена процедура по реда на Закона за биологичното разнообразие, приключила с решение от март 2018 г. на директорът на районната дирекция в Бургас. По думите му при проверката е установено депониране на земни маси, извън границите на имота, което е неизпълнение на решението на директора на РИОСВ – Бургас и е съставен акт. Министърът коментира и темата за река Чая, чиято дига трябва да бъде ремонтирана заради разкъсване. „Скъсването е вследствие на естествено преместване на коритото на река Чая. Когато бях онзи ден на място Министерството на земеделието, храните и горите, или по-точно тяхната служба, оправяше фактическото корито“, заяви още Димов. По думите му с връщането в нормалното корито въпросът ще се реши.", "date": "2019.02.08", "title": "За първи път може да наложат санкция - възстановяване на разрушена дюна"}
{"url": "https://www.24chasa.bg/novini/article/7287853", "text": "В момента има над 5 000 точки за закупуване на електронни винетки, които са много повече от точките, съществували преди това, за закупуване на хартиени винетки. Това отговори министърът на регионалното развитие и благоустройството Петя Аврамова по време на днешния парламентарен контрол на питане от народните представители Георги Свиленски и Димитър Данчев от ПГ на \"БСП за България\" относно политиката на министерството по въвеждането в действие на електронните винетки. До края на януари са продадени над 440 000 винетки повече, отколкото за същия период на миналата година, посочи още министърът на регионалното развитие и благоустройството, предава БТА. Министър Аврамова изтъкна, че начините за закупуването на електронни винетки са много по-лесни и достъпни за хората. Според нея е възможно само в отделни случаи на някой терминал за продажба на електронни винетки да възникне технически проблем, но той се отстраня своевременно. Петя Аврамова уточни, че смущения и проблеми в системата е имало само в периода от 2 до 4 януари, но вече са възстановени всички погрешно надвзети средства. Тя бе категорична, че системата за електронните винетки работи нормално, като са осигурени повече точки за закупуване на винетки. По думите й вече работят и тол автомобилите, които извършват проверки и събират компенсаторни такси. В края на питането депутатът от ПГ \"БСП за България\" Георги Свиленски внесе искане, подписано от 59 народни представители, за провеждане на разисквания за темата за въвеждане на електронните винетки. Председателят на Народното събрание Цвета Караянчева обяви, че е изпълнено изискването на парламентарния правилник и на това основание насрочи разискванията по питането и гласуване на проекта за решение за следващото заседание, определено за парламентарен контрол.", "date": "2019.02.08", "title": "Аврамова: В момента има над 5 000 точки за закупуване на електронни винетки"}
{"url": "https://www.24chasa.bg/novini/article/7287836", "text": "Полицаи заловиха извършител на серия престъпления в монтанското село Расово, община Медковец. Това съобщиха от пресцентъра на областната дирекция на МВР в Монтана. 41-годишен криминално проявен и осъждан мъж е уличен в извършването на 6 взломни кражби. От есента на 2018 г. до началото на февруари тази година чрез демонтиране стъкла на прозорци и взломяване на халки на катинари на входни врати мъжът влязъл в 6 имота на местни стопани, откъдето отнел пластмасова пръскачна машина, 12 буркани с компоти, 3 родопски одеяла, 6 платове, 5 бр. ел. проводници с различна дължина и 15 бронзови крана. Част от откраднатите вещи са намерени и иззети, а проводниците и крановете са продадени в пункт за изкупуване на черни и цветни метали в Лом. 41-годишният остава в ареста за 24 часа. Работа по изясняване на случая продължава.", "date": "2019.02.08", "title": "Закопчаха сериен крадец в монтанско село"}
{"url": "https://www.24chasa.bg/novini/article/7287874", "text": "В Народното събрание беше валидиран юбилеен пощенски блок с марка, първодневен плик и печат, посветени на 140-ата годишнина от Учредителното събрание и приемането на Търновската конституция. Това съобщиха от пресцентъра на Народното събрание. Председателят на Народното събрание Цвета Караянчева, министърът на транспорта, информационните технологии и съобщенията Росен Желязков, председателят на Държавна агенция „Архиви“ Михаил Груев и кметът на Велико Търново Даниел Панов заедно валидираха пощенската марка. От днес марката ще започне своя живот, за да напомня за това знаменателно събитие, коментира министърът на транспорта, информационните технологии и съобщения Росен Желязков. Той посочи, че марката пресъздава духа на Велико Търново заедно с фрагменти от Конституцията. Неин автор е Ивелина Велинова.", "date": "2019.02.08", "title": "От днес пуснаха юбилейна пощенска марка (Снимки)"}
{"url": "https://www.24chasa.bg/novini/article/7287861", "text": "Около 15.40 часа в четвъртък на кръстовището между бул. \"Парта\" и ул. \"Беглишки мост\" в Монтана служители на сектор \"Пътна полиция” спрели за проверка лек автомобил \"Рено Клио\" със софийска регистрация. Зад волана бил 32-годишен монтанчанин. При извършен тест за употреба на наркотични вещества е отчетена положителна проба за канабис. На водача е съставен акт по Закона за движение по пътищата. Същият ден след сигнал криминалисти от районното управление в града са извършили претърсване в къща в областния град, собственост и обитавана от 32-годишния и родителите му. Намерени и иззети са найлонов плик с общо 433 грама суха зелена тревиста маса канабис, 3 стъклени бурканчета, 2 вакуумни прозрачни полиетиленови пликчета и найлово пликче, съдържащи кафеникаво вещество от растителен произход, наподобяващо гъби, както и найлово пликче с още 1.2 грама канабис.", "date": "2019.02.08", "title": "Засякоха напушен шофьор в Монтана"}
{"url": "https://www.24chasa.bg/novini/article/7287884", "text": "Полицията в Русе търси съдействие от граждани, които са били свидетели на пътен инцидент, при който е пострадала пешеходка. Това съобщиха от областната дирекция на МВР в крайдунавския град. Инцидентът е от 22 януари тази година. Около 6,50 часа на кръстовището на ул. \"Даме Груев\" с бул. \"Васил Левски\" автомобил \"Шевролет Авео\" с русенска регистрация е блъснал пешеходка. От областната дирекция на МВР молят гражданите - очевидци на произшествието, които могат да подпомогнат разследването с факти по случая, да се обадят в сектор \"Пътна полиция\" в Русе на следните телефони 082/882-817 или 082/882-819.", "date": "2019.02.08", "title": "Русенската полиция търси свидетели на инцидент с пострадала пешеходка"}
{"url": "https://www.24chasa.bg/novini/article/7287883", "text": "Президентите на Русия, на Иран и на Турция - Владимир Путин, Хасан Рохани и Тайип Ердоган, ще обсъдят на 14 февруари в Сочи евентуалното изтегляне на САЩ от Сирия с оглед да не се допусне дестабилизиране и хаос в тази страна. Това заяви днес пред руски журналисти зам.-външният министър на федерацията Сергей Вершинин, предаде ТАСС. \"Според мен ще се обсъжда основният въпрос: какво да се направи, за да няма дестабилизиране и хаос, ако САЩ се изтеглят, за да се гарантира плавен контрол над ситуацията - каза той. - Бих поставил въпроса и в друга плоскост: как да се вземе под внимание сигурността на всички държави и на всички страни.\" Месец след тази среща в т. нар. формат от Астана (Русия, Иран и Турция) - вероятно през март, ще се състои нов форум на високо равнище за Сирия в самата казахстанска столица с цел да бъдат реализирани решенията и договореностите от Сочи, каза Вершинин, предава БТА. Русия има готовност да обсъди със САЩ всички въпроси, свързани с евентуалното им изтегляне от Сирия, увери той. Русия разбира безпокойството на всички, включително на Турция, предизвикано от терористичните атаки - терористите \"са общо зло и общ противник\", изтъкна Вершинин. \"Но същевременно винаги подчертаваме, че Турция наред с нас се задължи да спазва териториалната цялост и суверенитета на цяла Сирия, без никакви изключения\", добави руският висш дипломат.", "date": "2019.02.08", "title": "Президентите на Русия, Иран и Турция\nще обсъдят в Сочи изтеглянето на САЩ от Сирия"}
{"url": "https://www.24chasa.bg/novini/article/7287895", "text": "4 мастербокса в цигари без бандерол са били задържани от полицията в Пазарджик при специализирана операция, съобщи говорителят на областната полицейска дирекция Мирослав Стоянов. Акцията е била проведена в четвъртък вечерта след оперативна разработка на икономическа полиция. На улица в Пазарджик оперативните екипи засекли и спрели за проверка миниван \"Фолксваген\", управляван от 41-годишния Петър Ш. от Пловдив. При обиск на автомобила в него са били открити четири мастербокса с цигари от марката \"Royal Slims\", всичките без бандерол. Водачът на микробуса е задържан, а акцизната стока е конфискувана.", "date": "2019.02.08", "title": "Голямо количество цигари без бандерол задържаха в Пазарджик"}
{"url": "https://www.24chasa.bg/novini/article/7287888", "text": "Турция е поела ангажимент да зачита суверенитета на цяла Сирия, заяви днес руският заместник-външен министър Сергей Вершинин, цитиран от ТАСС. Чухме изявленията на турската страна, че единствената цел на възможните й стъпки или на вече направените стъпки в Сирия е борбата срещу тероризма. Разбираме безпокойството на всички, включително на Турция, заради действията на терористите. Това е общо зло и общ противник, каза Вершинин пред журналисти, предава БТА. При това обаче винаги подчертаваме, че Турция заедно с нас е поела ангажимента да зачита териториалната цялост и суверенитета на цяла Сирия, подчерта той.", "date": "2019.02.08", "title": "Руски зам.-министър: Турция е поела ангажимент да зачита суверенитета на Сирия"}
{"url": "https://www.24chasa.bg/novini/article/7287899", "text": "Фалшифицирането на лекарствени средства отдавна създава опасност за общественото здраве в ЕС, но от утре започва прилагането на нови правила за безопасност, съобщи Европейската комисия. Производителите вече ще трябва да поставят двуизмерен баркод и средство срещу подправяне върху опаковките на лекарства, отпускани по лекарско предписание. Аптеките, включително продаващите онлайн, както и болниците, ще трябва да проверят автентичността на лекарствата, преди да ги дадат на болните. Лекарствените средства, произведени до днес и без знак за безопасност, могат да останат на пазара до изтичане на срока им на годност. Според новата система за проверка аптеките и болниците ще трябва да проверяват по цялата верига на доставка автентичността на лекарствата, се посочва в съобщението.", "date": "2019.02.08", "title": "ЕК: Лекарствата в ЕС от утре трябва да носят знак за произход"}
{"url": "https://www.24chasa.bg/novini/article/7287912", "text": "На 15 януари се състоя съвместна пресконференция на представители от Държавната комисия за развитие и реформи, Министерството на финансите и Китайската народна банка. На нея бе посочено, че за да бъдат реализирани поставените на съвещанието на ЦК на ККП по икономическите въпроси задачи, е необходимо да се работи за по-нататъшно увеличаване на инвестициите в инфраструктура, както и да се продължи с намаляването на данъчното бреме за бизнеса. В същото време от КНБ обявиха, че и през 2019 г. ще продължи стабилната парична политика, предава  . На съвещанието на ЦК на ККП бе подчертано, че е необходимо да се развие в пълнота ключовата роля на инвестициите за формирането на силен вътрешен пазар. Заместник-началникът на Държавната комисия за развитие и реформа Лиен Уейлян заяви, че пазарът трябва да играе решаваща роля в разпределението на ресурсите, добавяйки, че правителството ще работи за увеличаване на инвестициите и оптимизиране на политиките в „изграждането\" и „реформирането\". Реформирането, по думите му, означава подобряване на технологиите и оборудването в промишлеността. Изграждането от своя страна, се отразява в следните няколко аспекта: „На първо място, ще засилим изграждането на инфраструктура от нов тип като прилагаме в този процес технологии като изкуствен интелект, промишлен интернет, 5G мрежа и други. На второ място, ще работим за по-нататъшно подобряване и изграждане на инфраструктура в селските райони и такива, които са важни за логистиката, за да помогнем на селата да се избавят от бедността. Трето, ще засилим изграждането на енергийна, транспортна и водна инфраструктура. Четвърто, ще продължим да строим обекти, които имат връзка с подобряване живота на хора и предоставянето на обществени услуги, например в образованието, медицинската помощ, здравеопазването, грижата за възрастни хора. И пето, ще работим активно за подобряване състоянието на околната среда и изграждането на способности за справяне с природни бедствия\". Във връзка с поставената на съвещанието на ЦК на ККП цел за по-мащабно намаляване на данъците и таксите за бизнеса и за обикновените граждани, помощникът на търговския министър Сю Хунцай заяви, че през 2019 г. правителството ще продължи да провежда активна финансова политика, включително чрез парични и данъчни механизми, за да се засили жизнеността на малкия и среден бизнес и се окаже съдействие за висококачественото икономическо развитие. В тази връзка помощникът на финансовия министър заяви: „На първо място, ще продължим с намаляване на данъците и таксите. От една страна това е полезно за намаляване на финансовите тежести върху малкия, среден бизнес, както и в машиностроенето, допринасящи в огромната си част за развитие на реалната икономика. От друга страна, мярката е насочена към уеднаквяване и стандартизиране на различните данъци и такси, което е полезно за прозрачността на системата. На второ място, ще увеличим бюджетните разходи съобразно нуждите и икономическата ситуация. Също така ще позволим на местните власти да издават повече облигации, с които да финансират важни проекти\". На заседанието на ЦК на ККП бе подчертана необходимостта от поддържане на стабилната парична политика и съобразена с пазарните условия ликвидност. Заместник-управителят на Китайската народна банка Джу Хъсин заяви, че тази линия ще бъде основна в дейността ѝ за 2019 г., добавяйки, че структурните промени в икономиката е необходимо да продължат и банката ще оказва необходимата подкрепа в това отношение. „От една страна обемът на наличните парични средства трябва да е достатъчен, за да се осигури подкрепа за реалната икономика. Количеството широки пари М2 и публичните инвестиции трябва да са в съответствие с ръста на БВП, така че да се поддържа макроикономическа стабилност. В същото време трябва да имаме ясна представа за ликвидността и тук е основната роля на паричната политика, която е призвана да осигури подкрепа за частния сектор, малкия и среден бизнес, селското стопанство, за развитие на бедните райони и възраждане на селата, като в същото време гарантира нормалното провеждане на структурната реформа и преминаването към висококачествено развитие\", каза Джу Хъсин.", "date": "2019.02.08", "title": "Китай ще продължи с мерките за висококачествено развитие на икономиката"}
{"url": "https://www.24chasa.bg/novini/article/7287928", "text": "Кремъл поставя под съмнение достоверността на новите публикации, според които е имало и трети замесен в инцидента в Солсбъри. Така Дмитрий Песков - прессекретарят на руския президент, коментира публикации на онлайн изданията \"Белингкат\" и \"Инсайдър\", информира ТАСС, цитирана от БТА. , можело да е замесен в друг опит за отравяне, извършен в България през 2015 г., посочва агенцията. \"Видяхме съобщенията в тази връзка. Има само един въпрос: как е могло през 2015 г. да остане незабелязано използването на някакво бойно отровно вещество в Европа, защо това се е разбрало едва сега?\", каза Песков. \"Не знаем доколко отговаря това на истината, отговаря ли на истината изобщо, не знаем на какво са се опирали съставителите на тази информация, не знаем доколко са компетентни те, кои са те и изобщо дали е истина всичко това\", заяви Песков пред журналисти. На 6 февруари \"Дейли телеграф\" съобщи, че по думите на негов източник британското следствие проучва версия, според която в отравянето на двамата Скрипал е участвал и трети човек - служител от руското военно разузнаване, използвал псевдонима Сергей Федотов. По данни на източника Федотов е трябвало да излети за Москва заедно с другите двама заподозрени - Александър Петров и Руслан Боширов, но в последния момент си е прибрал багажа и е останал във Великобритания. Вестникът пише, че той може би е променил намерението си за връщане в Русия, щом е разбрал, че Сергей и Юлия Скрипал са оцелели. Източникът не изключва, че третият замесен в случая може все още да се намира в кралството.", "date": "2019.02.08", "title": "Кремъл се съмнява трети човек да е бил замесен в инцидента в Солсбъри"}
{"url": "https://www.24chasa.bg/novini/article/7287933", "text": "Пожар уби 10 души на тренировъчната база на бразилския футболен клуб Фламенго, съобщи Ройтерс. Жертвите са момчета от школата на клуба, които са спели в общежитието до тренировъчното игрище Ниньо де Урубу в Рио де Жанейро. Още трима души са с различни травми след избухналия пожар, предава  . Никоя от жертвите още не е идентифицирана, но в сградата са били настанени футболисти на възраст между 14 и 17 години. Все още не е ясна причината за пожара. Преди два месеца игрището и общежитието са били реновирани. Очаквайте подробности.", "date": "2019.02.08", "title": "10 футболисти загинаха при пожар на тренировка в Бразилия (Снимки)"}
{"url": "https://www.24chasa.bg/novini/article/7287937", "text": "Франция и Германия са постигнали компромис, който позволява Берлин да остане водещ преговарящ с Русия за газопровода „Северен поток 2“, сочи проектодокумент, предаде АФП. До по-рано днес имаше спекулации, че Париж иска да блокира водещата роля на Берлин в проекта, който трябва да свърже Русия и Германия по дъното на Балтийско море, припомня  . Позицията на Франция се смяташе за ключова на днешното гласуване на посланиците на страните членки в ЕС, дали да бъдат започнати преговори с Европарламента за поправки в газовата директива на ЕС. Промените имат за цел да приложат правилата за либерализация на пазара към газопроводите от трети страни. Берлин се бори против това, тъй като може да се окаже, че „Северен поток 2“ не отговаря на правилата на общността. „Германия и Франция са в постоянен контакт по въпроса“, каза днес говорителят на германското правителство Щефан Зайберт. На свой ред Москва изрази надежда, че страните от ЕС ще преодолеят различията си за газопровода, чийто строеж вече е започнал. „Продължаваме работата и смятаме, че това е най-сигурният начин за доставки на газ в Европа“, каза говорителят на Кремъл Дмитрий Песков. Против газопровода категорично се обявява американският президент Доналд Тръмп.", "date": "2019.02.08", "title": "Париж и Берлин се споразумяха за „Северен поток 2“"}
{"url": "https://www.24chasa.bg/novini/article/7287962", "text": "Съединените щати наложиха санкции на турски бизнесмен, нарушил американските санкции срещу Иран, предадоха АФП и БТА. Еврен Каякъран, 39-годишен, е бил в периода 2013-2015 г. управителен директор на турска компания, занимаваща се с производство на двигатели. Въпросната фирма - Елсим - е била придобита през 2013 г. от американска компания, което я е превърнало в предмет на американските санкции спрямо Иран, посочи американското министерство на финансите. Елсим е нарушила санкциите, изпращайки свои служители в Иран да обслужват машини под прикритие, че отиват там на почивка, се твърди още в изявлението на финансовото министерство. Ведомството налага санкции на Каякъран не само заради съзнателното му нарушаване на режима на САЩ срещу Иран, но и за това, че е инструктирал персонала да извърши и прикрие тези нелегални действия, уточни високопоставен представител на САЩ. На американските компании и частни лица се забранява да имат финансови отношения с Каякъран, а на финансовите институции на САЩ - да приемат плащания с негово участие.", "date": "2019.02.08", "title": "САЩ наложиха санкции на турски бизнесмен, нарушил санкции срещу Иран"}
{"url": "https://www.24chasa.bg/novini/article/7287972", "text": "Предварителното решение да се позволи или да се забрани сливането на Deutsche Bank AG и Commerzbank AG вероятно ще бъде взето преди европейските избори през май, съобщи в петък германският вестник WirtschaftsWoche, цитирайки източник, запознат с въпроса. \"Ако дотогава няма споразумение, сделката може да се счита за приключила\", посочи неназованият източник. Той също така отбеляза, че германското правителството увеличава натиска за постигане на подобно споразумение, тъй като финансовият министър Олаф Шолц и неговите съветници \"наистина искат това банково сливане\", предаде  . В края на миналата седмица главният изпълнителен директор на Deutsche Bank Кристиан Зевинг отрече, че кабинетът на канцлера Ангела Меркел тласка най-големия кредитор на Германия да се слее с неговия важен конкурент в лицето на Commerzbank, заявявайки, че той \"не чувства подобен натиск от страна на правителството\".", "date": "2019.02.08", "title": "Преди евроизборите през май се решава за сливането на Deutsche Bank и Commerzbank"}
{"url": "https://www.24chasa.bg/novini/article/7287983", "text": "Днес към 12.30 часа в столичната полиция бил получен сигнал за пътен инцидент с автобус № 98. По първоначални данни на пътя между Бистрица – Симеоново водачът е изгубил управлението над автобуса, превозното средство се е отклонило от движение и се е ударило в дърво. Няма пострадали пътници. Това съобщиха от МВР. На място веднага са били насочени полицейски, пожарни и медицински екипи. Шофьорът е откаран в болница. Огледите в района на инцидента продължава.", "date": "2019.02.08", "title": "Автобус се удари в дърво в София, няма пострадали пътници"}
{"url": "https://www.24chasa.bg/novini/article/7288002", "text": "По предварителни сезонно изгладени данни през декември 2018 г. оборотът в раздел \"Търговия на дребно, без търговията с автомобили и мотоциклети\" по съпоставими цени намалява с 0.3 на сто спрямо предходния месец, съобщава на интернет страницата си НСИ. На годишна база обаче този оборот по календарно изгладени данни, расте 3.6 процента, отчита статистиката. През декември 2018 г. в сравнение със същия месец на 2017 г. оборотът нараства по-значително при: търговията на дребно с фармацевтични и медицински стоки - с 22.5 на сто, търговията на дребно чрез поръчки по пощата, телефона или интернет - с 15.2 на сто, и търговията на дребно с автомобилни горива и смазочни материали - с 14.1 на сто. Намаление е регистрирано при: търговията на дребно с компютърна и комуникационна техника - с 14.0 на сто, търговията на дребно с разнообразни стоки - с 2.7 на сто, и търговията на дребно с битова техника, мебели и други стоки за бита - с 2.3 на сто.", "date": "2019.02.08", "title": "Търговията на дребно пада през декември 2018 г. с 0,3 на сто спрямо ноември"}
{"url": "https://www.24chasa.bg/novini/article/7288311", "text": "Работите по отстраняването на остатъците от моста \"Моранди\" започнаха днес в италианския град Генуа, предаде ДПА. , при което загинаха 43 души, припомня агенцията, предаде БТА. Участък от западната страна на моста, дълъг 40 метра, ще бъде премахнат днес и унищожен. \"Това е важна стъпка с голямо символично значение, защото ще бъде премахнат първият голям участък от моста\", заяви кметът на Генуа Марко Бучи. Италианският премиер Джузепе Конте и министърът на инфраструктурата Данило Тонинели пристигнаха в Генуа, за да наблюдават началото на операцията, която се очаква да продължи осем часа. Тонинели изрази пред телевизия \"Скай Ти Джи 24\" решимостта на правителството до края на тази година да изгради нов мост на мястото на рухналия \"Моранди\", а в началото на следващата по него вече да преминават автомобили. Новият мост ще бъде проектиран от известния генуезки архитект Ренцо Пиано, отбелязва ДПА. След срутването на моста \"Моранди\" италианската прокуратура започна разследване на 20 души, а също така и на компанията оператор на рухналия мост Аутостраде пер л'Италия (Autostrade per l'Italia).", "date": "2019.02.08", "title": "Отстраняват остатъците от рухналия мост \"Моранди\" в Генуа"}
{"url": "https://www.24chasa.bg/novini/article/7288231", "text": "13-годишно момче от Индия страда от рядко заболяване, известно като „синдром на върколака“ - цялото му лице е покрито с косми. Лалит Патидар е роден с вродена хипертрихоза, съобщава британското издание \"Дейли мейл\". Нелечимото състояние причинява необичайно количесто фини косми, които растат по лицето, ръцете и други части на тялото на човек. Лалит, който е успешен ученик и известен сред съучениците си, казва, че обикновено приемат външния му вид, но непознати понякога хвърлят камъни и го наричат \"маймуна\". Тийнейджърът казва, че мечтае един ден да стане полицай и да вкара всички крадци и престъпници в затвора. \"Роден съм с много окосмено лице и това ме прави различен. Понякога ми се иска да бъда харесван от останалите деца, но не мога да направя нищо. Трябва да приема пътя, по-който вървя, и се чувствам добре в тялото си\", кометира Лалит. Майката на момчето - 42-годишната Парватибай, се грижи за 14-членното семейство, Лалит има 5 сестри. Тя споделя, че през първия половин час след раждането на момчето, е била втрещена от малкото телце, покрито с множество косми. Лекарите казват обаче че няма лечение за този синдром.  \"Имахме 5 дъщери и се молихме в много индийски храмове да бъдем дарени със син. Той е различен, но много специален за мен, защото се появи след множество молитви\", споделя 42-годишната жена. По неофициални данни едва 50 души в света са били диагностицирани с този синдром. „Лалит е мой ученик от две години. Той е добър в обучението и се отличава в спорта. Всички в класа го харесват. Когато дойде в училище, хората бяха изненадани, но сега всички са свикнали с него и никой не се отнася по различен начин\", казва класният ръководител на момчето Бабулал Маквана. Когато обаче е извън общността, в която го познават, Лалит получава по-болезнено отношение. \"Има случаи, в които други деца хвърлят камъни по мен и ме наричат с обидни имена. Тогава моето семейство и приятелите ми идват на помощ и ме защитават\", споделя момчето.", "date": "2019.02.08", "title": "13-годишно момче върколак: Чувствам се добре в тялото си (Видео)"}
{"url": "https://www.24chasa.bg/novini/article/7288316", "text": "На 83-годишна възраст почина популярният руски актьор Сергей Юрски, който пресъздаде на големия екран образа на Остап Бендер във филма \"Златният телец\", предаде ТАСС. Юрски е роден на 16 март 1935 година в Ленинград. От 1978 година живее в Москва, бил е режисьор и актьор в театъра на Московския градски съвет, където поставя пиесата \"Тема с вариации\". По-късно, през 1995 година, играе ролята на Тома Опискин в спектакъла по повестта на Достоевски \"Степанчиково и неговите жители\", предаде БТА. Юрски е играл в над 40 филма. Неговата първа голяма екранна изява е в ролята на Чудак в комедията на Елдар Рязанов \"Човек отникъде\"/1961/. Широка известност актьорът придобива с превъплъщението си в Остап Бендер във филма на Михаил Швайцер \"Златният телец\". Други известни ленти, в които се е снимал Юрски, са \"Мястото на срещата не се променя\", \"Кралят-елен\",\"Малки трагедии\",\"Търсете жената\",\"Любов и гълъби\", \"Кралица Марго\" и др.", "date": "2019.02.08", "title": "Почина руският актьор Сергей Юрски,\nпревъплътил се в ролята на Остап Бендер"}
{"url": "https://www.24chasa.bg/novini/article/7288315", "text": "Германският канцлер Ангела Меркел откри днес официално новата централа на Федералното разузнавателно управление (БНД - външното разузнаване) в Берлин почти 11 години след като бе положен първият камък от строежа, предаде ДПА. С преместването в новия комплекс на школата за разузнавачи през януари, както и с преместването на структурите на БНД които досега бяха разположени в Пулах край Мюнхен и на други места, на практика беше завършен процесът по цялостното преместване на БНД в новата му модерна щабквартира в центъра на Берлин, предава БТА. Сега в огромната новата сграда на БНД на \"Шосещрасе\", намираща се в централната част на германската столица, ще работят около 4000 от общо 6500 служители на разузнаването. За работещите в БНД, на което в Германия традиционно се гледа много критично, и ръководителя му Бруно Кал, откриването именно от Меркел е важен признак за получено признание. С преместването на централата от предишното изолирано място в покрайнините на баварската столица към оживеното сърце на федералната столица се промениха много неща. Броят на разследванията на службата се увеличи, а също й брифингите й за политиците и правителствените лица. Въпреки всичко БНД все още е далеч от края на промените, които възнамерява да направи. Службата трябва да заработи с още по-бързи темпове, като се започне от чисто аналитичната дейност и се стигне до тактическите операции, казаха източници, отговорни за работата на БНД. Макар и да е важно да се правят описания на значимите терористични групировки, още по-важно е да се изясни дали някой възнамерява да извърши нападение, добавиха те.", "date": "2019.02.08", "title": "Меркел откри новата централа на германското външно разузнаване в Берлин"}
{"url": "https://www.24chasa.bg/novini/article/7288326", "text": "Броят на жертвите при рухването на жилищен блок в Истанбул се увеличи до 14 души. Това съобщи днес турският министър на вътрешните работи Сюлейман Сойлу, цитиран от световните агенции и турски медии. Той посочи, че спасители са извадили днес телата на още трима души, с което броят на загиналите достигна 14 души, информира Асошиейтед прес. Изминаха 47 часа от момента на рухването на сградата. Ние, спасители, медици работим със същото темпо. До момента има 14 жертви, успяхме да извадим 14 души живи изпод останките на блока, каза Сойлу, цитиран от турската телевизия Хабертюрк, предаде БТА. Министърът на вътрешните работи Сюлейман Сойлу посочи, че спасителите продължават с усилията да стигнат до други хора, затрупани от руините. Той не посочи колко още хора може да се намират под останките, информира АП. Надяваме се да извадим живи хората, които все още се намират под останките, каза той. Сойлу обеща да бъде наказан всеки, който се окаже отговорен за срутването на сградата. Министър Сойлу и министърът на труда, социалните грижи и семейството Зехра Зюмрют Селчук се намират в кризисния щаб, сформиран в училище \"Чака Бей\" в района, информира турската телевизия НТВ. Спасители успяха да извадят днес изпод руините 16-годишния тийнейджър Мерт Айдън, който е прекарал там 45 часа. Освен това спасителните екипи са успели да установят контакт с 30-годишната Шейма Камбур, която все още се намира под останките. Възможно е с нея да са и двете й деца (все още живи), информира Хабертюрк. Вчера бе спасено петгодишно момиченце, което е прекарало под останките на блока около 18 часа. Осеметажният жилищен блок, намиращ се в квартал Картал на азиатския бряг на Истанбул, се срути в 16 часа (местно време) на 6 февруари. В сградата е имало 14 апартамента, а като живущи в нея са били регистрирани 43 души. Причината за инцидента засега не е установена. Прокуратурата в Истанбул започна разследване по случая, посочва ТАСС.", "date": "2019.02.08", "title": "14 станаха жертвите при рухването на блок в Истанбул"}
{"url": "https://www.24chasa.bg/novini/article/7288199", "text": "Турската компания \"Теклас\" заяви официално желанието си да построи свой завод във Враца, съобщи кмета на града Калин Каменов. В централата на фирмата у нас министърът на икономиката Емил Караниколов и градоначалника получили всички необходими документи за инвестицията. Сега компанията \"Теклас-България\" трябва да избере един от предлаганите от от общината терени, да получи сертификат от БАИ, а общинските съветници във Враца да одобрят сделката. Цялата процедура ще отнеме около 2 месеца, според Каменов. Строителството на първия етап от проекта ще продължи 6 месеца. Стартово ще бъдат открити 500 работни места, като те постепенно ще достигнат 1000. Инвестицията ще бъде за над 30 млн. лв. Турската фирма е най-големият производител на каучукови съединения и пластмасови тръби в автомобилната индустрия. \"Теклас\" има дългосрочни договори с всички известни производители на автомобили, а техният бизнес във Враца ще даде път за развитие на много малки фирми в града. \"Теклас\" вeчe пpитeжaвa чeтиpи зaвoдa в Kъpджaли, eдин в Kpyмoвгpaд и e нaй-гoлeмият paбoтoдaтeл в peгиoнa. Компанията започна дейност у нас през 2004 г., а в нейните заводи вече работят над 2100 дyши.", "date": "2019.02.08", "title": "Турска фирма иска да строи завод във Враца"}
{"url": "https://www.24chasa.bg/novini/article/7288327", "text": "Технически проблем или небрежност са предполагаемите причини за  , предаде Асошиейтед прес, цитирана от БТА. Полицията и прокуратурата идентифицираха две от петте жертви на пожара в малкия град Ламбрехт, недалеч от Кайзерслаутерн. Става дума за двама поляци на възраст 43 и 54 години. Властите заявиха, че самоличността на другите трима загинали (две жени и един мъж) ще бъде изяснена след извършването на аутопсии следващата седмица. По данни на полицията и прокуратурата пожарът в апартамента е избухнал в 23:30 ч, местно време, като за момента няма признаци инцидентът да е резултат от злонамерени действия.", "date": "2019.02.08", "title": "Технически проблем или небрежност - причини за пожара в Югозападна Германия"}
{"url": "https://www.24chasa.bg/novini/article/7288346", "text": "В случай, че британският парламент не одобри споразумение за Брекзит до края на този месец, премиерът Тереза Мей вероятно ще се опита да забави планираното за 29 март излизане на Великобритания от Европейския съюз, тъй като няма да има време за приемането на цялото необходимо законодателство. Към настоящия момент одобрението далеч не е сигурно на фона на опитите на Мей за подобряване на постигнатата с ЕС сделка, която парламентът отхвърли миналия месец с рекордно мнозинство. Дори и Мей да успее, това ще е само началото на процеса и хаотичното излизане, от което се страхуват много компании, продължава да е възможно. За да го избегне, парламентът трябва да приеме закон, с който официално ратифицира споразумението, като по този начин създаде още много възможности за спорове. Той освен това планира и приемането на голям брой свързани с това закони и изменения в законодателството. Законът за ратификация на сделката не може да бъде представен на парламента преди той да одобри споразумението на Мей. За този вот не е определена дата, но не се очаква да е преди 14 февруари, когато депутатите ще проведат по-общ дебат за Брекзит. След 14 февруари парламентът ще разполага само с 26 заседателни дни до 29 март. Въпреки че двама високопоставени министри заявиха, че може да е необходимо удължаване на срока за преговори по член 50 на Договора за Европейския съюз, Мей бе категорична, че Брекзит ще бъде на 29 март. Според Мади Тимънт-Джак от Института за управление и месец няма да е достатъчен за приемането на цялото необходимо законодателство: \"Колкото повече навлизаме във февруари, толкова по-трудно става\". Приемането на някои от предишните важни закони за отношенията на Великобритания с Европа, сред които и Споразумението за изтегляне от 2018 г., с което европейски правила станаха част от британското законодателство, отне повече от 30 заседателни дни. Правителството също така е задължено по закон да представи на парламента договор, който има нужда от ратифициране, 21 дни преди гласуването, въпреки че може да поиска да бъде направено изключение. Според бившия председател на парламентарния съвет по изготвяне на законопроекти Стивън Лос дори парламентът да искаше да сътрудничи, а правителството да направи отстъпки, времето изтича. \"Щом мине средата на март, идеята, че Споразумението за изтегляне ще бъде одобрено до 29 март става невъзможна\", посочи Лос. Дори правителството да иска да отложи Брекзит, датата е фиксирана в британското законодателство и за да бъде променена, е необходимо одобрението и на двете камари на парламента. Правителството може да се опита да ускори процеса по приемането на законодателство (на теория закони могат да бъдат приети за един ден), но за това е необходима добрата воля на парламента, който вече няколко пъти осуети плановете на правителството. Законът трябва да бъде одобрен на няколко етапа в Камарата на общините (където консерваторите на Мей нямат мнозинство) и в Камарата на лордовете (където Мей има по-слаб контрол върху графика). Законът за оттегляне от ЕС ще оправомощи министрите да извършат разплащания с ЕС и да бъдат приложени предвидените мерки по въпроса за границата на Северна Ирландия с Ирландия, който стана причина голям брой депутати да се противопоставят на сделката на Мей. Според Библиотеката на Камарата на общините в парламента е имало повече от 100 гласувания при ратификацията на Лисабонския договор и 88 за Договора от Маастрихт - въпроси с по-малко значение от Брекзит, като по въпроса за Договора от Маастрихт партийни бунтове едва не свалиха от власт тогавашния премиер от Консервативната партия Джон Мейджър. \"Законът ще провокира спорове, така че може да очаквате голям брой трудни гласувания. Ако депутатите останат с впечатлението, че правителството прибързва със законодателството и не им дава достатъчно време да го обмислят, мнозинствата може да изчезнат\", твърди Тимънт-Джак. Въпреки че Мей успя да спечели макар и с крехко мнозинство принципната подкрепа на парламента за сделката си, тази подкрепа може да изчезне при ратифицирането й, предупреди депутат от Консервативната партия. Правителството също така планира да прокара още няколко изключително важни закони и стотици изменения на съществуващото законодателство, с чиято помощ Великобритания да се адаптира към живота извън ЕС, в областта на земеделието, риболова и имиграцията. То не поясни дали всички тези промени в законодателството трябва да бъдат приети преди Брекзит. Министърът на международната търговия Лиъм Фокс заяви в сряда, че правителството е предвидило мерки в случай, че не бъде одобрено търговското споразумение с ЕС. Според парламентарни експерти, ако Великобритания напусне със сделка, по-голямата част от това законодателство може да бъде прието през планирания преходен период след Брекзит. Ако Великобритания обаче не успее да постигне сделка, необходимостта от ново законодателство ще стане по-належаща, като ще трябва да бъде приет и закон за финансовите услуги, който да позволи на Великобритания да прилага правилата на ЕС за финансовите услуги. Британската банка Барклис (Barclays) заяви миналия месец, че ако не бъде постигната сделка, правителството ще трябва да формулира \"най-важните си приоритети\". Предизвикващите най-много спорове елементи в новото законодателство могат да бъдат премахнати, а за да бъдат приети по-бързо някои закони, в тях могат да бъдат предвидени клаузи за последващото им преразглеждане. \"Вероятно това е единственият начин, по който тези закони могат да бъдат приети бързо\", посочва Стивън Лос. Процесът по приемането на повечето от тях в момента е преустановен, като голям брой депутати са на мнение, че правителството избягва да ги внесе отново в парламента, за да не бъдат направени в тях изменения с цел добавяне на условия. \"В някакъв момент сигурно ще има призив от сорта на: \"Всъщност повече не можем да отлагаме, изправени сме пред риска от Брекзит без сделка и е необходимо да прокараме това законодателство\", прогнозира Тимънт-Джак. (БТА)", "date": "2019.02.08", "title": "Мей ще трябва да поиска отлагане на  Брекзит, ако няма сделка до края на февруари"}
{"url": "https://www.24chasa.bg/novini/article/7288375", "text": "Нашият най-голям капитал са младите хора. Отборите ни печелят призови места във всички световни олимпиади по математика, физика и приложни науки. Този капитал трябва да се използва и държавата трябва да отдаде дължимото на компаниите, които насърчават българските иноватори. Това заяви президентът Румен Радев на церемонията по отличаване на победителите в Националния конкурс „Иновативно предприятие на годината“ за издания 2016,2017 и 2018 година с марката „Високи постижения в иновациите“. Това съобщиха от прессекретариата на президента. Държавният глава подчерта, че иновативността е отражение на националните амбиции за бъдещето, на ефективното взаимодействие между администрацията, бизнеса, науката и образованието във всяка една страна. „Териториалното разпределение на иновациите е и критерий за хармоничното развитие на регионите и се радвам, че днес на церемонията присъстват фирми от различни краища на България“, заяви Румен Радев. Като сериозни предизвикателства пред българските иновации президентът открои разходите за научноизследователска и развойна дейност, които са далеч от средноевропейското равнище – 1,5 процента от БВП. „Въпреки многото програми, в които тази цифра се залага, тя все още остава далеч от реализацията. Резултатите ги виждаме – България все още е в групата на плахите иноватори на европейската иновационна карта, делим по тези критерии последно място с Румъния“, допълни държавният глава. Държавният глава благодари на международните партньори, организаторите и журито, че насърчават инвестиционната активност на българския бизнес, защото иновативността е най-ефективният механизъм за постигане на висок и устойчив икономически растеж в съвременния свят. „Държавата се нуждае точно от хора като вас – с отворен ум, критично мислене, с полет на мисълта и борбеност да отстояват своите идеи“, каза още президентът в приветствието си на церемонията. Националният конкурс „Иновативно предприятие на годината“ се организира от фондация „Приложни изследвания и комуникации“ и Enterprise Europe Network – България и се провежда под патронажа на държавния глава. Марката \"Високи постижения в иновациите” е знак за иновативност, с който се отличават върхови постижения, въздействие и ефективност на авангардни иновации, разработени от български предприятия.", "date": "2019.02.08", "title": "Президентът: Най-ефективният механизъм за  висок икономически растеж са иновациите"}
{"url": "https://www.24chasa.bg/novini/article/7288329", "text": "Европейските консерватори очакват Николай Бареков да се завърне в ЕП след вота с още по-голяма делегация. Това стана ясно по време на конференция на тема „Обединеният консерватизъм“, организирана от Групата на Европейските консерватори и реформисти (ЕКР). Специален гост на събитието бе Ричард Милсъм, изпълнителен директор на Алианса на консерваторите и реформистите в Европа (АКРЕ). Той е на посещение в София по покана на българския евродепутат. „За нас е чест и сме изключително радостни, че Николай Бареков е част както от нашата Група, така и от Алианса ни от 2014-а година насам, надявам се, че той ще успее да се завърне в ЕП с още по-голяма делегация, благодарни сме и гледаме към бъдещето”, заяви Милсъм пред пълна зала с европейски и български консерватори. Евродепутатът Николай Бареков пък от своя страна представи приоритетите, които ще залегнат в политическата програма за предстоящия вот. Това са: равни минимални доходи на всички европейски граждани, равенство между българи и европейци по отношение на социални и граждански права, запазване на националното достойнство в Европа и недопускането България да стане част от Еврозоната. Бареков настоя още както да бъде извършена пълна ревизия за всички български евродепутати в края на всеки мандат, така и те да даряват на нуждаещи се българи спестените от европейски заплати и 300 евро на ден командировъчни милиони, а половината от заплатата на следващите евродепутати да отива директно в избран от държавата детски фонд. „За разлика от ЕНП и ПЕС, където казват: „За нас е важно да имаме обща политиката на цялата група”, при консерваторите се казва обратното, а именно, че приоритет е гласът на отделната нация”, подчерта още той и допълни, че „хората в България искат повишаване на стандарта на живот, защита на правата им в ЕС, подобрение в социалната сфера и справяне с бедността”. „Това беше и политическата програма, с която аз бях избран в Европейския парламент”, припомни Бареков. Евродепутатът обяви, че към момента има доста голямо одобрение сред симпатизантите, но уточни и че има и „много въпроси и много недоверие към една бъдеща коалиция с ПП „Атака”. Поради тази причина той подчерта, че трябва да бъдат много внимателни и прозрачни при провеждането на преговорите. Бареков уточни още, че разговорите с Волен Сидеров до сега са били временно в застой, тъй като е бил извън България. „Преговорите не следва да са отговорност на други хора, а моя персонална такава”, отсече той и подчерта, че ако бъде подписано споразумение с ПП „Атака”, имено той ще плати цената за него, а не някой друг. „Там, разбира се, условието наистина да бъдем обединени консерватори, защото няма смисъл целият вот да бъде разделен и накрая ние да имаме резултат, а всички да останем под чертата”, допълни още евродепутатът. Според Ричард Милсъм се очаква парламентът да се промени сериозно на 26-и май. Той е категоричен, че това са най-сериозните избори. „Става въпрос за смяна на 60% от ЕП, по принцип при вот се променя около 40% от състава”, уточни той. Изпълнителният директор на АКРЕ прогнозира, че партиите, които ще нараснат по численост на евродепутатите, са популистките и десните партии. „Ние сме единствената Група обаче, която реално ще се разраства за в бъдеще”, категоричен е той. Като губещи Милсъм определи социалистите и ЕНП, които според него ще загубят голям процент от числеността на депутатите си. Прогноза относно АЛДЕ той не посмя да направи, тъй като по думите му там ситуацията не е много ясна. Милсъм подчерта още, че предстоят редица събития в България, организирани от консерваторите, като най-значимото ще бъде на 22 март, когато в София ще се съберат над 100 консерватори от целия свят, в това число сенатори, конгресмени, депутати, хора, които участват в управлението на консервативни политически партии. Домакин на събитието ще бъде единствената легитимна българска партия „Презареди България – ББЦ”. Евродепутатът Николай Бареков отбеляза в тази връзка, че ще бъдат отправени покани и към българските власти в лицето на премиера и на президента. „За нас това на първо място е изключителна чест за България, на второ място е признание за нашата роля като политическа партия и като движение в АКРЕ”, заяви още той. По време на конференцията стана ясно още, че партийна делегация от България, включваща много представители на „Презареди България-ББЦ”, ще бъде специален гост на годишния конверт на Републиканската партия на САЩ. „Там очаквам да получим истинска подкрепа от новото ядро на Републиканската партия, формирано около президента Доналд Тръмп, защото политиката му е водена от мотото: „Преди всичко Америка! Америка над всичко!”, какъвто е и нашият девиз: „България над всичко!”, отсече на финал Николай Бареков.", "date": "2019.02.08", "title": "Европейските консерватори очакват  Бареков да се завърне в ЕП след вота с още по-голяма делегация"}
{"url": "https://www.24chasa.bg/novini/article/7288434", "text": "Германският канцлер Ангела Меркел похвали работата на Федералното разузнавателно управление (БНД, външното разузнаване на Германия), на церемонията по официалното откриване на новата централа на БНД в Берлин за милиарди евро, предадоха ДПА и БТА. По думите й след падането на Желязната завеса и края на Студената война службата е извършила успешен преход. С оглед на кризите по света Меркел изрази увереност, \"че Германия повече от всякога се нуждае от силно и ефективно външно разузнаване\". Тя изтъкна засичането на фалшиви новини и заплахата от кибератаки като особено предизвикателство и добави, че службата има особено важна роля в борбата срещу дезинформацията. Меркел заяви също, че макар да е загубила почти цялата си територия в Сирия, \"Ислямска държава\" все още далеч не е победена, противно на твърденията на президента на САЩ Доналд Тръмп, че ислямистката групировка е вече разгромена, предаде Ройтерс.", "date": "2019.02.08", "title": "Меркел: Германия повече от всякога се нуждае от силно и ефективно разузнаване"}
{"url": "https://www.24chasa.bg/novini/article/7288442", "text": "Fibank (Първа инвестиционна банка) предлага на своите клиенти чрез своя онлайн магазин Gold&Silver нови неустоими предложения за предстоящите празници Св. Валентин и 8-ми март: сребърна цветна монета за влюбени „Св. Валентин”, сребърно сърце с холограма, златно кюлче-медальон – Фея и куп други предложения. Стандартната цена на сребърната монета за влюбени „Св. Валентин” е 125 лв., сребърното кюлче-медальон EMO JOY Kiss струва 100 лв., а сребърното сърце с холограма – 55 лв. В периода от 08 февруари до 08 март 2019 г. всички дванадесет продукта, включени в промоцията, ще се предлагат с 5% отстъпка. Сребърната монета „Св. Валентин” е с цветно изображение на две сърца, изработена от 1 тройунция сребро с най-висока проба 999/1000. Монетата е с диаметър от 40.7 мм и се продава в луксозна кутийка под формата на сърце, украсена с кристали „Сваровски”. За първи път в България – Първа инвестиционна банка продава кюлчета-медальони от серията EMO JOY. Авангардните талисмани са изработени в най-престижната швейцарска рафинерия ПАМП, чийто официален представител за България е Fibank. Повече информация за текущата промоция и всички продукти, които са включени в нея, можете да откриете и в сайта на банката: https://my.fibank.bg/GoldShop", "date": "2019.02.08", "title": "Fibank със специални предложения\nза Св. Валентин и 8-ми март"}
{"url": "https://www.24chasa.bg/novini/article/7288637", "text": "Липсата на първични данни за зоните по екологичната мрежа Натура 2000 и липсата на регистър, в който да са вписани, са довели до абсурди през годините. „Има случай, в който кмет на разположено до Черноморието селище, установил, че в землището му е вписано езеро, което е защитено по Натура 2000. А той казва, че изобщо няма воден басейн там“. Това съобщи по БНТ проф. Симеон Ананиев, председател на клъстер „Зелен транспорт“ във връзка с предстоящите промени в Закона за биологичното раззнообразие. Според Ваня Бижева, изпълнителен директор на Балкански център за устойчивост и екоинженеринг има много грешки при определянето на тези зони досега. Именно затова с поправките на закона се дава възможност първичните данни и установеното наличие на защитени видове да бъдат достъпни – първо на МОСВ, за да направи единен регисър, и после на хората, които са собственици на тези земи. „Сега ако сте собственик на територия, попадаща в Натура 2000, няма как да знаете защо“, каза Бижева. В Европа има научен подход и оценка на въздействието върху хората и какъв процент от екомрежата може да понесе инфраструктурата, хората, бизнесът. България има 35% от територията си в Натура 2000, докато в Дания е с 9%. Средноевропейското ниво е 15%, каза Ананиев. Бижева припомни, че има редица претенции от БАН и от екологични организации, които са събирали първичните данни за авторски права. Но според нея Законът за авторското право и сродните му права е достатъчно ясен – няма авторско право върху данни.", "date": "2019.02.08", "title": "Еколози приписали на село несъществуващо езеро, уж защитено по Натура 2000"}
{"url": "https://www.24chasa.bg/novini/article/7288619", "text": "Великобритания и страните от Европейската асоциация за свободна търговия (ЕАСТ), които са част и от Европейската икономическа зона (ЕИЗ) - Исландия, Лихтенщайн и Норвегия - се споразумяха за правата на своите граждани, в случай че Обединеното кралство напусне Европейския съюз (ЕС) без сделка, предаде Ройтерс. Според разпространено днес съобщение на исландското правителство споразумението \"защитава правата на гражданите на ЕАСТ, които живеят в Обединеното кралство, и на британските поданици, които живеят в държавите от ЕАСТ, така че да могат да продължат дейността си в случай на Брекзит без сделка\". \"Това означава, че правата за пребиваване са гарантирани независимо от изхода от преговорите между (Европейския съюз и Обединеното кралство)\", се отбелязва в комюникето, цитирано от БТА. По-рано днес норвежкото правителство обяви, че е предложило законопроект, който да гарантира правата на норвежците във Великобритания и на британците в Норвегия при \"твърд Брекзит\". Миналата година Лондон и Осло се споразумяха да прилагат в двустранните си отношения принципите от споразумението за Брекзит, а сега новата договореност предвижда и сценария без сделка. Норвежкият министър на правосъдието Тур Микел Вара изрази днес надежда, че Великобритания все пак ще напусне ЕС със споразумение. Четвъртият член на ЕАСТ - Швейцария - не е част от ЕИЗ. Тя има сключени редица двустранни търговски споразумения със страни членки на ЕС.", "date": "2019.02.08", "title": "Великобритания и страни от ЕАСТ се споразумяха за правата на гражданите си при \"твърд Брекзит\""}
{"url": "https://www.24chasa.bg/novini/article/7288647", "text": "Светият синод на Българската православна църква - Българска патриаршия в свое становище призовава за цялостна редакция на Националната стратегия за детето (2019-2030 г.), съобщи БТА. Светата ни Църква, като грижовна майка, се отнася с особено внимание към българските деца и желае да съдейства за тяхното по-добро настояще и бъдеще. Светият синод счита, че приоритетите в конструирането и прилагането на всяка бъдеща стратегия в тази сфера трябва да се отнасят до опазване на живота, здравето и добрите условия за развитие на детето; съхраняване на невинността на детското съзнание и повишаване на моралния капацитет и добродетелността на подрастващите; поощряване на ученолюбието и трудолюбието у децата; всяческо подпомагане на семейството като най-присъща среда и авторитетен институт за отглеждане и възпитание на детето. Доколкото целта на Националната стратегия за детето е \"създаване на визионерски документ\" относно държавните политики, свързани с българските деца, който да задава посоките на развитие през следващите дванадесет години, Светият синод на БПЦ-БП счита за свой дълг да отправи своя апел към Министерския съвет на България за нейното преразглеждане, коригиране и допълване, се посочва в становището.", "date": "2019.02.08", "title": "Светият синод призова за цялостна редакция на стратегията за детето"}
{"url": "https://www.24chasa.bg/novini/article/7288675", "text": "Предложеният за гласуване от Европейската комисия пакет \"Мобилност\" 2 да не бъде гласуван в този състав на Европейския парламент, а да остане за следващия. Около това становище са се обединили представители на превозвачите и синдикатите на среща в КНСБ, съобщиха от синдиката. Срещата е била по покана на Съюза на транспортните синдикати в България /СТСБ/ и КНСБ, предаде БТА. От страна на Конфедерацията са участвали президентът на КНСБ Пламен Димитров и председателят на СТСБ Екатерина Йорданова, юристи и членове на ръководствата на двете организации. Превозвачите са били представени от Конфедерацията на автобусните превозвачи, Националното сдружение на автобусните превозвачи в България, Националния съюз на превозвачите, Браншовия съюз за стопанска инициатива в транспорта, Националния съюз на превозвачите - Варна, Националното сдружение на автобусните превозвачи. Пакет \"Мобилност\" 2 касае либерализирането на автобусния транспорт, включващ градски, междуградски и международен превоз на пътници. Позицията на превозвачите и синдикатите ще бъде изпратена до всички евродепутати, включително и българските, ръководството на Европейския парламент, Европейската комисия, както и до Европейската транспортна федерация и Европейската конфедерация на профсъюзите. Превозвачи и синдикати са се споразумяли да започнат подготовка за рамково споразумение в областта на автобусните превози, което да доведе до общо решение на проблемите в бранша и да гарантира ефективен социален диалог. Участниците в срещата обсъдиха и нерегламентираните превози, недостатъчното финансиране на междуселищния и градския транспорт, обучението на кадри и заплащането на заетите в бранша, се посочва в съобщението.", "date": "2019.02.08", "title": "Синдикати и превозвачи: Да не се гласува пакет \"Мобилност\" 2 в Европарламента"}
{"url": "https://www.24chasa.bg/novini/article/7288674", "text": "Италианският министър на вътрешните работи Матео Салвини покани френския си колега Кристоф Кастанер в Рим за обсъждане на теми от техния ресор, предаде Франс прес, цитирана от БТА. Това стана, след като Франция отзова посланика си в Италия за консултации след коментари на високопоставени представители на италианските власти за френската вътрешнополитическа ситуация. \"Страните ни открай време поддържат здрави двустранни отношения, особено по сигурността, тероризма и имиграцията\", заяви Салвини, който е лидер на италианската крайнодясна партия \"Лига\". Тези отношения \"може и трябва да бъдат допълнително развити при взаимен стратегически интерес. Ще съм особено радостен да ви поканя в Рим за разговор и плодотворен обмен по текущи въпроси\", написа Салвини в послание до Кастанер. Италианският вътрешен министър прояви силен интерес \"към предложеното от (френския му колега) сътрудничество за репатриране на икономическите мигранти\". Тази сутрин италианското министерство на вътрешните работи разкритикува обрата в позицията на Франция, която се бе ангажирала да приеме част от мигрантите от кораба на германска неправителствена организация, които дебаркираха миналата седмица в Катания. Впоследствие Париж прецени, че това са икономически мигранти, а не бежанци, и при това положение предпочита да помогне за репатрирането им. \"Министерството взема под внимание, че дори французите не искат незаконни мигранти. Сега очакваме Париж да прояви добрата си воля, като съдейства за репатрирането на десетки сенегалци без документи, които се намират на италианска територия\", казаха източници от италианското вътрешно министерство. Вчера Салвини спомена \"три фундаментални въпроса\": връщанията на мигранти на френската граница (60 000 от 2017 г.), осъдените в Италия петнадесетина крайнолеви \"терористи\", които са се установили във Франция, и \"обидните\" проверки на работещите в района на границата.", "date": "2019.02.08", "title": "Италианският вътрешен министър Салвини покани френския си колега в Рим"}
{"url": "https://www.24chasa.bg/novini/article/7288620", "text": "Районният съд в Айтос наложи най-тежката мярка за неотклонение \"задържане под стража\" на Аптула М., обвинен в палеж на автомобил. Аптула бе задържан светкавично, само ден след като подпалил мерцедес, собственост на млада айтозлийка. Колата пламнала през нощта на 6 февруари, припомнят от прокуратурата. Според държавното обвинение може да се направи обосновано предположение за това, че Аптула М. е извършил престъплението, в което е обвинен. Представителят на прокуратурата е категоричен, че той може да се укрие ли да извърши ново престъпление, ако бъде с по-лека мярка за неотклонение. Определението на Районен съд Айтос може да бъде обжалвано пред окръжни магистрати от Бургас. Палежът на автомобила е свързан с лични взаимоотношения на младата жена, която го е ползвала, смятат разследващи.", "date": "2019.02.08", "title": "Решетки за палеж на автомобил в Айтос, подозират лична вендета"}
{"url": "https://www.24chasa.bg/novini/article/7288676", "text": "Холандската полиция за кратко блокира днес част от комплекса на парламента и арестува подозрителен мъж, оставил раница на земята, предаде Асошиейтед прес. Експерти провериха раницата, без да открият експлозиви, като преди това полицаи бяха отцепиха района с червено-бяла лента. Арестуваният мъж използвал \"заплашителен език\", съобщи полицията, цитирана от БТА. Инцидентът е станал, докато правителството провеждало седмичното си заседание в една от сградите на комплекса. Срещата е продължила без прекъсване. Холандският парламент е под строга охрана, но районът около него е достъпен за пешеходци и колоездачи, отбелязва АП.", "date": "2019.02.08", "title": "Полиция блокира част от холандския парламент заради подозрителна раница"}
{"url": "https://www.24chasa.bg/novini/article/7288626", "text": "62-годишна жена е била зверски пребита от бандит заради 9 лв. в бургаския квартал Черно море. Нападателят издебнал жертвата в местността Бадемите, съборил я на земята, след което легнал върху нея и запушил устата й. После нанесъл няколко юмрука по главата и лицето на беззащитната жена. Бруталният побой бил заради 9 лв. и батерия на мобилен телефон - това открил грабителят Христо А.  у пострадалата. Той е установен  и арестуван, а днес районният съд в Бургас му наложи  постоянна мярка за неотклонение \"задържане под стража\". Според прокуратурата, ако е на сводоба, Христо А. може да се укрие или извърши друго престъпление. Задържаният има право да обжалва пред Бургаския окръжен съд.", "date": "2019.02.08", "title": "62-годишна зверски пребита за 9 лв. край Бургас, задържаха насилника"}
