{"url": "https://www.24chasa.bg/novini/article/7705927", "text": "Полицията е започнала евакуация на живущите във вход 4 на блок 105 в бургаския комплекс \"Меден рудник\". Причината е, че тази вечер в 19,25 часа е подаден сигнал за пожар на третия етаж в сградата. Това съобщиха от полицията. Първи на сигнала са се отзовали служителите от Четвърто РУ в морския град. Към момента продължава гасенето на пожара в блока. Запалилото се жилище е обитавано от 44-годишен мъж. Той се е опитал да излезе през входната врата на апартамента си, но се оказал блокиран. Скочил е през терасата и е откаран в болница. Здравословното му състояние се изяснява.", "date": "2019.10.12", "title": "Евакуират живеещите в блок в Бургас заради пожар, мъж скочи през терасата"}
{"url": "https://www.24chasa.bg/novini/article/7705818", "text": "Двама 70-годишни са изнасилили 13-годишно момиче в циганската махала на Разлог снощи, предава  . Сигналът в полицията за насилието е подаден от бабата на момичето, която им разказала за инцидента с внучката й. От органите на реда в Разлог са предприели незабавни действия по случая и малко по-късно извършителите са задържани. Те са прекарали нощта в ареста, информирана е и прокуратурата. Съдебен лекар е прегледал момичето, очаква се неговата експертиза, която да потвърди изнасилването на детето.", "date": "2019.10.12", "title": "Двама 70-годишни изнасилиха малолетна в Разлог, задържаха ги"}
{"url": "https://www.24chasa.bg/novini/article/7705824", "text": "Два умерени труса са регистрирани днес на гръцкия остров Закинтос в Йонийско море, съобщава в. \"Катимерини\", като отбелязва, че няма пострадали или сериозни щети. Първият трус с магнитуд 4,4 е разтърсил южния бряг на острова малко след 2 часа тази сутрин. Вторият трус е бил с магнитуд 4,2 и е регистриран осем часа по-късно, около 10 часа сутринта, край западния бряг на острова, предава БТА. Остров Закинтос беше разтърсен от земетресение с магнитуд 6,4 през октомври миналата година, което причини сериозни щети, но нямаше жертви, напомня изданието.", "date": "2019.10.12", "title": "Две земетресения разлюляха гръцкия остров Закинтос днес"}
{"url": "https://www.24chasa.bg/novini/article/7705827", "text": "Водените от кюрди Сирийски демократични сили (СДС) заявиха, че турската атака в Северна сирия е съживила ислямистката групировка \"Ислямска държава\" и призоваха държавите, които участваха в борбата срещу джихадистите, да затворят въздушното пространство в района за турски самолети, предаде Ройтерс. В телевизионно изявление високопоставеният представител на СДС Редур Кселил заяви, че СДС продължават да си сътрудничат с водената от САЩ коалиция срещу ИД, въпреки че сега трябва да посрещнат и турската атака в Северна Сирия, предава БТА. \"Турското нашествие съживи ИД и задейства звената й в Камишли и Хасака и всички други райони\", каза Кселил и съобщи за нападения с коли бомби в тези два града, както и за турски артилерийски обстрел на затвор в Камишли, заради който според СДС някои затворници от ИД са избягали. Кселил заяви, че бойци на СДС, които четири години са защитавали коалиционните сили в Сирия, сега са избивани от турски бойни самолети пред очите на съюзниците, които \"внезапно и без предупреждение ни изоставиха\", явно визирайки решението на САЩ да изтеглят военните си части от района на Сирия, който сега е положен на турската атака. \"Не искаме да изпращат своите войски на фронтовата линия, искаме само да затворят въздушното пространство за турски самолети, а те лесно могат да направят това\", каза той. Ако турската атака продължи, приоритетите на СДС по отношение на охраняването на пленници от ИД ще се променят към \"защита на нашите градове и нашите хора\", заяви Кселил. СДС съобщиха, че вчера в боеве с турските войски в Северна Сирия са били убити 23 техни бойци, а 37 са ранени. С това общият обявен от СДС брой на убитите им бойци става 45 от сряда насам.", "date": "2019.10.12", "title": "Сирийските демократични сили: Турското нашествие съживи \"Ислямска държава\""}
{"url": "https://www.24chasa.bg/novini/article/7705834", "text": "Кандидатът за президентските избори на алианса Съюз за спасение на Румъния (ССР) - Партия ПЛЮС Дан Барна заяви днес, че проектът му за реформиране на Румъния съдържа необходимите мерки за излизане от \"порочния кръг на бедността и корупцията\", а \"първата мярка е конституционна реформа\", предаде Аджерпрес. \"Това е програма, която дефинира линиите и посоките, които виждам като фундаментални за реформирането на Румъния. (. . .) Първата цел е конституционна реформа, за да бъде ролята на президента много по-активна в решаването на политическите кризи в Румъния, като тази преди два дни\", заяви Барна, визирайки вота на недоверие в четвъртък, който доведе до сваляне на правителството на Социалдемократическата партия, предава БТА. Той посочи, че друго изменение на конституцията предвижда включването на забрана за заемане на държавни постове от лица, които имат окончателни присъди. В началото на годината ССР внесе в парламента над 780 000 подписа в подкрепа на гражданската инициатива \"Без осъдени на държавни постове\" , а през април Конституционният съд на Румъния даде зелена светлина за прилагането й. \"Стигнахме дотук, защото стана естествено да имаме осъдени на държавни постове. Последиците ги виждаме в заминаването на младите хора в чужбина. Избират да заминат, защото вече не виждат здравословна посока на нашата страна\", подчерта Барна на пресконференция в град Питещ. Други споменати от лидера на ССР цели са увеличаване на средствата за образование, реформиране на здравната система, инвестиции в инфраструктурата и строеж на магистрали, които да свържат всички исторически области на Румъния. Дан Барна предлага също нулево данъчно облагане на минималната заплата, \"за да спрем да облагаме бедността\", посочва сайтът Зиаре. В Румъния днес започна официално кампанията за президентските избори, чийто първи кръг ще се състои на 10 ноември, а вторият - на 24 ноември. Право на глас на тези избори имат близо 19 милиона души в страната и чужбина. Президентът се избира за срок от 5 години. За предстоящите избори има 14 кандидати.", "date": "2019.10.12", "title": "Кандидатът за президент на Румъния Дан Барна предлага конституционна реформа"}
{"url": "https://www.24chasa.bg/novini/article/7705838", "text": "Китайският президент Си Дзинпин пристигна днес в Непал, където се очаква да подпише споразумения за няколко инфраструктурни проекта, предаде Асошиейтед прес. Това е първото от повече от две десетилетия посещение на китайски президент в Непал, след това на Цзян Цзъмин през 1996 година. Други китайски ръководители, включително премиери и външни министри, вече са посещавали хималайската нация, припомня БТА. Си пристигна от Делхи, където се срещна с индийския премиер Нарендра Моди. Очаква се Непал да стъпва предпазливо, изграждайки отношенията си с големите съседи Индия и Китай, отбелязва АП. На летището в Катманду китайският президент беше посрещнат от президентката Бидхя Деви Бхандари и от премиера Кхадга Прасад Шарма Оли. Трансхималайските връзки и евентуалното сключване на договор за екстрадиция ще бъдат сред водещите теми на преговорите утре, заяви говорител на управляващата Непалска комунистическа партия. Непалски представители са отхвърляли всякаква възможност за постигане на незабавно споразумение по въпроса за екстрадицията, припомня АП.", "date": "2019.10.12", "title": "Китайският президент Си Дзинпин пристигна на посещение в Непал"}
{"url": "https://www.24chasa.bg/novini/article/7705849", "text": "Мъж и жена са били арестувани по подозрения, че подготвят търговия с вот в Горна Оряховица. У тях бил открит списък със 100 имена, научи \"24 часа\". Дилърите на гласове били хванати при случайна полицейска проверка на паркинга край болницата около 22 часа в петък. Полицаите открили в автомобила тефтер с имена на хора и се усъмнили, че това са избиратели и става въпрос за купуване на гласове. Мъжът и жената, които имали и шофьор, били задържани. По непотвърдени данни при разпитите жената си признала, че става въпрос за изборна търговия. След това тя била освободена, а В. К. на 33 г. останал зад решетките за 24 часа. По случая е образувано досъдебно производство в Горна Оряховица. Групата била от Лясковец и от известния местен клан Манджите, разказаха запознати.", "date": "2019.10.12", "title": "Първи арест за опит за купуване на гласове във Великотърновско"}
{"url": "https://www.24chasa.bg/novini/article/7705841", "text": "Република Северна Македония ще получи дата за начало на преговори за присъединяване към Евросъюза идната седмица, заяви премиерът Зоран Заев, предаде  . Пред свои съпартийци от Социалдемократическия съюз Заев призна, че част от държавите-членки имат резерви по отношение на страната му, но: „Не знам какво дискутират във Франция или Холандия, но няма страна, която да е работила повече от нас в последните 2 десетилетия, за да започне преговори като кандидат“. Македонският премиер изключи всякаква възможност за предсрочни парламентарни избори в югозападната ни съседка, независимо какво ще решат европейските лидери следващия четвъртък: \"Дори и отговорът да е отрицателен, не трябва да се ходи на избори. Трябва да се оползотвори целият период на цялата трансформация, която се случва\".", "date": "2019.10.12", "title": "Заев: Ще получим дата за начало на преговори за присъединяване към ЕС идната седмица"}
{"url": "https://www.24chasa.bg/novini/article/7705870", "text": "Напрежение след фалита на българския представител на „Томас Кук” – „Астрал Холидейз”. Фирмите, които все още чакат двата туроператора да изплатят задълженията си към тях, настояват за разследване на дейността им, предава  Превозвачите и доставчиците обвиняват „Астрал Холидейз” в нелоялност. Туроператорите им дължат стотици хиляди лева за трансфери на туристи и за екскурзии. Според потърпевшите фалитът на компанията е планиран. Браншът настоява за законови мерки, които да не позволяват достъп до пазара на лица, обявили фалит. \"Туроператори, които са управители на фирми, фалирали, с поставени лица взимат лиценз за други фирми и си действат по същата схема на кражба\", твърдят превозвачи. Те подчертаха, че ще се организират и саботират летния сезон догодина.", "date": "2019.10.12", "title": "След фалита на \"Астрал Холидейз\": Настояват за разследване на дейността на туроператора"}
{"url": "https://www.24chasa.bg/novini/article/7705693", "text": "Премиерът Бойко Борисов посети днес 15-ото поред Национално животновъдно изложение край Сливен, което е най-голямото в страната. Там той бе помолен да коментира последните събития около Турция и вероятността да ни залее огромен поток от бежанци. Борисов каза: \"Нашата позиция е много ясна и концентрирана. С една дума как да ви отговоря? Няколко неща задължително трябва да се направят и ние сме ги направили - може би сме единствените в Европа в това отношение. Споразумението с Турция трябва да работи и това ще ни е позицията и ще настоявам пред колегите в Брюксел да спрат с тези нападки непрекъснато, защото Брюксел е далече, а турската граница е тук и там стоят близо 4 милиона бежанци. Нито лагер, нито охрана или ограда, нито каквато и да е било мярка могат да ги спрат. Какво е да влизат стотици хиляди, това цяла Европа го изживя. Към днешна дата мога да потвърдя, че с президента Ердоган имам ясна договоркана базата на споразумението, на базата на добросъседството и турските власти абсолютно стриктно , коректно спазват споразумението към България. Имаме нула миграционен натиск. Така че не виждам никакъв смисъл нито да строим, нито да се подготвяме с лагери. Напратив - дипломацията, натискът, спирането на военните действия и регулирането на събитията в Сирия - това е решението. Нито ограда, нито армия, нищо не може да ни спаси. Защото, ако са жени и деца, хайде, ако са мъже - иди-дойде, но ако са жени и деца и ние ги нахвърлим така по оградата, какво ще правиме! Затова дипломацията, споразумението, добросъседстките взаимоотношения с Турция са ми били толкова важни, дори когато са ме нападали за това. И аз като тях знам и за правата на хората, и за върховенството на закона, и за свободата на медиите... Лично няколко пъти съм използван за последник между Европа и Турция за лица, които, за радост, след това президентът Ердоган ги е пускал. Не казвам, че аз съм бил причината, но съм съдействал максимално.\" \"До 20 декември българските земеделски производители и животновъди ще получат близо 1 милиард лева по националните и европейските плащания, парите ги има\". Това увери вчера земеделският министър Десислава Танева, която откри край Сливен 15-ото поред Национално животновъдно изложение, в което участват над 600 елитни селсктостопански животни - от коне и крави до кози и зайци. Пред животновъдите и пред премиера Бойко Борисов тя конкретизира, че на 18 октомври започват плащанията на националната преходна помощ за говеда, овце и кози, които не са под селекционен контрол. Бюджетът за тях е 35,5 милиона лева, с които ще се платят 55 процента от ставките. Танева допълни: \"След това е редът на държавните помощи за пчели за зимните пръскания. Плащанията продължават от 1 декември с обвързаната подкрепа за всички категории животни по всички схеми - на 100 процента, окончателни плащания. В седмицата след 8 декември следва базовото плащане, най-голямото. След което за първи път в обичайната практика на фонд \"Земеделие\" и земеделското министерство за първа година ще платим до 20 декември и мярка 13.1 - неблаготелствани райони 1 и 2. Всички необходими дейности по отношение на проверки на документите за допустимост са в график, за да станат възможни тези плащания. Заедно с планираните плащания по инвестиционните мерки на държавен фонд \"Земеделие\", очакваните средства към земеделската общност ще стигнат милиард лева\". \"С министрите Владислав Горанов и Десислава Танева сме се разбрали преди Нова година да направим всички плащания, хората да са доволни\", коментира премиерът Бойко Борисов. Той разгледа с интерес част от изложението, като се спря основно при конете и кучетата. Борисов помоли собствениците на елитни коне от български породи да организират подобно изложение на 29 октомври край София, когато в България ще гостува емирът на Абу Даби. \"С него имахме спор за качествата на българските и на арабските кони е искам да му покажем нашите\", обясни премиерът. Гостът ще види и елитни български овце. Собственици на кучета от Монтана припомниха на Бойко Борисов, че благодарение на личните му усилия преди време бе призната и регистрирана породата \"Българско овчарски куче\". Премиерът се снима с хората и животните и призна, че е време да си намери ново малко кученце от тази порода. По време на изложението се проведе и първото национално състезание по транжиране и обезкостяване на агнешко, пилешко, говеждо и свинско месо. Участваха 18 майстори месари от цялата страна. Сред тях ще бъде формиран националният отбор на България, който ще представи страната ни на Световното първенство по транжиране и обезкостяване, което ще се проведе през 2020 г. в Сакраменто, САЩ.", "date": "2019.10.12", "title": "Бойко Борисов от Сливен: Ще настоявам в Брюксел пред колегите да спрат нападките си срещу Турция (Обзор, снимки)"}
{"url": "https://www.24chasa.bg/novini/article/7705896", "text": "Паркирането в кварталите е една от важните задачи, за която съм готова с програма за изграждане на паркинги в кварталите. Това е начинът да осигурим повече ред, да освободим тротоарите и зелените площи от автомобили.” Това каза кандидатът за кмет на София Йорданка Фандъкова. Тя обясни, че вече се работи за в районите, имало и предложения за изграждане на паркинги и с публично-частно партньорство. Тази година наземни паркинги до жилищните блокове са изградени в “Подуяне”, “Люлин 9”, “Връбница”, “Красна поляна” - 2-а и 3-а част, “Разсадника”, “Гео Милев” и др. “Планираме изграждане и на нови 18 буферни паркинга, които се намират на метростанции и на големи спирки на градския транспорт. Задачата ни е да дадем удобна и изгодна алтернатива на пътуването с лични автомобили”, каза още Фандъкова. паркирането в буферните паркинги е безплатно, ако се ползва градски транспорт с абонаментна карта. В момента се изграждат 3 буферни паркинга към третата линия на метрото в “Овча купел” и довършва паркинг на станцията до стадион “Васил Левски”. Екипът на Фандъкова е планирал още 7 буферни паркинга за 2000 автомобила на метростанции. Те ще бъдат в район “Красно село” до пазара, при стадион “Раковски”, на бул. “Вл. Вазов”, на ул. “Ст. Доспевски” и бул. “Вл. Вазов”, на ул. “Гео Милев” до пазара, на бул. “Цариградско шосе” до окръжна болница (последна станция на трета линия) и в район “Люлин” при Околовръстния път”. “Догодина имаме готовност да довършим 3 паркинга - на метростанция “Сливница”, при Централна авто- и жп гара и в кв. “Надежда 1”. Те осигуряват още 390 места”, каза Фандъкова. 4 паркинга ще бъдат изградени до съществуващи метростанции - “Г. М. Димитров”, “Люлин”, “Младост” до станция №18 и под бул. “Джеймс Баучер”. Други 3 паркинга се планират заедно с новите разширения на метрото - при Симеоновския лифт, в Студентски град и при новата жп спирка “Горна баня” с връзка с метростанцията до околовръстния път.", "date": "2019.10.12", "title": "Правят общински паркинги в кварталите на София"}
{"url": "https://www.24chasa.bg/novini/article/7705877", "text": "Най-малко 16 души бяха убити и двама бяха тежко ранени при нападение срещу джамия в град Салмоси в Буркина Фасо снощи, съобщи Франс, като се позовава на силите за сигурност. \"Въоръжени лица атакуваха голямата джамия в Салмоси между 19.00 и 20.00 часа /местно време и по Гринуич/, при което загинаха 16 души\", заяви пред агенцията източник от силите за сигурност, предава БТА. Тази година ислямистки бунт в Буркина Фасо разпали етническо и религиозно напрежение, най-вече в северните райони по границата с Мали, отбелязва Ройтерс.", "date": "2019.10.12", "title": "Въоръжени нападнаха джамия в Буркина Фасо, най-малко 16 са убити"}
{"url": "https://www.24chasa.bg/novini/article/7705903", "text": "Преговарящите екипи на Великобритания и ЕС за Брекзита ще работят целия уикенд, за да се опитат да постигнат споразумение преди срещата на върха на ЕС следващата седмица, предаде Асошиейтед прес. Главният преговарящ на ЕС за Брекзита Мишел Барние одобри по-интензивни преговори, след като премиерите на Великобритания и Ирландия Борис Джонсън и Лио Варадкар заявиха, че виждат път за напредък по този въпрос след срещата им в четвъртък, предава БТА. Вчера председателят на Европейския съвет Доналд Туск вече допусна възможността преговорите за Брекзита да продължат целия уикенд заради наближаващия форум на лидерите на ЕС, който започва в четвъртък. Главният препъни-камък остава границата между Северна Ирландия и Република Ирландия, която е единствената сухоземна граница на Великобритания с ЕС.", "date": "2019.10.12", "title": "Преговарящите за Брекзит ще работят през целия уикенд"}
{"url": "https://www.24chasa.bg/novini/article/7705902", "text": "Стрелец откри огън в събота в църква, в която се провеждало погребение в малко градче в Ню Хемпшир, като рани няколко души, преди да бъде задържан, съобщиха от полицията. Полицейски служител в североизточния щат заяви пред AФП, че не знае колко души са ранени или какъв е бил мотивът за стрелбата. Атаката е станала в Петдесятната църква в Нова Англия, бяла сграда в града с 15-хилядно население в крайните южни райони на щата, предава  . Полицейският служител заяви, че стрелецът е задържан.", "date": "2019.10.12", "title": "Мъж нахлу и стреля в църква по време на погребение в Ню Хемпшир, има ранени"}
{"url": "https://www.24chasa.bg/novini/article/7704693", "text": "Най-добрият реализатор на отбора, пъргав, борбен и много техничен. Тези качества откроили баскетболиста Здравко Димитров през 80-те години, когато се състезава за ЦСКА и националния отбор. Настоящият претендент за кмет от ГЕРБ на Пловдив още като юноша станал звезда на терена. Публиката го обожавала, а фенките му били безброй. “Господ нищо даром не му е дал. Тренираше като вол. Имаше добра ръка, точен изстрел и вкарваше от разстояние. Беше много трудолюбив на терена. И досега работата не го плаши, а на игрището бе истинско куче”, описва го съотборникът му Божидар Бояджиев. Със Здравко Димитров са на терена от деца. Постъпват през 1974 г. в спортното училище в Пловдив като петокласници. На треньора си Васил Кожухаров дължат първите стъпки в баскетбола. “Възпита ни и ни направи точни хора. И досега 12-имата съотборници сме като братя. Непрекъснато поддържаме връзка, чуваме се, събираме се по празници. Защото спортът е до време, но човещината остава”, казва Бояджиев. По думите му още като ученик Здравко Димитров показал заложби. Бил добър състезател, но никога не се тупал в гърдите да тръби: “Аз съм номер едно”. “От 9-и до 11-и клас бяхме в националния отбор за юноши. Станахме трети на европейското първенство. Това е един от големите успехи за българския баскетбол. Имаше само два медала - на поколението преди нас и ние. Други няма”, връща лентата Бояджиев. След това с Димитров постъпили в казармата и ги зачислили към ЦСКА. Точно тогава звездата на 18-годишния Здравко блеснала. Били новобранци, а играели финал за купа “България” с “Левски”. Като млади състезатели ги сложили резерва. Но точно в този мач голяма част от титулярите на ЦСКА просто се спекли на терена. Треньорът Петко Маринов решил да прави смяна и тръгнал да оглежда играчите на резервната скамейка. “Всички бяха навели глави. Само Здравко Димитров се изправи и се срещна очи в очи с треньора. Маринов отсече: “Влизаш да играеш!”. За 7 минути успя да вкара 10 точки и помогна да спечелим купата. Така се превърна в герой на срещата, която се проведе през май 1982 г.”, припомни Божидар Бояджиев. Макар и юноша бледен, Димитров показал, че не го е страх, независимо че е имало много по-опитни състезатели от него. Точно в решителния момент обаче те се свили. Докато Здравко едва ли не казал на треньора: “Пусни ме, аз ще се преборя!”. Още тогава показал, че може да носи отговорност и че не го е страх. Бил специфичен състезател. Играел повече под коша. Имало такива, които го превъзхождали по ръст и физика, но той успявал да ги надхитри. Всичко това постигнал с много работа и хъс. След като отбили военната си служба, на двамата с Бояджиев им предложили да останат в ЦСКА, обещали им апартаменти в София Но те отказали и се върнали в родния Пловдив. В продължение на 7 г. се състезавали за “Академик”. “Здравко беше абсолютен любимец на публиката. Печелеше я със сърцето си. Да не забравяме, че голмайсторите се харесват навсякъде. Понеже имаше фасон, беше хубавец, фенките му бяха луди по него”, разказва Бояджиев. Димитров винаги играел с №13. Другите бягали от фаталното число, а той смятал, че му носи късмет. Точно по това време приятелите му започнали да го наричат Зико. Кръстили го на тогавашната бразилска футболна звезда, защото Здравко бил техничен като него. Превърнал се в обичан играч. На срещите да го подкрепят, идвали приятелите му от футболните отбори на “Ботев” и “Локомотив” И с двата тима умеел да общува както тогава, така и сега. Баскетболът учи на екипност. Ако даден играч почне да се фука и да се надува, другите го усещат и го отсвирват. Зико никога не показал такива качества. С настъпването на промените през 1990 г. на състезателите започнали да не им плащат редовно. Точно тогава бащата на Димитров починал внезапно, а младият баскетболист току-що се бил задомил, родило му се дете и трябвало да се грижи за препитанието на семейството. На 27 г. бил принуден да напусне баскетбола. Сегашният президент на “Академик Бултекс” Васил Врачев също пази добри спомени от съвместната игра със Зико. “Бях 6 г. по-малък от него. Помня го целия в кокали и мускули - беше висок 1,95 м, а тежеше едва 84 кг. Винаги е бил от най-добрите - той, Милко Арабаджийски, Атанас Чонов. Никакви проблеми не е имало в отбора, отношенията между всички бяха прекрасни. Аз като най-малък не съм усетил пренебрежение или тормоз”, казва Врачев. Настоящият старши треньор на “Академик Бултекс” Асен Николов пък никога няма да забрави протегнатата ръка от Здравко Димитров ръка. “Когато пристигнах през 2001 г. като състезател, той беше президент на клуба. Бях слушал суперлативи за него дори от устата на легенди като Петко Маринов”, разказва Николов. Като млад състезател през лятото бил принуден да си търси работа, защото не получавали заплати. Помолил Димитров да му намери сезонна работа, знаел, че в този момент той строи върху наследствен имот в кв. “Христо Смирненски”. “Няма проблем, утре ме чакай в 9 ч пред Пловдивския университет”, отвърнал президентът. В уречения час пристигнал с колата си и го взел. Николов попитал ще го вземе ли за общ работник на обекта. “Не, ти си спортист, нямаш работа на строежа, ще бъдеш при мен да ми помагаш”, отвърнал Димитров. “Той е човекът, който след моите родители ми е дал най-добър пример за морал и работа в екип”, казва днес старши треньорът. Като ръководител на отбора винаги е заставал зад играчите При лоши резултати спонсорите имали претенции. Но Димитров винаги давал кураж на момчетата. Казвал им, че трябва да се поучават от грешките и да се радват на успехите. “Беше президент на клуба до момента, в който влезе в ГЕРБ и стана кмет на район “Западен”, казва Асен Николов. Преди време отишъл да го види в областната администрация. Пред кабинета му било пълно с граждани. “Здравко излезе и ми каза: “По-добре мини довечера през вкъщи да се видим, защото трябва да обърна внимание на хората, които чакат”. Ако беше друг управник, щеше да каже: “Влизай”, но той не е такъв”, обобщава Николов. Съотборниците описват Зико като човек, когото властта не е опиянила. “Успя да си остане отзивчив към обикновените хора. Много пъти съм се чудил как издържа психически. Телефоните му не спират да звънят. Той вдига и говори с всеки и гледа да му реши проблема. Но от спорта той е свикнал на натоварване”, допълва Божидар Бояджиев, с когото са от деца. “Съвсем скоро изпратихме майка му - леля Мими. Имаха силна връзка двамата. Тя беше работохолик и се отнасяше добре с хората. Той се е метнал на нея. Виждам го като кмет да си остане същият - открит, човечен и отзивчив”, категоричен е най-близкият му съотборник.", "date": "2019.10.12", "title": "За 7 минути 18-годишният баскетболист Здравко Димитров бележи 10 точки и отборът му печели купата на България"}
{"url": "https://www.24chasa.bg/novini/article/7705673", "text": "Светият синод на Гръцката православна църква призна автокефалността на православната църква на Украйна, следвайки искането на вселенския патриарх Вартоломей, съобщи в. \"Катимерини\", цитиран от БТА. Според решението на синода, който се състои от 80 гръцки архиереи, главата на Гръцката православна църква архиепископ Йероним от сега нататък ще споменава киевския митрополит Епифаний при религиозни служби заедно с другите православни лидери и той ще бъде признат за член на семейството на православните църкви. Решението бе взето, след като архиепископ Йероним реши да продължи заседанието на Светия синод, започнало във вторник, за да могат епископите да обсъдят искането на вселенския патриарх за даване на автокефалност на Украинската православна църква.", "date": "2019.10.12", "title": "Гръцката църква призна автокефалността на Украинската православна църква"}
{"url": "https://www.24chasa.bg/novini/article/7705665", "text": "Шестдесет процента от жените в Европа са претърпели насилие или сексуален тормоз на работното място, показва проучване в пет страни. 21 процента са докладвали за такива атаки през последните 12 месеца, а над 40 процента от тях са били под 30-годишна възраст, предава  . Повече от 10 процента от 5 000 респонденти - девет процента във Франция, 15 процента в Испания - заявяват, че са били „принудени към нежелан“ секс от някой на работното си място. Авторите на изследването казаха, че числата \"подчертават сивата зона, която може да съществува около съгласието\", когато то може да бъде \"изтръгнато в контекста на подчинение, сплашване или манипулация\". Освен това девет процента от жените аявяват, че поне веднъж са били „подложени на натиск“ от колега, за да извършат „акт от сексуален характер“, като секс в замяна на работа или повишение. Докато около 18 процента казват, че са били докоснати неподходящо, като „пускане на ръка“ по дупето, принудителна прегръдка или нежелана целувка. Изследването е проведено във Франция, Германия, Италия, Великобритания и Испания. То също така констатира, че сексуалното насилие, което включва подсвирване, жестове, груби коментари или похотливи погледи, е най-честата атака при 46 процента от засегнатите жени. Положението в Германия е доста „нагорещено“, доколкото там става дума за 56 процента от жените. Авторите на изследването казват, че „много малко малцинство от жертвите на тормоз на работното място успяват да преодолеят стената на мълчанието“ и да се изкажат. Само 13 процента от жените, които са били докоснати по неподходящ начин, и 16 процента от онези, които са били подложени на натиск в сексуално отношение, са заявили, че са разговаряли с някого, например с висшестоящ или синдикалист, за да разрешат проблема.", "date": "2019.10.12", "title": "60% от жените в Европа страдат от насилие или секс тормоз на работното място"}
{"url": "https://www.24chasa.bg/novini/article/7705679", "text": "“Кандидатите на БСП и тези, подкрепени от нас, са гарант, че направените добри неща в общините ще бъдат наградени, но в същото време ще прекъснат масовите практики на непрозрачно управление, на нагласени обществени поръчки и неясни политики”. Това заяви в Пазарджик зам.-председателят на БСП и председател на предизборния щаб Кирил Добрев, който проведе работна среща с местния щаб и кандидатите на левицата. По думите му кандидатът за кмет Благо Солов, който е подкрепен от БСП, има качествата да промени общината към по-добро, с отношение към хората, не само към бизнеса. “Листата за общински съветници е съставена от доказали се в професионалните си сфери хора - юристи, икономисти, педагози, медицински специалисти и др. Те са носителят на тази социална политика, която искаме да реализираме по места”, каза още Добрев. Той коментира и големия проблем с честността на вота. Според него хората и публичността са най-големият гарант. Добрев призова присъстващите да не се страхуват да сигнализират за нередности, че демокрацията трябва да се отстоява и всеки трябва да има самочувствието, че негово изконно право е да упражни свободно правото си на глас.", "date": "2019.10.12", "title": "Кирил Добрев: Кметовете на БСП са гарант, че доброто ще бъде надградено"}
{"url": "https://www.24chasa.bg/novini/article/7705677", "text": "Генералният секретар на Арабската лига Ахмед Абул Гаит определи военната операция на Турция в Североизточна Сирия като \"нашествие в земята на арабска страна и агресия над суверенитета й\", предаде Ройтерс. Председателят на сегашната сесия на Арабската лига, иракският външен министър Мохамед Али ал Хаким също осъди настъплението на Турция в Сирия на извънредна среща на регионалната организация, която бе свикана от Египет. Той призова за възстановяване на членството на Сирия в Арабската лига, предава БТА. Този призив беше отправен и от ливанския външен министър Джебран Басил, предаде Асошиейтед прес. Басил заяви, че възстановяването на членството на Сирия в панарабската организация трябва да е \"първият отговор на Лигата към турската агресия\". \"Не можем повече да допускаме Израел, Турция или някоя друга страна да извършва агресия над арабска държава или арабски народ\", добави Басил. Членството на Сирия в 22-членната Арабска лига бе замразено през 2011 г. в началото на сирийската гражданска война.", "date": "2019.10.12", "title": "Арабската лига за операцията на Турция в Сирия: Нашествие в арабска земя"}
{"url": "https://www.24chasa.bg/novini/article/7705685", "text": "След Сливен, премиерът Бойко Борисов посети днес и Стара Загора, където разгледа новия градски парк, наречен Артилерийски. Той е изграден върху 130 декара - преди на това място имаше казарми, но държавата даде земята на общината. Борисов се съгласи, че тук добре би се вписала и нова спортна зала за 5 хиляди зрители, за която са отделени 20 декара от парка. Но гостът предупреди да не се бърза нито със залата, нито с искания от старозагорци 4-лентов път от града до магистрала \"Тракия\", тъй като сега приоритет на изпълнителната власт са магистрала \"Хемус\" и новия път от Мездра към Видин. \"Една спортна зала вече ви построихме, сега не бързайте. Важна е и Северна България. На идване нарочно минах по стария път от Сливен до Стара Загора и не мога да си представя какво би станало, ако я нямаше мигистрала \"Тракия\" - сигурно голямо задръстване, защото по магистралата сега минават толкова много коли\", каза Бойко Борисов. Той писа отличен 6 на новия парк и добави, че оценката за досегашното управление на кмета Живко Тодоров, който е кандидат от ГЕРБ за трети пореден мандат, и на неговия екип ще напишат гражданите с гласа си след 2 седмици. По думите на премиера, до 2 години може да бъде прокопан тунелът под връх Шипка, тай като там щяла да работи Къртицата - машината, която копае новите тунели на метрото в София.", "date": "2019.10.12", "title": "Борисов писа 6 на новия парк в Стара Загора, за управлението на кмета щели да кажат избирателите"}
{"url": "https://www.24chasa.bg/novini/article/7705705", "text": "Най-малко двама души са загинали, а трима са в неизвестност в Япония заради тайфуна Хагибис, който се придвижва към Токио, съобщи агенция Киодо, цитирана от ДПА и ТАСС. Има и ранени около 70 души. Тайфунът е нанесъл материални щети в 57 града на три префектури в централната част на Япония, включително Токио, предава БТА. Хагибис е довел до пълно спиране на железопътния и самолетния транспорт, масови прекъсвания на електроподаването и нарушения в телефонните и интернет връзките. Над 1,6 милион души са получили нареждания да се евакуират от домовете си в Източна и Централна Япония, в това число 910 000 в град Кавасаки. Метеоролозите издадоха предупреждения за проливни дъждове в 12 префектури, включително Токио и Шидзуока, с опасност от кални свлачища, наводнения и преливащи реки.", "date": "2019.10.12", "title": "Най-малко двама загинали и много ранени в Япония заради тайфуна Хагибис"}
{"url": "https://www.24chasa.bg/novini/article/7705733", "text": "Германия забрани износа на оръжие за Турция в отговор на офанзивата на Анкара срещу кюрдската милиция \"Сили за защита на народа\" в североизточната част на Сирия, съобщава германският седмичник \"Билд ам зонтаг\", цитиран от ДПА и ТАСС. \"На фона на турската военна офанзива в Североизточна Сирия германското федерално правителство няма да издава никакви нови разрешения за доставка на военно оборудване, което Турция би могла да използва в Сирия\", заяви пред вестника германският външен министър Хайко Маас. Той подчерта, че правителството и досега е спазвало строги правила за износа на оръжие за Турция, особено след действията на Анкара в района на Африн, предава БТА. За миналата година Германия е изнесла за Турция оръжия на стойност 242,8 милиона евро, което се равнява на почти една трета от целия германски оръжеен износ (770,8 милиона евро). През първите четири месеца на тази година Анкара е получила от Берлин оръжия на стойност 184,1 милиона евро. В отговор на това турският външен министър Мевлют Чавушоглу заяви пред \"Дойче веле\", че офанзивата в северна Сирия е \"жизненоважен въпрос\" и \"въпрос на национална сигурност, въпрос на оцеляване\". \"Не е важно какво правят всички други, дали става дума за оръжейно ембарго или за друго, това само ни подсилва\", добави той. \"Дори ако нашите съюзници подкрепят терористичната организация, дори ако сме сами, дори ако бъде наложено ембарго, каквото и да правят, нашата борба е насочена срещу терористичната организация\", подчерта външният министър, визирайки кюрдската милиция \"Сили за защита на народа\".", "date": "2019.10.12", "title": "След Холандия и Германия забрани износа на оръжие за Турция"}
{"url": "https://www.24chasa.bg/novini/article/7705744", "text": "Бившият гръцки външен министър Никос Кодзиас твърди, че всички са доволни от Преспанското споразумение между Гърция и Северна Македония, което реши дългогодишния спор за името на бившата югославска република, предаде агенция МИА. В интервю за в. \"Та неа\" Кодзиас каза, че управляващата партия Нова демокрация е доволна от него, защото това е възможно най-доброто споразумение, постигнато без да й струва нищо, а опозиционната СИРИЗА - защото е гласувала за споразумение с историческо значение, предава БТА. \"Всички ние, които работихме по споразумението, служехме на родината си и изпълнявахме дълга си. Имаше ли това цена? Да! Висока лична цена\", каза Кодзиас. Бившият външен министър каза също, че Преспанското споразумение не е било главната причина за провала на СИРИЗА на европейските, местните и парламентарните избори.", "date": "2019.10.12", "title": "Никос Кодзиас: И Нова демокрация, и СИРИЗА са доволни от Преспанското споразумение"}
{"url": "https://www.24chasa.bg/novini/article/7705757", "text": "Иран предложи днес да посредничи между сирийските кюрди, Дамаск и Анкара за започване на преговори за установяване на сигурност по протежение на турско-сирийската граница, след турската военна офанзива в Северна Сирия срещу кюрдските сили, предаде Ройтерс. При излагането на предложението за посредничество иранският външен министър Мохамад Джавад Зариф спомена подписано преди 21 години споразумение за сигурност, изискващо Дамаск да не позволява на бойци на Кюрдската работническата партия /ПКК/, които приютява, да извършват нападения срещу турската държава. \"Споразумението от Адана между Турция и Сирия, което още е валидно, може да е по-добър път за постигане на сигурност\", каза Зариф, цитиран от БТА. \"Иран може да помогне да се съберат на масата на преговорите сирийските кюрди, сирийското правителство и Турция, така че сирийската армия заедно с Турция да може да охранява границата\", написа Зариф в туит, който беше част от негово интервю за турската държавна телевизия Ти Ар Ти (ТRТ). Призивът на Иран беше отправен в четвъртия ден от началото на турската офанзива срещу сирийската кюрдска милиция Сили за защита на народа, която Анкара смята за терористична група с връзки с ПКК. САЩ увеличиха усилията си да убедят Анкара да прекрати нахлуването, като казаха, че така нанася \"големи вреди\" на двустранните връзки и може да понесе санкции. Турският външен министър Мевлют Чавушоглу каза в четвъртък, че споразумението от 1998 г. може да бъде приложено, само ако има политическо уреждане на осемгодишната война в Сирия. Той каза също, че прилагането на споразумението от Адана ще изисква сирийското правителство да контролира Североизточна Сирия, а това не е така. Иран, близък съюзник на сирийския президент Башар Асад, редовно призовава Турция да зачита сирийската териториална цялост и да избягва военни действия в Североизточна Сирия. Дамаск обяви, че е ангажиран със споразумението от Адана.", "date": "2019.10.12", "title": "Иран предлага да посредничи между сирийските кюрди, Дамаск и Анкара"}
{"url": "https://www.24chasa.bg/novini/article/7705766", "text": "„За последната една година нашите срещи бяха точно две. За майките с увреждания, по негово искане, през юли, миналото лято, и след това, когато отидох и му казах, че няма смисъл да съм повече омбудсман, защото те ме бойкотират и казах, че обмислям да се кандидатирам за кмет. За една година – две срещи. Казано с други думи, този човек не казва истината.“ Това каза Мая Манолова, гражданският кандидат за кмет, в ефира на bTV тази сутрин, на репликата на Бойко Борисов към нея от интервюто му на 8 октомври в bTV, че Манолова често ходела при него. „Да не разваляме хубавата атмосфера с този човек!“, каза още тя в студиото, в което бе с дъщеря си и внука си. „За какво? За какво да му дължа благодарност на Борисов?! Аз бях избрана от народните представители. Той е премиер толкова години и не разбира, че не той команда парламента и различните парламентарни групи. Може би собствената си, но не и останалите“, посочи тя. „Не знам как не разбира, че парите, които се отпускат, например за хората с увреждания, които повтаря – тези 150 млн. лева – не ги е дал на мен, а трябваше да са за тях, но те не стигнаха до тях. Те просто отидоха в друга посока и законът за личната помощ не работи“, подчерта Манолова. „За какво ми помогна Борисов: за това, че сложиха закона за банките „на трупчета“ или за бързите кредити, или за колекторските фирми, за наказателната лихва? За това, че може би са отворили закона за частния фалит? Аз съм абсолютно блокирана от този човек и неговата парламентарна група... Как ме бил подкрепил той? Като ми взе Горанов служебния автомобил като омбудсман, като някаква особена форма на симпатия ли?!“, попита още Манолова и не скри натиска над семейството й от страна на управляващите. „Аз разбирам, че за него залогът е огромен. Че той ще я брани тази власт на всяка цена, със зъби и нокти. Но власт не се брани по този начин – с лъжи, с натиск, инсинуации, внушения, дискредитирине на друг човек. Те поляха цялото ми семейство... дъщеря ми, зет ми, съпруга ми, близките ми хора. Те! Те лепят стикери по автомобилите на хората в София с моя лик, които не могат да се махнат, за да ме дискредитират, да вбесят хората. Използвам случая да се извиня – от тяхно име да се извиня!“, каза Манолова. „Те искат да покажат, и чрез неговото интервю, че всички са маскари, че всички са един дол дренки, че няма смисъл да се гласува, защото е все едно дали Мая или Борисов. Не, не е все едно. Не е все едно. Аз няма да правя като тях! Аз няма да ги дискредитирам! Да им лепя физиономиите по автомобилите на хората“, каза Манолова за Борисов и щаба на ГЕРБ. „Хората искат промяна и тя трябва да стане заради младите, заради активните, децата, които да живеят в нормална държава, в която премиерът не си позволява да говори по този начин и по този начин да дискредитира други хора. Може би щях да замълча, но този човек се опитва да ме дискредитира пред семейството ми, през приятелите ми, пред най-близките ми хора, пред българите, пред народа, пред хората, които ме избират. Това наистина е непочтено отношение“, категорична бе Манолова.", "date": "2019.10.12", "title": "Мая Манолова: Борисов брани властта си с лъжи и натиск"}
{"url": "https://www.24chasa.bg/novini/article/7705791", "text": "Над 240 мигранти са преминали от Турция в Гърция от вчера, а Атина се опасява от нова вълна бежанци от турската офанзива в Сирия, предаде ДПА. Близо до пристанище Александруполис гръцката брегова охрана е заловила тази нощ 45 мигранти, отплавали от турския бряг, който се намира само на няколко километра, уточнява БТА. Вчера близо до егейските острови Лесбос, Лимнос и Хиос бреговата охрана на Гърция и на европейската гранична служба Фронтекс е заловила 196 мигранти и ги е откарала до центровете за регистрация на островите, където чакат над 32 000 души. Сред заловените има и четирима заподозрени за трафик на хора. Гръцкият алтернативен министър на вътрешните работи Йоргос Кумуцакос заяви вчера в парламента, че турската офанзива в Сирия може да предизвика нова вълна от бежанци през следващите няколко седмици. През последния наплив на бежанци към ЕС през 2015-2016 г. над 1 милион души преминаха през Гърция, като повечето от тях продължиха към Германия и други страни от Западна и Централна Европа.", "date": "2019.10.12", "title": "Над 240 мигранти са влезли в Гърция през Турция тази нощ"}
{"url": "https://www.24chasa.bg/novini/article/7705798", "text": "Установени са малолетни момчета, изпочупили стъкла в училището в търговищкото село Лиляк. Авторите на увреждането са станали ясни на служителите на Районното управление в Търговище часове след деянието, съобщиха от Областната дирекция /ОД/ на МВР. Счупени са били общо 34 стъкла от прозорците на сградата. Извършителите са четири момчета на възраст от 9 до 11 години от селото, ученици в учебното заведение. Установено е, че вечерта на 9 октомври те са счупили с камъни 24 единични стъкла на прозорци с размер 44/33 см и 10 единични стъкла на прозорци с размери 80/60 см - собственост на община Търговище. Полицейски служители вече са провели беседи с децата за изясняване на фактическата обстановка в присъствието на родителите им. По случая се извършва проверка за унищожаване и повреждане, резултатите от която ще бъдат докладвани в Районната прокуратура в Търговище за налагане на възпитателни мерки.", "date": "2019.10.12", "title": "4 деца счупили с камъни стъклата на училището в търговищкото село Лиляк"}
{"url": "https://www.24chasa.bg/novini/article/7705808", "text": "Иран днес се зарече, че няма да остави без отговор вероятните според него ракетни удари по негов танкер вчера край западните брегове на Саудитска Арабия, предаде Франс прес, позовавайки се на иранската студентска агенция ИСНА. Секретарят на Върховния съвет за национална сигурност Али Шамхани заяви, че при проучването на видеокадри и на събрани от разузнаването доказателства са намерени улики за самоличността на извършителя на, по думите му, \"ракетната атака\" срещу иранския петролен танкер \"Сабити\", предава БТА. \"Морското пиратство и жестокостта в международни води няма да останат без отговор\", каза Шамхани и предупреди за \"тревожните рискове\" за световната икономика заради несигурността в международните води. Компанията собственик на танкера заяви, че той е бил засегнат от две експлозии, които според нея \"са вероятно причинени от ракетни удари\" на около 100 км от западното саудитско пристанище Джеда. Тя обаче отрече твърденията, че атаката е била нанесена от територията на Саудитска Арабия.", "date": "2019.10.12", "title": "Иран се зарече да отговори на вероятното нападение срещу негов танкер в Червено море"}
{"url": "https://www.24chasa.bg/novini/article/7705647", "text": "Четирима души бяха убити и трима бяха ранени при стрелба в Ню Йорк днес сутринта, съобщиха Франс прес и Асошиейтед прес, като се позовават на местни медии и полицейски говорител. Ранените - жена и двама мъже - били откарани в болница, но животът им не е застрашен. Стрелбата избухнала в нелегално казино в Бруклин малко преди 7.00 часа местно време, предава БТА. Жертвите, които не са идентифицирани, били на възраст от 32 до 49 години. На мястото на стрелбата били намерени две огнестрелни оръжия.", "date": "2019.10.12", "title": "Стрелба в нелегално казино в Ню Йорк, четирима са убити (Видео, снимки)"}
{"url": "https://www.24chasa.bg/novini/article/7705476", "text": "Генералният секретар на ООН Антониу Гутериш наложи влизащи в сила от понеделник ограничения върху дейността на световната организация по света и условията на работа в служебните сгради, за да се справи с най-тежката финансова криза от близо десетилетие, предаде Асошиейтед прес, цитирана от БТА. В писмо до ръководителите на поделения на световната организация Гутериш посочи, че спешните мерки \"ще засегнат условията на труд и дейностите до второ нареждане\". Налагат се ограничения в наемането на персонал, в изготвянето на документи, отчети и преводи и се спират декоративни фонтани. Мерките включват също спиране на ескалатори, ограничаване на командировките, отоплението и работата на климатиците, съкратено работно време на бара за дипломати. \"Наистина нямаме избор\", каза на пресконференция зам.-генералният секретар на ООН по управленска стратегия и политика Кетрин Полард, цитирана от Франс прес. Тя посочи, че приоритет сега е да се осигури изплащането на заплати на около 37 000 служители в секретариата на ООН. Полард каза вчера пред комисията по бюджетните въпроси при Общото събрание, че към 4 октомври 128 държави са изплатили 1,99 милиарда свои задължения към бюджета за 2019 г. Заместничката на Гутериш посочи, че 1,386 милиарда за тази година остават дължими от 65 държави - включително повече от 1 милиард, дължими от САЩ. На седем държави длъжници се дължат 90 процента от \"дупката\" в бюджета: САЩ, Бразилия, Аржентина, Мексико, Иран, Израел и Венецуела, посочва АФП. Средствата за мироопазващи операции, които са отделно перо, също редовно страдат от лоши платци. За 2019 г. Франция например трябва да даде още 103 милиона долара, а САЩ дължат 2,3 милиарда според документ на ООН. В резултат на това световната организация бави плащания към държави, които осигуряват войски и понякога им дължи огромни суми, какъвто е случаят с Бангладеш. \"Богатите не плащат, бедните загазват\", обобщава за АФП служител на ООН, пожелал анонимност. ООН изтъква, че финансовите проблеми се повтарят всяка година, но се случват все по-рано, продължителността им се увеличава и стават все по-сериозни. Бюджетните правила на ООН не предвиждат никакво наказание или лихви за лошите платци. Страните длъжници може да бъдат лишени от право на глас, но те винаги успяват де преведат малка сума, благодарение на което избягват тази най-тежка санкция, посочва АФП.", "date": "2019.10.12", "title": "ООН ограничава дейностите си заради недостиг на пари"}
{"url": "https://www.24chasa.bg/novini/article/7705485", "text": "Калифорния забрани в петък частните затвори и центровете за задържане на мигранти със закон, подписан от губернатора на щата, предаде АФП, цитирана от  Според мярката от началото на следващата година на Калифорнийския изправителен департамент е забранено да сключва нови или да подновява договори с частни затвори. Текстът призовава още те да изчезнат напълно до 2028 г. „Когато поех поста, обещах да сложа край на частните затвори. Целта им е печалба, а това не отговаря на нашите ценности“, каза губернаторът Гавин Нюсъм, който често е влизал в спор с администрацията на президента Доналд Тръмп по миграционни въпроси. Правозащитници приветстваха реформата и подчертаха „нечовешките условия“ в много от частните затвори, в които няколко души починаха през последните години.", "date": "2019.10.12", "title": "Калифорния забрани частните затвори"}
{"url": "https://www.24chasa.bg/novini/article/7705507", "text": "Москва е готова да изведе войските си от Сирия, ако бъдещите власти в Дамаск вземат такова решение, заяви президентът на Русия Владимир Путин в интервю за телевизионните канали РТ, \"Ал Арабия\" и \"Скай нюз Арабия\", откъс от което, на арабски език, показа днес руски канал, предаде ТАСС. \"Тези, които се намират незаконно на територията на друга държава, в тази случай на територията на Сирия, трябва да напуснат този регион и това се отнася за всички държави\", каза президентът. \"Ако бъдещото легитимно ръководство на Сирия каже, че повече няма нужда от присъствието на руски въоръжени сили в тази страна, това ще се отнася и за Русия\", посочи Путин, цитиран от БТА. Руският държавен глава каза още, че Москва осъжда нападението срещу саудитски нефтопреработващи предприятия, независимо кой стои зад него. Той допълни, че нападенията срещу танкери и нефтената инфраструктура в региона на Персийския залив няма да унищожат сътрудничеството между Русия и арабските страни, включително и в рамките на сделката ОПЕК+. Путин подчерта, че Москва е в постоянен контакт с ръководството на Обединените арабски емирства, защото тази страна играе важна роля в решаването на проблемите в региона. Руският лидер каза, че Русия гледа на Саудитска Арабия като на приятелска държава. \"Създадох добри отношения с краля, както и с престолонаследника и отношенията ни практически се развиват във всички направления\", подчерта Путин. Приближаването на НАТО до границите на Русия \"не е повод за радост\", заяви президентът. \"Това е военен блок, и разбира се, когато инфраструктурата на военен блок приближава до нашата граница, това не е причина да се радваме\", посочи Путин в отговор на въпрос загрижена ли е Русия от придвижването на НАТО на Изток. Президентът изтъкна, че не се съмнява в способността на разработените в Русия ударни комплекси да преодолеят всяка система за противоракетна отбрана. Путин напомни, че системите за ПРО действат срещу балистични ракети. \"А ние, освен че ги усъвършенствахме (балистичните ракети), създадохме и друго оръжие, каквото никой друг в света няма\". Идната седмица руският президент ще осети ОАЕ и Саудитска Арабия.", "date": "2019.10.12", "title": "Путин: Сирия трябва да бъде освободена от чуждестранно военно присъствие"}
{"url": "https://www.24chasa.bg/novini/article/7705427", "text": "Мощният тайфун Хагибис приближава Япония, предшестван от проливни дъждове и бурни ветрове, които предизвикаха смъртта на един човек в източно предградие на Токио. Обявена е максимална степен на опасност и е издадена препоръка за евакуация на 3,2 милиона души, предаде Франс прес, цитирана от БТА. Тайфунът се движи право към Токио и вече предизвика нарушения на транспорта и прекъсвания на електричеството из страната. Очаква се Хагибис да връхлети централна и източна Япония привечер с пориви на ветровете, достигащи скорост от 216 км/ч, съобщи метеорологичната агенция.", "date": "2019.10.12", "title": "Тайфунът Хагибис приближава Япония, 3,2 млн. души се готвят за евакуация (Снимки)"}
{"url": "https://www.24chasa.bg/novini/article/7705453", "text": "Погребението на именития чешки певец Карел Гот ще се състои в събота в Прага, в страната е обявен национален траур,съобщава ТАСС, цитирана от БТА. Ковчегът с тленните останките на маестрото е изложен в катедралата \"Свети Вит\" в чешката столица, където в 12:00 часа започна панихидата, отслужена от кардинал Доминик Дука, духовен глава на чешките католици. На богослужението са допуснати само тесен кръг поканени лица, чиито брой е около 1000 души. При все това пред входа на храма в Пражката крепост се събра множество от поклонници на Гот, които също се надяват да бъдат допуснати до опелото. На него присъстват висши ръководители на републиката. След панихидата ковчегът с тялото на Карел Гот ще бъде доставен в крематориума на пражката болница Мотол. Къде ще бъде погребан прахът на маестрото все още не е известно. Предполага се че урната му ще бъде положена в историческия пражки квартал Вишеград в пантеона Славин, където са погребани видни чешки личности. В петък премина церемонията по прощаването на обществеността с Карел Гот. Пред ковчега на маестрото се поклониха 50 хиляди души.", "date": "2019.10.12", "title": "Чехия се прощава с Карел Гот, в страната е обявен национален траур (Снимки)"}
{"url": "https://www.24chasa.bg/novini/article/7705426", "text": "Атмосферното налягане слабо ще се понижи, но ще остане по-високо от средното за месеца. През нощта ще бъде предимно ясно. В Североизточна България ще духа слаб южен вятър. В сутрешните часове на отделни места в низините и котловините ще се образува ниска облачност или мъгла. Минималните температури ще бъдат между 7 и 12 градуса. През деня ще бъде предимно слънчево и почти тихо. Максималните температури ще бъдат между 23-28 градуса, в София около 25 градуса, информира БТА. Над Черноморието ще бъде предимно слънчево. В сутрешните часове на отделни места ще има ниска облачност или мъгла. Ще духа слаб югоизточен вятър. Максималните температури на въздуха: 20-22 градуса. Температурата на морската вода е 19-20 градуса. Вълнението на морето ще бъде 2 бала. Над планините ще е предимно слънчево. Ще духа слаб, по високите части до умерен югозападен вятър. Максимална температура на височина 1200 метра около 19 градуса, на 2000 метра - около 13 градуса. В началото на следващата седмица ще остане топло за периода, над повечето райони - и предимно слънчево. Сутрин на места ще има ниска облачност или мъгла, с по-голяма вероятност в Източна България. В нощните часове ще е почти тихо, през деня - със слаб вятър от изток-югоизток. Максималните температури ще са над 20 градуса, на места ще достигат 26-28 градуса. Преобладаващите минимални ще са между 8 и 13 градуса.", "date": "2019.10.12", "title": "Утре - слънчево и на места ветровито"}
{"url": "https://www.24chasa.bg/novini/article/7705215", "text": "Сирийската кюрдска администрация в североизточна Сирия съобщи днес, че над 191 000 души са напуснали домовете си заради турската военна операция в района, предаде Ройтерс, цитирана от БТА. Турското настъпление е предизвикало няколко изселнически вълни на запад, към град Кобани, който е на около 400 км, добавя Ройтерс. ООН съобщи вчера, че около 100 000 души са напуснали домовете си след началото на турското настъпление в североизточна Сирия в сряда. Единствената държавна болница в Североизточна Сирия бе принудена да спре работа, след като по-голямата част от персонала й се евакуира заради бомбардировките през последните 24 часа, съобщи днес организацията \"Лекари без граници\", цитирана от Ройтерс, Става дума за болницата в град Тал Абияд. Турската военна авиация и артилерия продължиха днес да нанасят удари срещу кюрдските сили в Североизточна Сирия. Седем цивилни бяха убити днес в Тал Абияд и околностите му, съобщи Сирийският център за наблюдение на човешките права (СЦНЧП), цитиран от Франс прес. Според СЦНЧП 17 цивилни са загинали в контролираните от кюрдите райони от началото на турската офанзива, а при бомбардировките и сраженията в граничните райони на Тал Абияд и Рас ал Айн са убити 41 кюрдски бойци. Турското министерство на отбраната заяви днес, че при боевете е убит един турски войник, а трима са ранени. Според турските власти седем цивилни, сред които едно бебе, са били убити и над 70 са били ранени от снаряди, изстреляни от кюрдските сили срещу граничещите със Сирия турски провинции Шанлъурфа и Мардин. Турският министър на отбраната Хулуси Акар заяви, че от началото на офанзивата са убити \"342-ма терористи\", предаде ТАСС. Сирийските демократични сили обаче, цитирани от ТАСС (която на свой ред се позовава на кюрдската телевизия \"Рудау\"), твърдят, че от началото на офанзивата са убити общо 262-ма турски войници и техни съюзни бойци, а убитите кюрдски бойци са 22-ма. Кола бомба експлодира днес в населения предимно с кюрди град Камишли, Североизточна Сирия, предаде Франс прес. Агенцията се позовава на говорител на кюрдските сили. Отговорност за атентата, при който загинаха най-малко трима и бяха ранени девет цивилни, пое групировката \"Ислямска държава\" чрез пропагандната си агенция Амак. Лагер с над 7000 разселени в Северна Сирия ще бъде евакуиран, предаде Ройтерс. Водят се преговори за евакуацията и на втори лагер, в който има 13 000 души, сред които семейства на бойци от терористичната организация ИД. Става дума за лагерите Мабрука и Айн Иса. Решението за евакуацията бе взето, след като и двата лагера бяха ударени от снаряди при турската офанзива, заявиха днес представители на кюрдите в Северна Сирия, цитирани от Ройтерс. Кюрдските сили направиха изявление, в което казват, че лагерите са в опасност заради настъплението на турската армия. Лагерът Мабрука се намира на 12 км от границата с Турция. Във втория лагер, Айн Иса, кюрдските сили държат 785 роднини на бойци от \"Ислямска държава\".", "date": "2019.10.12", "title": "Над 190 000 души са напуснали домовете си заради турската офанзива в Сирия (Обновена)"}
{"url": "https://www.24chasa.bg/novini/article/7705432", "text": "Астрофизици от Германия и Великобритания разкриха вероятния механизъм, свързан с произхода на магнетарите - неутронни звезди с изключително силни магнитни полета, съобщи Физ.орг. Експлозиите на подобни звезди пораждат излъчвания, които може да достигнат до Земята, да затруднят функционирането на космически апарати и да окажат въздействие върху йоносферата. Резултатите от компютърно моделиране показаха, че е възможно да се стигне до поява на магнетари вследствие на сливане на две масивни звезди, при което възникват силни магнитни полета. При това получената вследствие на сливането звезда експлодира като свръхнова и именно това води до появата на екзотичния обект. Масивните звезди не притежават разположена близо до повърхността зона на конвекция, която поражда поява на външни магнитни полета. С подобна зона на конвекция разполага Слънцето. Но у 10 процента от масивните звезди все пак се наблюдава силно магнитно поле, макар да няма подробно обяснение на този феномен. Сред тях е Tau Scorpii, която се намира на 500 светлинни години от Земята и притежава активна магнитосфера. Масата на Tau Scorpii е 15 пъти по-голяма от слънчевата. Специалисти използвали суперкомпютри в Хайделбергския институт за теоретични изследвания, за да обяснят загадъчните свойства на Tau Scorpii. Оказало се, че звездата принадлежи към т.нар. сини скитници. Смята се, че те са били подвластни на анормална звездна еволюция, тъй като са по-горещи и по-ярки от другите звезди на същата възраст. Вероятната причина за появата им е сливане на две звезди. Този феномен може да предизвика поява на необичайно магнитно поле. Учените заключили, че след като Tau Scorpii се превърне в свръхнова, ще се появи магнетар. Този екзотичен обект ще притежава магнитно поле, което е 100 милиона пъти по-силно от най-мощните създавани от хората магнитни полета.", "date": "2019.10.12", "title": "Учени разкриха загадка, свързана с произхода на магнетарите"}
{"url": "https://www.24chasa.bg/novini/article/7705442", "text": "Журналистите от френския \"Монд\" вече могат да избират кой да купува акции от вестника им – след публична битка със собствениците заради намесата на противоречив чешки магнат. Историята разказва медийното издание Columbia Journalism Review. Журналистите от \"Монд\" винаги са имали думата по отношение на управлението на компанията. От създаването му през 1944 г. те притежаваха контролния дял акции, но през 2010 г. се наложи да се откажат от този контрол заради тежкото му финансово състояние, информира  Изкупи го трио бизнесмени – създателят на телеком Ксавие Ниел, инвестиционният банкер Матийо Пигас и бившият бизнес партньор на Ив Сен Лоран Пиер Берже. Те тримата поддържаха деликатно равновесие, като никой нямаше мажоритарен дял. Група журналисти, служители и читатели запазиха четвърт от собствеността, за да гарантират редакционната независимост. След смъртта на Берже през 2017 г., Пигас и Ниел си поделиха акциите му, а в същата година вестникът излезе на печалба за пръв път в последните осем години. Преди година обаче чешкият енергиен и медиен магнат Даниел Кретински се включи в играта – той вече бе купил лявото списание \"Мариана\" (и бе назначил консервативен коментатор за редактор), както и някои заглавия от типа на \"Ел\". Според в. \"Либерасион\" Кретински се е надявал да изкупи целия дял на Пигас, но в крайна сметка е взел 49% от него. Когато екипът разбира за тази сделка (при това не от собствениците, а от репортера, който отразява Чехия), те се стряскат и от фигурата на Кретински, и от укриваната от тях сделка. Особено тревожен за тях е фактът, че той притежава част от тръбопровод за руски газ, и, о, ужас! - че не е французин. Миналия октомври собствениците обещаха сделка: че ще подпишат споразумение, което позволява на групата журналисти и читатели с акции да налага вето върху нови собственици на контролни дялове. Сделката обаче се забави с месеци. През септември представители на журналистите настояха тримата бизнесмени да подпишат споразумението или да се изправят пред съда, а над 460 журналисти подписваха безпрецедентно отворено писмо, публикувано в самия вестник. В тяхна защита се изказваха над 500 общественици, сред които Едуард Сноудън и Салман Рушди. Пигас и Ниел се предадоха и подписаха правото на вето. Сега, ако акционер иска да продаде някому мажоритарния дял от акциите си, групата на журналистите и читателите имат право да блокира сделката в продължение на шест месеца. В това време те могат да потърсят друг купувач и само при условие, че не открият такъв, първият може да сключи сделката. \"Тази допълнителна защита на редакционната ни независимост е безпрецедентна на фона на глобален медиен пейзаж, доминиран от частни интереси\", писа редакционният директор на вестника Жером Фенолио.", "date": "2019.10.12", "title": "Журналистите от \"Монд\" вече имат право на вето върху нови собственици"}
{"url": "https://www.24chasa.bg/novini/article/7705471", "text": "Българският моряк, който загуби живота си на 7 октомври при инцидент на товарен кораб до Сардиния, е починал веднага и причината за смъртта е травматичен шок. Така твърдят резултатите от съдебната аутопсия, извършена на 11 октомври в Института по патология на град Сасари. Според медиите в Сардиния причините, довели до инцидента, все още трябва да бъдат изяснени. В болницата са били изслушани тримата български моряци, ранени при инцидента на кораба, плаващ от Каляри към Порто Торес. Прокурорът по делото все още не е вписал в съдебните регистри имена на разследвани лица. Засега разследването се води срещу „неизвестни” и обвиненията са за непредумишлено убийство. Целта на магистратите е да разберат как така жертвата и другите трима български моряци се намирали на палубата в момента, в който вилнеела морска буря с вятър от порядъка на 7 бала. Прокурорът се опитва да разбере дали четиримата са били на палубата по заповед на по-висшестоящи, и дали по време на операциите са спазени мерките за безопасност, като се има предвид критичната ситуация и лошото време. Това ще стане ясно, веднага щом бъдат регистрирани в съдебните регистри показанията на тримата ранени, както и на останалия персонал на борда на кораба. 24-годишният българин, жертва при инцидента, е бил убит на място от мощна вълна, помела палубата. Той бил тръшнат от нея върху желязна решетка. Затова се оказали и напълно ненужни опитите за спасяването му от страна на неговите колеги. Другите трима български моряци също са рискували да умрат. Според първите хипотези най-вероятно четиримата в този момент са извършвали контролна проверка, за да преценят състоянието на съоръженията и на люка на кораба “Еурофери Малта”. Корабът все още е закотвен в пристанището на Порто Торес, където следователите довършват експертизата си по него, заповядана от Прокуратурата на Сасари. Прокурор по делото е Енрика Анджони.", "date": "2019.10.12", "title": "Българският моряк загинал от травматичен шок на кораба до Сардиния"}
{"url": "https://www.24chasa.bg/novini/article/7705452", "text": "Турските власти са задържали кореспондента на телевизия Ал Арабия Зейдан Зенглу във връзка с работата му по отразяване на турската военна операция \"Извор на мира\" в Сирия, предаде ТАСС, като се позова на съобщение на сайта на телевизията. Засега не се посочват други подробности по ареста. Турската страна не е коментирала информацията, съобщава БТА. Турция започна на 9 октомври операция \"Извор на мира\" в Северна Сирия, насочена срещу сирийските кюрдски бойци от Силите за защита на народа, които според Анкара са свързани с поставената извън закона Кюрдска работническа партия.", "date": "2019.10.12", "title": "Задържаха репортер на тв \"Ал Арабия\" в Турция, отразявал операцията в Сирия"}
{"url": "https://www.24chasa.bg/novini/article/7705483", "text": "На 12 октомври, събота, държавният глава Румен Радев ще присъства на тържествения концерт-спектакъл “150 години Българска академия на науките”. Събитието ще се състои в зала 1 на Националния дворец на културата от 19.00 часа.                                                                                                                                                                                                                                                                                                                       ", "date": "2019.10.12", "title": "Радев ще присъства на тържествения концерт-спектакъл по случай 150- годишнината на БАН"}
{"url": "https://www.24chasa.bg/novini/article/7705481", "text": "Днес е денят на българската община. Местната власт е най-близо до хората. Тя е натоварена с много очаквания от тях. За да ги изпълнят, общините трябва да получат реална децентрализация. Не може постоянно да им се прехвърлят отговорности, без осигурено финансиране, заяви лидерът на БСП Корнелия Нинова, информираха от пресцнетъра на партията. \"Поздравявам всички работещи в местната власт. Пожелавам им здраве и да бъдат чувствителни към проблемите на съгражданите си. На прага сме на избори за кметове и общински съветници. На кандидатите на БСП желая успех. Вярвам във вас. Познавам ви като почтени и можещи. Знам, че ще работите за добруването на хората във вашите населени места. На добър час\".", "date": "2019.10.12", "title": "Нинова: Реална децентрализация може да реши проблемите на общините"}
{"url": "https://www.24chasa.bg/novini/article/7705468", "text": "Турция призовава страните от Запада да приберат от Сирия чуждестранните бойци от Ислямска държава и да ги предадат на съд в родината им, заяви днес председателят на турския парламент Мустафа Шентоп, предаде ТАСС, цитирана от БТА. Шентоп говори на Третата конференция на председателите на парламентите на Турция, Иран, Пакистан, Афганистан, Китай и Русия за борба с тероризма и за регионално сътрудничество, която се състоя в Истанбул. \"Ситуацията с чуждестранните бойци, които са се се присъединили към Ислямска държава и Кюрдската работническа партия /ПКК/, са голямо изпитание за всички нас. Европейските страни, особено тези, които станаха източник на наплива на чуждестранни екстремисти, трябва да положат усилия и да ги изтеглят от региона, да ги предадат на съд и да ги превъзпитат\", каза Шентоп, цитиран от в. \"Йени шафак\".", "date": "2019.10.12", "title": "Турция с призив към Запада: Приберете си от Сирия бойците на \"Ислямска държава\""}
{"url": "https://www.24chasa.bg/novini/article/7705473", "text": "Пакистан стана една от малкото държави, подкрепящи Турция в офанзивата й срещу кюрдските сили в Сирия, а турският президент Реджеп Тайип Ердоган се очаква да посети Исламабад този месец, предаде Франс прес, цитирана от БТА. Пакистанският премиер Имран Хан се обади вчера на Ердоган, за да му каже, че \"Пакистан напълно разбира загрижеността на Турция във връзка с тероризма\" и го увери \"в пълната му подкрепа и солидарност\", съобщи неговият кабинет. \"Молим се усилията на Турция за насърчаване на сигурността, регионалната сигурност и мирното уреждане на положението в Сирия да се увенчаят с успех\", казал Хан на турския държавен глава. Турските сили започнаха в сряда офанзива в Северна Сирия срещу сектори, контролирани от милиция на сирийските кюрди - важен съюзник на САЩ в борбата срещу групировката \"Ислямска държава\". Това е третата турска операция от този вид от началото на войната в Сирия и тя е широко осъдена от международната общност, посочва АФП.", "date": "2019.10.12", "title": "Пакистан подкрепи Турция за офанзивата й в Сирия"}
{"url": "https://www.24chasa.bg/novini/article/7705510", "text": "Няма информация за пострадали български граждани в Япония във връзка с тайфуна Хагибис, предшестван от проливни дъждове и бурни ветрове. Хагибис се очаква да достигне Токио към 21 часа местно време в събота. По информация на българското посолство в Япония за Токио и още 6 префектури в централната и източна част на страната – Сайтама, Гунма, Шидзуока, Канагава, Яманаши и Нагано, е обявена максимална степен на опасност, информираха от пресцентъра на МВнР. На места е прекъснато електрозахранването, издадена е препоръка за евакуация, която ще засегне милиони хора. Полетите от двете основни летища, обслужващи района на Токио - „Ханеда“ и „Нарита“, са отменени. Някои от линиите на метрото в японската столица са затворени, множество влакови линии също са спрени. Българското посолство в Токио следи ситуацията и съветва българските граждани, пътуващи или пребиваващи в Япония, да спазват препоръките и указанията на местните власти и да следят редовно уебстраницата на Японската метеорологична агенция https://www.jma.go.jp/en/warn/ При необходимост от съдействие, българските граждани могат да се свържат с посолството на България в Токио на тел.: +81 3 3465 1021 и в извънработно време на тел.: + 81 80 7966 5608.", "date": "2019.10.12", "title": "Няма информация за пострадали българи в Япония, обявена е максимална степеност на опасност"}
{"url": "https://www.24chasa.bg/novini/article/7705487", "text": "Турският министър на отбраната Хулуси Акар заяви днес, че турските въоръжени сили не са обстрелвали американски военни недалеч от сирийския град Кобане, съобщи Анадолската агенция, цитирана от ТАСС и БТА. \"Не може да става дума за обстрелване на войници от САЩ или от международната коалиция. Ние провеждаме всички необходими координационни действия със САЩ\", каза Акар. По-рано днес официален представител на Пентагона съобщи,  , при който никой не е пострадал.", "date": "2019.10.12", "title": "Турция: Не сме обстрелвали американски войници в Сирия"}
{"url": "https://www.24chasa.bg/novini/article/7705503", "text": "Мощният тайфун Хагибис, който вече взе една жертва в Япония, достигна японските брегове и се движи към огромния град Токио, предаде Франс прес, цитирана от БТА. \"Окото на тайфуна Хагибис достигна брега малко преди 19 ч. местно време (10 ч. по Гринуич) на полуостров Изу\", на стотина километра югозападно от Токио, съобщи японската метеорологична агенция. Малко по-рано земетресение с магнитуд 5,7 бе регистрирано в централна Япония. По данни на метеорологичната агенция, цитирана от ТАСС, епицентърът е бил в Тихия океан, източно от префектура Тиба, на дълбочина 80 км. Не се съобщава за пострадали или разрушения. За кратко е имало предупреждение за цунами, но то е било отменено.", "date": "2019.10.12", "title": "Мощният тайфун Хагибис достигна бреговете на Япония и се движи към Токио"}
{"url": "https://www.24chasa.bg/novini/article/7704869", "text": "Потребителите в България използват домакинските си електроуреди средно около 10 години. Близо 40% от тях посочват, че ги ползват над 10 години, а 1/3 - повече от 15 години. Това показва национално проучване на нагласите на потребителите на българския пазар по отношение на електроуредите. То е проведено от APPLiA България (Асоциация на производителите на домакински електроуреди в България). Важно е обаче да се отбележи, че повечето от електроуредите в българските домакинства са доста остарели. “Трудно е да се съберат данни коя година са купени, но са на повече от 10 години. Има фурни, хладилници, перални, които са на повече от 15-20 години. Много често уредите са връстници на сватбата на семейството. Хората дават сравнително коректни данни в това отношение. и ги обгрижват по възможно най-добрия начин”, казва Габриела Чифличка, която е генерален секретар на асоциацията. Тя представлява само производители на домакински електроуреди. “Традиционно българинът не обича да изхвърля. Хладилникът, който работи, ще се закара на вилата, после ще го сложим в гаража и ще го ползваме за шкаф за буркани”, потвърждава и Йордан Вакъвчиев, управител на един от магазините на “Технополис” в София. Той разказва, че се е случвало клиенти да молят доставчиците от магазина, когато им докарват нов уред, да преместят стария на друго място. Според служителите в магазина големите домакински уреди се ползват между 7 и 10 и нагоре години. “Извода го правим от това, че голяма част от нашите клиенти си заменят електроуредите, защото са излезли по-енергоефективни, а не защото им трябва спешно нов, тъй като старият се е развалил. Те обикалят, гледат, съобразяват се с размера, което означава, че старият работи. Това значи, че клиентът може да оцени, че новият харчи по-малко ток, по-надежден, осветен и икономичен е”, казва Вакъвчиев. И той, и Чифличка са на мнение, че мерките, които ЕК се кани да въведе, не са нови за производителите - те вече имат дългогодишна практика да държат на склад резервни части като част от следпродажбените си стратегии. “Нашият сектор е силно конкурентен и това е един от начините на фирмите да предложат по-добри услуги на потребителите. Поддържат се части за средно 7-8 години, някои фирми и 10 години, с които се обслужват моделите, отпуснати на пазара”, твърди Чифличка. Производителите сами се стремят да произвеждат по-качествени уреди, които издържат повече - така печелят доверието на потребителите към марката и си създават редовни клиенти, допълва Вакъвчиев. По Закона за защита на потребителите всички продукти имат задължителна гаранция в рамките на 2 години. Тя трябва да се спазва и от производители, и от търговци и вносители. Производителите обаче много често предоставят по-дълга търговска гаранция - за 5-7 и повече години. Това също е част от маркетинговата стратегия на компаниите и конкуренцията между тях. за разлика отпреди няколко години, казват от търговската верига. 7 години е по-скоро рядкост, но някои поддържат и ремонтират уреди и толкова време. Вносителите поддържат резервни части и за по-дълъг период, някои за модели отпреди 15 години. Производителите не извършват сами ремонта, а имат сключени договори с определени сервизи. Те са независими и определят сами цените си. Производителите обаче не изискват ремонтите да бъдат извършени единствено от оторизираните сервизи, но обръщат внимание, че хората трябва да мислят на първо място за сигурността и безопасността си. Затова настояват ремонтът да се извършва от професионалисти, които да могат да докажат, че имат необходимите компетенции и са покрити от застраховка за евентуални извършени от тях щети. Това е предвидено и в новото законодателство. Чифличка обяснява, че на европейско ниво цената на ремонта всъщност се вдига най-вече от стойността на труда - 42% от нейния дял. 37% отиват за резервни части, 15% са транспортните разходи и около 5% са за неопределени разходи. Затова всъщност ремонтът излиза толкова скъп в повечето случаи. В Европа 32 хил. души са пряко или непряко заети в бизнеса с ремонтни дейности. Новите изисквания може да оскъпят продуктите, тъй като въвеждането им със сигурност ще доведе и до повишаване на разходите за производителите. Те обаче се стремят да предоставят все по-изгодни условия, уреди с висока степен на енергийна ефективност, което подобрява и сметките на хората, повишава качеството им на живот, дава им възможност за повече свободно време. От близо 30 години повишаването на ресурсната ефективност е приоритет. През 2016 г. браншът у нас е вложил близо 10 милиона евро в проучвания и иновации. “Ако преди 20 години един хладилник използваше на годишна база над 700 киловатчаса ток, консумацията на съвременните е 150-160 киловатчаса, което е с 80% по-малко. Това се отнася и за другите уреди. Според наши изчисления, ако всички български семейства заменят старите си хладилници, които са в по-ниските класове, с най-ефективния А+++, ще бъде реализирано около 340 гигаватчаса спестяване на електроенергия, което е около половината от целта на България за година. Съдомиялните машини също са много подценени у нас - около 9% от семействата имат такива по данни на националната статистика. А те са с потенциал да реализират изключително големи икономии на ток и вода - Ако всички домакинства спрат да мият на ръка, спестяванията на еленергия се равняват на 1500 гигаватчаса, което е около 14% от потреблението на домакинствата на годишна база, както и над 80 милиарда литра вода”, разказват от асоциацията. Според Чифличка умните уреди, които все повече навлизат на пазара, също имат потенциала да спестяват. Те може да бъдат свързани с енергийната мрежа и да отговарят на нейни сигнали - примерно пералнята машина да се включи в непиковите часове, когато токът е по-евтин и мрежата не е толкова натоварена. Така печелят и потребителите, и мрежата. Умните уреди дават и допълнителна възможност за удължаване на живота на продуктите, защото тяхната диагностика и поддръжка може да се извършва отчасти дистанционно. “Новите технологии и модели играят голяма роля за смяната на уредите. При телевизори, компютри нещата са много динамични, хората, за да си вършат работата с една програма, когато тя се ъпдейтва, техният лаптоп вече не отговаря на изискванията. Нормално е с новите технологии да се появяват и повече проблеми - една съвременна пералня е по-близка до един лаптоп, отколкото до една стара пералня, вътре има електроника колкото един телевизор. Логично е такъв уред понякога да има някакъв проблем. Ако се развали някой датчик, не означава, че сте си купили проблемен уред или че той ще умре на третата година”, твърди Вакъвчиев. Асоциацията и в България, и в Европа са поддръжници на идеята за кръгова икономика и смятат, че тя трябва да бъде начин на живот. Те дори са създали специален уебсайт, в който излагат своите идеи, но е отворен и за други организации, които могат да публикуват свои виждания и проекти. Производителите са ангажирани с кръговия цикъл още на етап дизайн, където се залагат изисквания за материална ефективност, а след края на живота на продукта той се рециклира. Така материалите могат да се използват отново. “Някои от нашите производители на европейско ниво публикуваха данни в годишните си доклади, според които 80% от пластмасата, която използват, са рециклирани. Но тези материали трябва да отговарят на определени изисквания и стандарти, за да могат да се използват отново, за да се гарантира безопасността на уредите”, казва Чифличка. За 2016 г. индустрията е отделила над 1,3 милиарда евро за разделно събиране и рециклиране на уреди, които са излезли от употреба. Годишно потребителите като браншът е успял да събере и рециклира 1,7 милиона тона. Данните на APPLiA показват, че в рамките на ЕС животът на около 17 на сто от малките домакински електроуреди завършва в кофата за боклук. А това е огромен ресурс. Средногодишно за производството на около 1 милиард домакински електроуреда са необходими 6 млн. тона различни суровини – 3 млн. тона стомана, 1,1 млн. тона пластмаса и около половин милион тона мед, алуминий, стъкло и бетон. Потребителите също имат своята отговорност, за да допринесат за кръговата икономика. На сайта на Министерството на околната среда и водите са публикувани данни на Организации по оползотворяване, които имат задължението да събират безплатно разделно уредите и да ги предадат за рециклиране. Те работят по определени схеми и графици. Големите търговски вериги също са задължени да поставят контейнери, където могат да се изхвърлят по-малки електроуреди. В търговските обекти на “Технополис” например При доставка на нов уред се предлага транспортиране на стораия до тези депа. След това изхвърлените продукти се събират от фирми за рециклиране, разглобяват се на стъкло, метал и пластмаса. Батериите, които са с най-голямо съдържание на отровни материали, се транспортират извън страната и се разтопяват при температура 600 градуса. “Има интерес, особено в София. Българинът все повече започва да разсъждава в тази посока и смята, че е по-лесно да вземем стария му уред, вместо да го изхвърли. Това е и незаконно и подлежи на глоби”, твърди Вакъвчиев. В момента на европейско ниво се подготвя ново законодателство, което да степенува действията при разваляне на всеки един продукт. Първо се предлага уредът да бъде поправен, ако не може - в едномесечен срок се заменя, а при особено тежки ситуации може да се стигне до намаляване на цената и прекратяване на договора. Законът в България и сега е такъв, но ще се хармонизира в целия ЕС. Това също ще допринесе отново за удължаването на живота на продуктите и да се наблегне на ремонта, а не купуването на нов уред или друг продукт. От март 2021 г. върху техниката ще се поставят нови енергийни етикети. Те ще се върнат към скалата за енергийна ефективност от A до G, за да се улеснят потребителите, като вече няма да има подкласове като А+ и А+++. С въвеждането им обаче в началото уредите, които в момента са с най-висок клас А+++, ще получат означение C и D. Това не означава, че те са станали по-малко ефективни, а че класовете А и B ще бъдат запазени за настъпващите иновации, които ще увеличат още повече възможността за спестяване на ток и вода, обяснява Габриела Чифличка от Асоциацията на производителите на електроуреди. Тя предупреждава още, че промяната ще се извършва постепенно и за определен период от време някои уреди ще имат етикет с новата скала от A до G (хладилници, перални, съдомиялни, комбинирани перални със сушилни, лампи, електронни дисплеи, включително телевизионни), докато останалите ще са придружени от етикети със сегашната скала с плюсовете (+), докато новото законодателство бъде прието и за тях - например фурни, климатици, бойлери и др. Освен това в рамките на 4 месеца преди 1 март 2021 г. потребителите ще получават закупените от тях уреди с два етикета - стар и нов. Това е така, тъй като производителите в началото ще тестват съответните модели два пъти с два различни метода за измерване. Новите етикети ще разполагат и с QR код, който ще може да се сканира с мобилен телефон и ще отвежда потребителите към информация за модела в продуктова база данни, която ЕК създава в момента съгласно Рамковия регламент за енергийно етикетиране. В нея ще се съдържат не само данни за разхода на енергия и количеството използвана вода, но и капацитет за съхранение, вдигане на шум, за да може потребителят да направи по-информиран избор. Производители и вносители са задължени да качват данни за всеки модел, преди той да бъде пуснат на пазара. Базата данни все още не е достъпна за потребителите и за органите за надзор на пазара, тъй като Европейската комисия не е приключила работата по нея. “Много е важно да се гарантира от правоприлагащите органи, че всички доставчици предоставят в базата данни изискваната информация, за да се гарантира равнопоставеност на всички играчи на пазара”, казва Чифличка. Базата данни се създава не само за потребителите, а именно за да се осигури и по-ефективен контрол над пазара. По данни на ЕК 10 - 25% от продуктите не изпълняват напълно изискванията за енергийните етикети. Според комисията с новите етикети до 2030 г. ще се спестяват по 38 тераватчаса на година, което се равнява на годишната консумация на Унгария. Частният сектор и различни неправителствени организации също са в процес на разработка на други приложения, които допълнително да помогнат при избора на продукти, като например предоставят възможност за изчисляване на разходи за връщане и сравняват различни стоки. Енергийните етикети, които ще съдържат повече информация за продуктите, имат за цел да улеснят решението за покупка. Предоставената информация трябва да е ясна и надеждна, за да увери потребителите, че ще могат да използват продуктите за по-дълго време. ЕК предприема и инициативи за увеличаване на полезността на продуктите - хармонизирани разходи за ремонт, оценяване на техническата експертиза и разпространението на сервизни наръчници, марки за резервни части и сравнение на каналите за продажба, както и обслужване и ремонт чрез интернет платформи.", "date": "2019.10.12", "title": "Уредите вкъщи живеят средно 10 години"}
{"url": "https://www.24chasa.bg/novini/article/7705230", "text": "Арабската лига се събира на извънредна среща по искане на Египет заради турската офанзива в Североизточна Сирия. В организацията членуват 22 държави, включително Египет, Ирак и Саудитска Арабия. Срещата ще бъде на министерско равнище, обявиха от Арабската лига и на нея ще бъде обсъдена, цитирам, „турската агресия” срещу сирийските територии. Тази седмица Анкара започна офанзива в региона. Действията й там обаче срещнаха остри реакции от международната общност, съобщава  Междувременно петима джихадисти от ИДИЛ са избягали от затвор в сирийския град Камишли. Това твърдят представители на Сирийските демократични сили, в състава на които влизат и кюрдски формирования. Районът е населен предимно с кюрди. По-рано редица западни държави изразиха опасения, че заради турската операция в Сирия са възможни бягства на бойци на ИДИЛ и нова терористична вълна в Европа. Общо седем са охраняваните затвори с около 12 хиляди бойци, сред които три хиляди чужденци от 54 държави.", "date": "2019.10.12", "title": "Арабската лига на извънредна среща заради турската операция в Сирия"}
{"url": "https://www.24chasa.bg/novini/article/7704623", "text": "Има обаче двама души, чието мнение е като закон за нея. И които са винаги зад гърба ѝ. Това са съпругът ѝ Ангел Найденов и дъщеря ѝ Ралица. На Ангел и Ралица Мая вярва 100% и никакви други аргументи не важат пред тяхното мнение. Така е и сега, по време на кампанията ѝ като кандидат за кмет на София. Макар и двамата да остават зад кадър, те я подкрепят изцяло. И докато дългогодишният политик и бивш военен министър Ангел Найденов с типичната си сдържаност, спокойствие и трезва преценка се включва само когато забелязва тактическа грешка, то Ралица е плътно до майка си в кампанията. Винаги до нея, грижи се за програмата ѝ, следи да са точни навсякъде, внимава дали е подходящо облечена, ако се налага, дори пооправя червилото и прическата ѝ преди телевизионна изява. А дали Мая се вслушва в съветите на дъщеря си? Определено да. “Слушаме се една друга. Случвало се е да ѝ пиша есемеси от предната вечер - какви събития има на следващия ден и как да е облечена, дънки ли да сложи, или с костюм”, разказва Ралица. И се сеща за история от детството си, която показва, че още тогава “Бях много привързана към нея и като малка често се притеснявах, когато станеше тъмно. И започвах да я издирвам по телефона - кога ще се прибере... Нищо, че още беше 17,30 ч например”, спомня си тя. За да е част от екипа на майка си в предизборната кампания, Ралица си е взела два месеца неплатен отпуск от работата си. От 2014 г. насам тя работи като държавен служител в Министерството на труда и социалната политика. Не се притеснява за завръщането си на работа след изборите, тъй като се разбира прекрасно с колегите си. Никога не е крила чия дъщеря е, но и не парадира с това. “Имам страхотни колеги и работата ни винаги е вървяла, нямам притеснения”, каза Ралица. Завършила е социология в университет в германския град Констанц, провинция Баден Вюртенберг. След това право в Югозападния университет у нас и бизнесадминистрация на немски език в Техническия университет. Самата Ралица признава, че не е искала да заминава да учи в Германия, но днес е благодарна на майка си, че я е натиснала да го направи. “Тя беше доста строга и взискателна майка. Искаше да отделям време повече за учене, държеше много на оценките ми, да уча чужди езици, имали сме разправии на тази тема”, разказва дъщеря ѝ. Вече се карат по-малко, отколкото преди. Но и това се случва. Напоследък Ралица повече се кара на майка си. Най-вече за това, че се раздава прекалено много и “И като омбудсман, и сега като кандидат-кмет тя се стреми да се срещне с максимален брой хора, прекият контакт, работата на терен са най-важните за нея. Убедена съм, че това е най-добрият подход, особено за кампания, но човек има лимит на възможностите си, трябва да си оставя поне малко време за почивка и да зареди батериите”, категорична е дъщерята. Покрай кампанията на майка ѝ и самата Ралица си изпати. В медиите се тиражираха информации за нейни имоти. “Лошо е, когато се използват най-близките хора, за да се уязви човек. Написаното бе абсолютна фейк нюз. Ранчо за 200 хил. евро в кюстендилско село нямам, а апартаментът в центъра на града е на баща ми. А този в центъра на София е на адвокатската кантора на майка ми”, казва тя. И самата Манолова обяви във фейсбук истината за въпросния офис - купен от самата нея с кредит, но записан на името на дъщеря ѝ, защото Мая е била в развод тогава. Майка и дъщеря са винаги заедно в големите битки в живота си, по-важните решения ги вземат винаги в екип. “Тя е винаги до мен, подкрепяла ме е. Аз нея също”, казва Ралица. Тя е плътно до майка си и в най-тежкото изпитание в нейния живот - рака на гърдата, който Манолова пребори. А малко след операцията, направена ѝ в България, тя заминава за лъчетерапия в държавна болница в Германия, защото там има подходящ апарат. Прекарват нонстоп заедно месец и половина - толкова, колкото не са били през живота си преди това. Но това е и времето, в което двете се сближават още повече и от майка и дъщеря се превръщат в приятелки, които могат да си споделят всичко. “Няма да забравя как, когато кацнахме на летището, тя хукна веднага по работни срещи. След половин час ми звъни и казва: “Ралче, толкова свикнах да сме постоянно заедно, че вече ми липсваш”, с усмивка си спомня Ралица. Оттогава двете са наистина неразделни. Тя е страхотна майка, но още по-страхотна като баба, категорична е Ралица. През 2016 г. тя каза “да” на любимия си Мартин Мирчев, а малко след това се роди Максим. Днес внукът на Манолова е на 2 г. и 5 месеца и е Ралица си спомня и много забавен момент - буквално ден-два след раждането на Макси споделила на майка си, че едната ноздричка на бебето е леко прилепнала към носната преграда. “За новородено е нормално, сбръчкани са, но тя си въобрази, че той не може да диша и през 15 минути ми звънеше да пита - диша ли, плаче ли, храни ли се, забелязвам ли да страда. Не ми вярваше и накрая се наложи педиатърът лично да ѝ се обади и да ѝ обясни, че всичко е наред и че ако бебето не може да диша, няма да суче, а Макси си се хранеше много добре. Но и това не я убеди и постоянно пробиваше през нови и нови лекари и медицински сестри, които идваха да проверят дали синът ми диша спокойно”, разказва Ралица. Колкото и да е трудно на мнозина да си представят Мая като кротка домакиня в домашна атмосфера, тя всъщност е точно такава - перфектната домакиня и готвачка, единодушни са близките ѝ. През уикендите често ѝ гостуваме, готви ни, правим преходи с Макси в планината, разказва Ралица. Вече нямаме време само за двете, винаги сме тримата с детето, допълва тя. Много обичат да са с Макси, да играят заедно. “Готви перфектно. С риск да обидя баба ми, но най-вкусно ми готви майка”, допълва тя. А покрай Максим вече редовно прави и бухтички. Мая обича да глези близките си с ястия, приготвя страхотни блюда с месо, включително и по време на пости. Но тя самата никога не се изкушава и строго спазва всички църковни канони, при това не само по време на коледните или великденските пости, но и всяка сряда. - Мусака. - Червен. - М. - Вода. - Приказки на Макси всяка вечер. - Яке за Макси. - Че пътувам към вкъщи. - Не знам. - За възпитанието на Макси. - Да. - Екшъни. - С мен. - Разумна. - Когато е на пости - табуле салата, леща, иначе пица “Пеперони”. - Червен. - М. - Кока-кола. - Програмата на опонентите. - Крем за лице. - Не я лъжа. - Около 50 лева. - За това, че закъснява. - Да. - Романтичен филм. - С мен. - Енергия.", "date": "2019.10.12", "title": "Думата на Ралица е закон за Мая Манолова"}
{"url": "https://www.24chasa.bg/novini/article/7705256", "text": "Френският президент Еманюел Макрон призова за \"възможно най-бързо\" спиране на турската военна операция в Северна Сирия, предаде Франс прес, като се позова на Елисейския дворец. В телефонен разговор с американския си колега Доналд Тръмп Макрон \"подчерта необходимостта преди всичко да не бъде допуснато каквото и да било активизиране на Даеш (групировката \"Ислямска държава\") в региона, да бъдат подкрепяни тези, които се сражаваха на терен заедно с нас срещу терористите, и да бъде защитено цивилното население\", информира БТА. Френският президент отбеляза, че \"турската офанзива трябва да бъде спряна възможно най-бързо. Франция и Съединените щати, които споделят общи безпокойства, ще се координират в тясно сътрудничество през следващите дни\", каза Елисейският дворец в изявление. Вчера турските въоръжени сили засилиха кампанията си в Северна Сирия, като президентът Реджеп Тайип Ердоган обяви, че операцията ще продължи въпреки американските предупреждения, припомня Франс прес. Ройтерс отбелязва, че офанзивата е предизвикала риск от хуманитарна катастрофа и е повдигнала въпроси за политиката на Тръмп в региона.", "date": "2019.10.12", "title": "Макрон в разговор с Тръмп: Възможно най-бързо да се спре военната офанзива в Сирия"}
{"url": "https://www.24chasa.bg/novini/article/7705258", "text": "Грета Тунберг се включи в стачка за климата в Денвър, предаде Асошиейтед прес. Младите хора трябва да са готови да продължат да стачкуват, за да призоват за действия за климатичните промени, каза шведската тийнейджърка, която се превърна в \"лице\" на движението. Тя добави, че е насърчена от големия брой хора, подкрепящи нейната кауза. Няколко хиляди човека се включиха в стачката за климата в Денвър, информира БТА. Онези, които подкрепят нашата кауза, дават \"истинска надежда\", заяви 16-годишната екоактивистка. Грета Тунберг отново порица световните ръководители, че не правят достатъчно за климата и пренебрегват науката. \"Как смеят те?\", попита на няколко пъти тя, визирайки лидерите, към които директно се обърна със същия въпрос на срещата на върха на ООН за климата миналия месец в Ню Йорк. Някои от присъстващите започнаха да скандират нейните думи. Грета Тунберг говори по-малко от 10 минути към края на демонстрацията, в която участваха предимно млади активисти. Шведската тийнейджърка пристигна в САЩ с яхта през декември, за да агитира в полза на своята кампания. Тя ще обикаля Америка няколко месеца, като накрая ще присъства на конференция на ООН за климата през декември в Чили. Джейн Фонда междувременно бе задържана на Капитолия във Вашингтон, докато протестираше мирно срещу климатичните промени, съобщи Асошиейтед прес. Полицаи сложиха белезници на 81-годишната актриса и я отведоха до полицейски автомобил. Видеозапис на ареста бързо се разпространи в интернет. Фонда бе сред 16-те човека, задържани за участие в незаконен протест. Тя бе освободена няколко часа по-късно. Преди да бъде задържана, Фонда произнесе реч, в която нарече климатичните промени \"колективна криза, която изисква колективни действия сега\".", "date": "2019.10.12", "title": "Хиляди с Грета Тунберг на протест за климата в Денвър (Снимки)"}
{"url": "https://www.24chasa.bg/novini/article/7705264", "text": "Япония се готви за най-мощния тайфун, който ще я връхлети, от повече от 60 години, предадоха световните агенции. Националната метеорологична служба сравни Хагибис с тайфуна Ида, който през 1958 г. отне живота на над 1200 души. Близо 10 милиона човека в Япония се готвят за евакуация. Над 7,6 милиона са били посъветвани да започнат да се подготвят, а повече от 1,7 милиона - за непосредствена евакуация, съобщи ТАСС, цитирана от БТА. В столицата Токио повечето ресторанти, магазини и аптеки днес са затворени. Хагибис се придвижва към Япония от югоизток с 25 км/ч и пориви на вятъра, достигащи скорост от близо 200 км/ч. Очаква се тайфунът да достигне Токио около 21 ч. (15 ч. българско време) днес. В Япония вече бе съобщено за първа жертва и за щети, причинени от Хагибис. 40-годишен шофьор е загинал, след като бурен вятър буквално изхвърлил колата му от пътя в съседната на Токио префектура Чиба, съобщи още ТАСС. В същия регион четирима души са били ранени при срутването на къща. Над 750 000 домакинства в Чиба са без ток. Над 1600 вътрешни полета бяха отменени. Ще бъдат анулирани и всички международни полети, които бяха предвидени тази нощ от летищата на Токио. Насрочените за днес квалификации от Формула 1 за Голямата награда на Япония, както и две срещи от Световното първенство по ръгби, на което страната е домакин, бяха отменени. \"Хагибис\" означава \"бързина\" или \"скорост\" на един от езиците, говорени във Филипините, отбелязва Ройтерс.", "date": "2019.10.12", "title": "Япония се готви за най-мощния тайфун от 1958 г. насам (Снимки)"}
{"url": "https://www.24chasa.bg/novini/article/7705272", "text": "Няма признаци, че Турция ще прекрати офанзивата си в Сирия, заяви американският министър на отбраната Марк Еспър, цитиран от Франс прес. \"Не виждам никакви признаци те (Турция) да спрат\" операцията си, каза Еспър на пресконференция във Вашингтон. Признаци за спиране на турската военна намеса не вижда и генерал Марк Мили, председател на Съвета на началник-щабовете на на въоръжените сили на САЩ. Военната интервенция на Анкара в Североизточна Сирия вреди на отношенията между САЩ и Турция, каза още Марк Еспър, цитиран от Ройтерс и БТА. \"Не сме изоставили кюрдите, искам да съм ясен по този въпрос. Никой не е давал зелена светлина за турската операция\", категоричен бе Еспър пред събралите се в Пентагона журналисти. По време на вчерашния си разговор с турския министър на отбраната Хулуси Акар Еспър е призовал Анкара да спре военната операция в Сирия, отбелязва Франс прес. Генерал Мили заяви, че по данни на американската армия в офанзивата в Сирия участват няколкостотин войници от турските сухопътните сили. По данни на ООН заради офанзивата в Сирия вече са разселени около 100 000 души.", "date": "2019.10.12", "title": "Пентагонът: Никой не е давал зелена светлина за турската операция в Сирия"}
{"url": "https://www.24chasa.bg/novini/article/7705299", "text": "\"В страната все повече хора се страхуват да заявяват свободно, че са причастни към опозицията. У нас все повече \"опозиция\" се приравнява към „конспирация“. Това е много характерно за една настъпваща диктатура - ако мислиш различно, значи нещо кроиш, правиш нещо нередно. Скоро и законът те погва.\" Това каза Иво Христов, журналист и член на Групата на Прогресивния алианс на социалистите и демократите в Европейския парламент, по време на дискусията \"Демокрация, медии, журналисти. Свобода и отговорност. Европа, България, Габрово.\", организирана от Ивелин Николов, кандидат за кмет на община Габрово. В дискусията участваха и Милко Недялков и Александър Симов - журналисти и народни представители в българския парламент, Маргарита Стоянова - журналист и кандидат за общински съветник в Габрово, представители на медиите и граждани. По думите на Иво Христов хората в България се страхуват. \"Когато обикалях страната в рамките на кампанията преди изборите за Европейски парламент, навсякъде мутри стояха около входовете на залите, в които се провеждаха събитията, брояха тези, които влизат и излизат. Хората ми доверяваха как са притискани и рекетирани, но винаги на излизане, мимоходом, тихо, защото вече не смеят да говорят за това. \"Върнахме се в атмосферата от преди 1985 г. дори, защото между 1985 и 1989 г. българите говореха все по-свободно\", смята евродепутатът. Според него, преди въпроса за свободата на медиите, трябва да бъде зададен въпросът има ли медии, тъй като в повечето областни градове те са сведени до няколко и едва оцеляват. \"В зората на демокрацията имаше изобилие от вестници - възстановени заглавия от преди 9 септември; множаха се и телевизиите, и радиата. Сетне те постепенно започнаха да изчезват. Най-напред хората започнаха да се отвращават от политиката, бидейки често лъгани, и я загърбиха. Второ - капиталът взе да се концентрира в ръцете на различни олигарси и ставаше все по-трудно да получиш финансиране и да говориш свободно. Рекламата също е монополизирана - наивно е да се разчита на финансиране чрез реклама. Днес към това се добавят административният и политически натиск. В резултат - от медиите остана жалко подобие\", каза още Иво Христов. По думите му, на фона на световната тенденция - от хартия да се преминава към електронни носители, сайтовете са приравнили мненията на професионалния журналист и на обикновения медиен трол. \"Така вече няма авторитети в медиите - това, което говори един академик, тежи толкова, колкото казаното от един глупак“, добави евродепутатът. Според Иво Христов всичко това удавя истината, а ние се намираме в т.нар. \"епоха на постистината\". \"Това е изключително страшно понятие, защото вещае велики катаклизми. „Нали казват, че светът ще загине, когато спрем да различаваме лъжа от истина? Ние вече спряхме.\" Евродепутатът добави още, че в света на постистината аргументите не са съпоставими, авторитетите са изравнени; затова и медиите вече отстъпват мястото си на социалните мрежи, в които се води някакъв хаотичен дебат. \"Този дебат е по-ското търг с наддаване на лъжи и хули, отколкото опит за изясняване на истината.\" \"Напоследък много се говори за дезинформацията. Ефектът при дезинформацията не е това, че някой ще ѝ повярва - тя лесно може да бъде разобличена. Но когато се трупат дезинформации, хората постепенно спират да вярват на когото и да било. Просто губят чувствителност и интерес към истината. На моралното ниво, на което сме се докарали, дори и някой да направи разкритие, то няма да предизвика резонанс. У нас разкрития има през два дни, но кой се интересува? Няма кой да пита премиера за къщата му в Барселона. Около него има гора от журналисти, които дори не задават такива въпроси. По случая има доказателства, има внесени документи в прокуратурата. Това не интересува нито гилдията, нито гражданите, които вече не очакват журналистиката да им подаде някакви отговори. Към това се добавят и липсващите институции - би трябвало да има прокуратура, която да се самосезира и т.н., но тя не го прави. Ние сме в едно заблатено общество, в което истината и да бълбука, не може да промени общия характер на тази субстанция. Това е блато.\" Ивелин Николов: \"В Габрово не останаха обществени медии. Колкото и интересни събития да се случват в нашата община, нямаме кореспондентски пунктове на основните национални медии, като изключим БТА и националното радио. Това означава, че информацията, която получаваме, е или от социалните мрежи, където трудно може да се провери нейната достоверност, или като срещнем някого в града - от слухове и т.н. Като журналист винаги съм се притеснявал, че това, което стига до хората, може да не е вярно; че може да формира фалшиви нагласи. Журналистът има право да направи свой коментар. Не само има правото, но има задължението да има своя позиция. Но когато предоставя информация, тя трябва да е истинската и да има критерий коя информация е истинска.\" Александър Симов: Сюжетът в БНР ясно показва, че в България проблемът със свободата на словото става все по-драматичен. Дори не е необходимо да се позоваваме на класацията за свобода на словото, в която драматично сме паднали надолу. Всеки, който се занимава с журналистика, вижда как теренът на свободната такава се стеснява все повече. Милко Недялков: В случая с БНР властта предложи елегантната схема на бухалка - който не слуша, който има различно мнение - властта му изпраща своите институции. Искането на Борисов и ГЕРБ в БНР да се вкара Сметната палата беше мотивирано така: \"Там имате проблем със свободата на словото? Журналистка е свалена от ефир? Изпращаме ви Сметната палата.\" Така става и в живота - на хората, които имат различно мислене, им изпращат данъчните, Инспекцията по труда и т.н. Това вече беше изведено в ранг на държавна политика. Маргарита Стоянова: Медиите не са за това, журналистите да тичат след Бойко Борисов и да отразяват какво е казал. Чрез тях обществото упражнява контрол върху институциите. У нас това не е така. И това не е проблем само на журналистите, а е проблем на гражданите.", "date": "2019.10.12", "title": "Иво Христов в Габрово: У нас все повече „опозиция“ се приравнява към „конспирация“, а това е белег на диктатура"}
{"url": "https://www.24chasa.bg/novini/article/7705274", "text": "Турските въоръжени сили ликвидираха \"399 терористи\" при офанзивата си в Северна Сирия, съобщи министерството на отбраната на Турция, цитирано от ТАСС. В комюникето пише, че \"операция \"Извор на мира\" продължава успешно източно от река Ефрат\". При нея \"бяха унищожени 399 терористи от Кюрдската работническа партия (ПКК) и Силите за защита на народа (СЗН).\" По официални данни от началото на операцията в сряда са загинали и най-малко двама турски военни, отбелязва ТАСС, цитирана от БТА. 10 цивилни бяха убити днес в турски градове при обстрел от сирийската страна на границата, предаде Франс прес, като се позова на местни медии. Осем души са загинали и 35 са били ранени при атака срещу Нусайбин. По-рано бе съобщено за двама убити при обстрел по друг турски граничен град, Суруч. Нападенията бяха приписани на сирийската кюрдска милиция СЗН. С това общият брой на убитите цивилни в Турция от началото на операцията достигна 17. Над 100 души бяха ранени, отбелязва Франс прес. Експлозия е отекнала близо до американски военен аванпост в Северна Сирия на фона на продължаващата размяна на огън между турската армия и кюрдски милиции. Няма пострадали американски войници, съобщи представител на въоръжените сили на САЩ, цитиран от Ройтерс.", "date": "2019.10.12", "title": "Турция: Ликвидирани са 399 терористи при операцията ни в Сирия"}
{"url": "https://www.24chasa.bg/novini/article/7705329", "text": "„От г-жа Фандъкова научих как с умение и такт човек може да решава големите въпроси. Един от проблеми на българската политика е, че голям процент от нашите политици не се развиват. Г-жа Йорданка Фандъкова е от политиците, които се развиват“, това каза Вили Лилков, един от учредителите на ДСБ и бивш председател на ДСБ-София по време на среща с кандидата за кмет на София Йорданка Фандъкова. „Тук съм, защото не мога да допусна, че с мое действие или бездействие може да стане така, че след тези избори София да има червен кмет“, каза Лилков. Той разказа пред симпатизантите на СДС и ГЕРБ историята на запознанството му с Йорданка Фандъкова. „Беше през 2000 г., когато посетих 73-о училище, там ме посрещна усмихнато момиче, което заедно с инж. Нишанян ни вкара директно в мазето на училището, за да ни покаже течовете. Това младо момиче беше г-жа Фандъкова. И след течовете продължи с физкултурен салон за най-малките деца, проект за достъпна среда, след това спортни площадки, направихме и оградата, която беше голямата мъка на директора. И така се случи едно приятелство, което продължава“, разказа Вили Лилков.", "date": "2019.10.12", "title": "Проф. Вили Лилков: От Фандъкова научих как с умение и такт човек може да решава големите въпроси"}
{"url": "https://www.24chasa.bg/novini/article/7705326", "text": "Китай и Съединените щати постигнаха \"значителен напредък\" в много области при търговските си преговори в четвъртък и петък, съобщи китайската официална информационна агенция Синхуа, цитирана от ДПА и БТА. Тя отбеляза, че екипите на двете страни са провели \"откровени, ефективни и конструктивни дискусии по икономически и търговски въпроси от взаимен интерес\". Сред областите, в които е постигнат \"значителен напредък\", китайската държавна медия изброи селското стопанство, защитата на интелектуалната собственост, обменните валутни курсове, финансовите услуги, разширяването на търговското сътрудничество, трансфера на технологии и уреждането на споровете. Китайският главен преговарящ, вицепремиерът Лю Хъ, е предал на американския президент Доналд Тръмп послание от китайския му колега Си Цзинпин, предаде ТАСС. Си отбелязва, че е важно разногласията да бъдат преодолявани на основата на взаимно уважение и сътрудничество. Китайският президент отчита успеха, постигнат в преговорите по редица въпроси, и изразява надежда за напредък и в други сфери. Съединените щати и Китай постигнаха \"много важно\" частично търговско споразумение, обяви вчера американският президент Доналд Тръмп, цитиран от световните агенции. Той съобщи новината след среща в Овалния кабинет във Вашингтон с китайския главен преговарящ за търговията, вицепремиера Лю Хъ. Той съобщи новината след среща в Овалния кабинет във Вашингтон с китайския главен преговарящ за търговията, вицепремиера Лю Хъ. Постигнахме \"много важната фаза 1\" от търговското споразумение, каза пред репортери Тръмп. Той уточни, че тя включва интелектуалната собственост, финансовите услуги и селскостопанските стоки. Писмената сделка ще бъде готова до пет седмици, прогнозира Тръмп. Американският министър на финансите Стивън Мнучин, който е участвал в преговорите, обяви, че Съединените щати се отказват от планираното повишаване на митата от 25 на 30 процента върху китайски внос за 250 милиарда долара, считано от 15 октомври, предаде Франс прес. Президентът на САЩ все още не е взел решение за митата за китайски стоки, които е предвидено да влязат в сила през декември, каза постоянният търговски представител на страната Робърт Лайтхайзър. Той уточни, че частичното споразумение не обхваща китайския телекомуникационен гигант Хуавей (Huawei), предаде ТАСС. Китайският главен преговарящ съобщи за \"значителен напредък в много области\". \"Доволни сме\", каза Лю Хъ и даде да се разбере, че преговорите ще продължат, предаде Франс прес. Президентът на САЩ призова централната банка на страната, Управлението за федерален резерв, да понижи лихвените проценти въпреки частичната сделка с Китай, съобщи Ройтерс. Тръмп каза още, че е обсъдил с китайския вицепремиер ситуацията с продемократичните протести в Хонконг, и отбеляза, че обстановката там се е успокоила.", "date": "2019.10.12", "title": "Китай съобщи за значителен напредък в търговските преговори със САЩ"}
{"url": "https://www.24chasa.bg/novini/article/7705342", "text": "Между 2016 и 2018 г. китайските власти са реновирали 304 900 жилища, на хора със сериозни двигателни увреждани, за да ги направят по-достъпни и удобни, съобщи Лиу Шъмин, заместник-председател на Китайската федерация на инвалидите, на форум посветен на приобщаването на хората с увреждания в рамките на инициативата „Един пояс, един път\", съобщава  Програмата за реновиране на жилищата, която продължава и в момента, е помогнала на 3 милиона души, включително семействата на инвалиди, да имат по-комфортен живот без бариери. По думите на Лиу, федерацията е готова да споделя своят опит и да осигури обучение на специалисти в страните от инициативата „Един пояс, един път\".", "date": "2019.10.12", "title": "Китай е реновирал близо 305 хиляди домове на инвалиди, за да ги направи по-достъпни и удобни"}
{"url": "https://www.24chasa.bg/novini/article/7705346", "text": "\"2019 година е изключително трудна и пълна с предизвикателства, но с доста положителни резултати\", каза министърът на туризма Николина Ангелкова в предаването  Повод за скептицизъм и напрежение е фалитът на \"Томас Кук\". Министърът обясни, че подобно нещо е трудно за предвиждане. От \"Томас Кук\" са изпратили на 12 юли официални писма, че са сключили сделка с инвеститор и са описали стъпките за оздравявне на туроператора. \"Изключително сериозно разместване се случва в момента на пазара и това неизменно дава своите отражения\", каза още тя. Преди три дни министърът на туризма е била на среща в Германия с представители на други туроператорски компании. От над 435 000 туристи, които са дошли това лято през \"Томас Кук\", 200 000 са немци. За миналата година над 800 000 немски туриста са посетили страната ни. И другата седмица на министърът й предстоят срещи във Великобритания и Германия за договаряне на сезон 2020 година. \"За следващата година ще имаме специален механизъм, който да подпомага организирания туризъм през рекламата с 15 милиона лева\", добави Ангелкова. Само за месец август 378 милиона са нощувките на хотелите по Черноморието. Това е с 10% повече от друга година. Ангелкова обясни, че юни месец е бил труден заради изкуствено създадена истерия. От юни до август има над 4.4 милиона чуждестранни туристи. Има лек спад в националните ни курорти. Има ръст при нощувките, което показва, че туристите тази година са останали за по-дълго време. \"Нощувките от българи, посещенията от български туристи по българското Черноморие са с ръст над 5.8% в сравнение с миналата година.\" Основно туристите, които посещават страната ни са от Румъния, след това Гърция, на трето място са немските туристи, след това - тези от Турция, от Сърбия, Русия, Великобритания. Над 40 хиляди са китайските туристи, посетили България, това е около 50% ръст спрямо миналата година.", "date": "2019.10.12", "title": "Ангелкова: От юни до август у нас е имало над 4.4 милиона чуждестранни туристи"}
{"url": "https://www.24chasa.bg/novini/article/7705278", "text": "Кандидат-кметовете за София Йорданка Фандъкова, Мая Монолава, арх. Борислав Игнатов и Ангел Джамбазки отговориха на 4 въпроса пред Нова тв, за да посочат проблемите на града, да предложат решения и да обяснят защо считат себе си за най-добрия кандидат за кмет. Йорданка Фандъкова, кандидат-кмет от ГЕРБ (СДС) - „Защото познавам в детайли проблемите на София. Зная как те могат да бъдат решени. И пропуските, и грешките, които сме допускали, ми дават основание да зная точните причини, да зная как да ги коригираме. Смятам, че опита, който имам, ми дават възможността да подбирам екип. Знаете, че направихме промени в екипа. Предстоят още такива - с хора, които могат да работят по новите предизвикателства на града”. Мая Манолова, незавимисим кандидат – „Защото мога да работя да кадърните, а не с приближените и с партийните. Защото тихият шум на парите не е по-силен от гласа на гражданите, а аз чувам гласа на гражданите - на тези от протестите срещу презастрояването, срещу небостъргачите, срещу мръсния въздух. Защото мога да нося отговорност - не се крия зад заместници. Не се крия зад фирми, партийни централи и зад непредвидени обстоятелства”. Арх. Борислав Игнатов, кандидат-кмет от обединение „Демократична България”- „Защото имам истински добри намерения към този град и съвременни, умни решения, които ще реализираме заедно с моя екип”. Ангел Джамбазки, кандидат-кмет от ВМРО - БНД - „Защото имам 7-годишен опит като общински съветник, защото познавам проблемите на града и защото знам как да ги реша. Градът има нужда от по-твърда ръка, града има нужда от ред, сигурност, дисциплина. Това е нещо, което мога да предложа и знам как да се случи”. Йорданка Фандъкова – „Базиликата Св. София. Това е мястото, което ми дава хармония и баланс. Един от най-старите християнски храмове в София. Любопитно е, че няма собствена камбанария. Камбаната е закачена на едно от дърветата до храма. Укрепихме сериозно този храм, за да може да остане за поколенията”. Мая Манолова – „Площадът около храм-паметника \"Св. Александър Невски\". Там имам любима пейка, на която обичам да седя. Там беше палатката на майките на деца с увреждания, на която прекарахме близо осем месеца миналото лято. Там е храмът на духа - катедралата \"Св. Александър Невски\", там е храмът на образованието - Софийския университет, там е храмът на науката, храма на изкуството - Художествената галерия”. Арх. Борислав Игнатов – „Обичам тишийната и спокойствието на Борисовата градина и ще я запазя от застрояване”. Ангел Джамбазки – „Резньовете, Голи връх, Черни връх, \"Алеко\". Витоша, за съжаление, е затворена за софиянци от много време. това е една от темите и проблемите, които трябва да бъдат решени и аз мога и знам как да ги реша”. Йорданка Фандъкова – „Качеството на атмосферния въздух. Има комплекс от мерки - заложили сме и работим по тях. На първо място, това е подобряване на градския транспорт и строителството на метрото, които да дадат възможност на хората да оставят все по-често своите автомобили. На второ място, разбира се, да се контролират автомобилите, чиито очистващи системи не работят. На трето място, това е отоплението на дърва и въглища. Защитихме проекти, с които безплатно можем да подменим отоплението на над 20 хиляди домакинства в София с екологично гориво. Подготвихме и до края на годината предстои да заработи, общинската система за мониторинг на качеството на атмосферния въздух, която ще позволи в реално време. 09:53 Облекчаване на трафика. Това става с довършване на околовръстния път и с изграждане на връзките към Северната скоростна тангента и вътрешните рингове. Продължаваме със строителството на буферните паркинги. Зная точно какво да променя и как да го направя. На първо място една много сериозна реформа свързана с дигитализация и въвеждане на електронни услуги. Предвиждам и специален ресор. Но второ място, това е строителството и контролът върху качеството на строителството. Предвиждам, също така, обособяването на един сектор, който да се ръководи от хора, които да отговорят в целия прцес - от проектирането, през строителството, контрола, приемането на обектите, което да позволи да не се размива отговорността”. Мая Манолова – „Проблемите с достъпа до информация - не знаем какво дишаме, но през зимата го виждаме. Гражданите нямат достъп до общинския съвет, а него не го и виждаме. Няма достъп до Витоша, макар да изглежда визуално близо. Не знаем как се организират обществените поръчки и защо плащаме по три пъти за едно и също нещо. Не знаем защо кварталите нямат канализация. Не знаем защо са ни толкова високи сметките за ток - защото те са абсолютно неразбираеми. Майките с колички и хората с увреждания нямат достъп до тротоарите на София. Децата на София нямат достъп до детските градини. Имаме една затворена община, която знаем кой е управлява, но не сме избирали него за кмет. Ще превърна София в чист и зелен град. Ще върнем символите на града - планината Витоша и минералните извори на гражданите. Ще осигуря достъп на децата, на възрастните за спорт и за отдих до планината на София. 13:46 Ще предприемем незабавно работещи мерки за чистотата на въздуха и за намаляване на трафика, на изнервящите задръствания в града”. Арх. Борислав Игнатов – „Корупцията. Която изсмуква финансовите средства на общината и на нас като общество и граждани и не позволява да се извършват повече неща за парите, които плащаме. Мръсният въздух, който трови здравето ни и това на децата ни. Задръстванията, които ядат от времето ни и не ни позволяват да правим любимите неща и да бъдем с любимите си хора, вместо да стоим по светофари и кръстовища. Презастрояването и пренаселването на дадени райони за сметка на други, които пък не се развиват въобще. Липсата на места в детските ясли. Това не само яде от времето на родителите да ходят с децата си в друг район - най-често с автомобил, това също създава трафик, води до допълнителни разходи и подлага децата на опасност да попаднат в катастрофа. Да не говорим, че липсата на места в детските ясли, води до огромни разходи за младите семейства. Преструктуриране и разбира се, пълна ревизия, одит на дружествата, които са собственост на общината. Знаете, там огромният проблем е с „Топлофикация”. Тя трябва да бъде наистина коренно променена, за да може софиянци да продължат да ползват нейните услуги, вместо тя да бъде докарана до фалит, в какъвто е в момента и задлъжнялост над 800 милиона. Ангел Джамбазки – „Общественият ред и сигурност. Това започва от циганските махали незаконните, минава през неплащането на билетчета в градския транспорт, минава през безобразното паркиране по зелени площи и междублокови пространства. Минава през движението на автомобилите в лентите за автобусите. Това всичко са проблеми, които са проблеми на реда и на сигурността. Отговора на тези проблеми са повече контрол, повече общинска полиция - междудругото аз съм автор на доклада за общинската полиция, когато бях председател на Комисията по обществен ред и сигурност. Фокусът трябва да бъде върху градския транспорт извън централната част на града. Той трябва да свърже районите „Панчарево”, „Кремиковци”, „Овча купел”, „Връбница”, „Нови Искър”. Трябва да бъдат свързани с града. Зад вашия гръб е „Цариградско шосе” - то сутрин и вечер вече е тапа. Решението не е да разширяваш „Цариградско шосе”, решението е да го разтовариш. Както и „Ботевградско шосе”, „Цар Борис Трети”, „Ломско шосе”. Всички тези довеждащи артерии. Трябва да се свърже транспортната инфраструктура и с мрежата на Български държавни железници, която е в ринга около столичния град. Имате изградена линия до Костенец, до Елин Пелин, до Мездра, до Драгоман, до Благоевград. Това трябва да се използва, за да се намали автомобилния трафик. Оттам ще се изчисти въздуха, оттам ще намалеят задръстванията, оттам ще намалее пътния травмизъм. Йорданка Фандъкова – „За почтен човек, който има опит. Знае какво трябва да се направи в града, познава проблемите на града, знае как да ги реши и най-вече предлага конктретни проекти и контретни решения за града”. Мая Манолова – „За кандидата на промяната. Не бих гласувала за кандидат за кмет, който е управлявал 14 години и продължава да говори само в бъдеще време. Арх. Борислав Игнатов - За кандидата на \"Демократична България\". Това е моята политическа и гражданска общност и не бих гласувал за никой друг кандидат, който не споделя тези ценности. Ангел Джамбазки – „Разбира се за моя съмишленик и съратник Карлос Контрера”.", "date": "2019.10.12", "title": "Четирима кандидат-кметове за София отговарят на четири въпроса"}
{"url": "https://www.24chasa.bg/novini/article/7705361", "text": "Президентът на САЩ Доналд Тръмп съобщи вчера, че изпълняващият длъжността министър на вътрешната сигурност Кевин Макалинън подава оставка и идната седмица ще бъде определен нов временен ръководител на ведомството, предаде Ройтерс, цитирана от БТА. През април Макалинън стана четвъртият ръководител на министерството, след като президентът републиканец поиска оставката на Кирстен Нилсен. Преди да стане и.д. министър, Макалинън ръководеше отдела по митническа и гранична защита в същото ведомство. Тръмп написа в Туитър, че сега Макалинън иска да прекарва повече време със семейството си и да се прехвърли в частния сектор и че е свършил \"фантастична работа\", предаде Франс прес. Президентът допълни, че за поста има \"много чудесни кандидати\". Макалинън също благодари на президента Тръмп в Туитър и написа, че с неговата подкрепа през последните шест месеца е постигнат впечатляващ напредък в сигурността по границата и в справянето с хуманитарната криза. Въпреки политиката на президента Тръмп на \"нулева толерантност\" към нелегалната имиграция, през май броят на арестите по границата достигна пик от 144 000 души. Оттогава той намалява с постоянен темп и спадна до 52 000 през септември, според властите. Близо 1 милион души са били арестувани на границата между САЩ и Мексико от октомври 2018 г., рекорд от 12 години, съобщиха властите в началото на седмицата. Правителството на Тръмп е критикувано постоянно от правозащитни организации заради миграционната политика.", "date": "2019.10.12", "title": "Шефът по вътрешната сигурност на САЩ подаде оставка"}
{"url": "https://www.24chasa.bg/novini/article/7705366", "text": "Местните избори в Унгария никога не са имали силен заряд. До голяма степен и защото през последните 10 години правителството на Виктор Орбан постепенно лиши някога силните самоуправляващи се общини от техните правомощия и хиперцентрализира страната. Но този път нещата са различни: нито едни местни избори след падането на комунизма не са имали толкова голямо символично значение за страната, колкото предстоящите тази неделя. Причините са основателни: в действителност от 2010 година Виктор Орбан управлява страната с мнозинство от две трети, а неговата партия “Фидес” доминира в общинското самоуправление в почти цялата страна. Този път обаче на много места разединената опозиция реши да се обедини и излъчи общ кандидат. Включително в столицата Будапеща, където левият Гергей Карачон е кандидатът на опозицията. Според последните резултатите от допитванията, той печели почти същото одобрение като Ищван Тарлош, издигнат от партията “Фидес”, пише  Ако опозицията спечели изборите със стратегията си да издига общи кандидати, надеждата, че съкрушителното превъзходство на Орбан може да бъде пречупено, ще продължи да съществува. При загуба, обаче, вероятно това ще бъде краят на опозицията в този ѝ вид. От друга страна загубата на местната власт в Будапеща или на други места в страната би нанесла чувствителен удар на Орбан. Едва ли е голяма изненада, че той и партията му “Фидес” водиха много нечестна и мръсна предизборна кампания, в която политическата култура на Унгария достигна ново дъно. Кандидатите на опозицията бяха тормозени от полицията, техни предизборни прояви бяха смущавани от активисти на “Фидес”, а управляващите съчиняваха възмутителни лъжи относно предполагаемите планове на опозиционните кандидати да заселят голям брой мигранти в Унгария. В същото време Орбан заплаши косвено със спиране на финансовото кранче онези градове и общини, в които кандидати на опозицията спечелят изборите. Но ето че избухна корупционен скандал около един от най-успешните кметове от “Фидес” - Жолт Боркай. Някогашният олимпийски шампион по гимнастика е кмет на северозападния град Дьор, в който има завод на “Ауди”- една от най-важните инвестиции за унгарската икономика. Неизвестен блогър, наричащ се „адвокат на дявола“, в продължение на няколко дни публикува на различни уебсайтове секс-видеа с Боркай и информация за неговите предполагаеми корупционни схеми в Дьор. Самият блогър твърди, че е адвокат от обкръжението на кмета. На един от записите се вижда градоначалникът да участва в парти, приличащо по-скоро на оргия - на яхта на хърватското адриатическо крайбрежие. В една от сцените той прави секс с проститутка. Боркай призна, че записите са автентични, но отрича да е взимал наркотици. Той се извини на семейството си, но отказа да подаде оставка като кмет. Участието на Боркай в подобна оргия само по себе си е отблъскващо - защото в предизборната кампания той се представя за примерен глава на семейство и пропагандира традиционните християн-консервативни ценности на \"Фидес\". Всъщност, реалността е съвсем различна - записите хвърлят светлина и върху това как Боркай, неговото семейство и шепа приближени нему хора са забогатели сериозно. Още през 2012 г. Ракосфалви попадна в центъра на друга корупционна афера, свързана с придобиването на евтини земеделски земи в покрайнините на Дьор, чиито статут бе променен на земя за промишлени нужди. Там по-късно “Ауди” изгради свой логистичен център. От концерна отричат да имат нещо общо със скандала. Говорителят на компанията за Унгария обясни, че най-напред от предприятието са наели парцела, а чак през 2014 г. са го придобили. Други унгарски медии разкриват, че компании на съпругата на Боркай и децата му са получавали многобройни поръчки и финансови субсидии от град Дьор. Освен това синът на Боркай Адам е получавал месечно около 3 000 евро от компания, която не може да докаже активна дейност. Като цяло следите на аферата стигат до правителствените среди и Виктор Орбан: hvg посочва имената на бизнесмени, близки до Боркай, които са едновременно приятели и бизнес партньори на вицепремиера Жолт Шемйен или на зета на Орбан Ищван Тиборч, който преди години беше разследван от службата на ЕС за борба с измамите ОЛАФ - за злоупотреба с европейски субсидии. „Аферата Боркай разкрива същината на системата Орбан“, заключава hvg. Скандалът би могъл да се превърне в своеобразен референдум за Орбановата система. Някои политици от “Фидес” предпазливо разкритикуваха кмета на Дьор. Самият Орбан мълчи непоклатимо. На последния конгрес на “Фидес” той заяви, че в политиката имало нужда от единайсета заповед: „Не казвайте нищо лошо за другарчето от “Фидес”.", "date": "2019.10.12", "title": "Секс-афера и корупционен скандал разтърсват \"системата Орбан“"}
{"url": "https://www.24chasa.bg/novini/article/7705376", "text": "Във Вашингтон законодателите очакват обещана реакция от Белия дом. „Президентът заплаши напълно да унищожи и заличи турската икономика ако направят нещо извън допустимото. Тази заплаха очевидно не е имала никакъв ефект и президентът е забравил за нея с бързината, с която я издаде“, каза сенаторът-демократ Чък Шумър. Обявяването на решението на президента Тръмп за изтегляне на войски от североизточна Сирия бе посрещанато мигновено от вълна от остра критика. Сенаторът Линдзи Греъм, един от най-лоялните привърженици на Тръмп го нарече „най-голямата грешка” на управлението му. На журналистически въпрос дали това е сравнимо с войната във Виетнам Греъм отговори „по-лошо е\", предава  Критиката от законодателите продължи през цялата седмица като представители и на двете партии застанаха зад идеята за санкции спрямо Турция за офанзивата й срещу кюрдски сили. През изминалите около четири години именно кюрдски сили са играе ключова роля в борбата срещу групировката „Ислямска държава“ (ИД). С изтеглянето на американските войски бъдещето на постигнатото от коалицията е под въпрос. Сенатор Шумър заяви: „Според доклади близо 10 000 бойци на ИД, които в момента са задържани от кюрдите могат да се окажат на свобода. Да го кажем просто, президентът Тръмп подпомага и поощрява бягство от затвора за ИД.” В петък от Белия Дом предупредиха Турция, че е изправена пред „много значими санкции”, които „ще сринат турската икономика.” Финансовият министър Стивън Мнучин наблегна, че Анкара не трябва да позволява на нито един боец на „Ислямска държава“ да избяга. Притеснения за Съединените щати идват и от приближаването на боевете към коалиционни позиции в региона с американски военни. В петък американски официални лица съобщиха за експлозия в близост до американски наблюдателен пост. Турция отрече да е откривала огън по позицията. В същото време според Пентагона военни са попаднали под турски огън в близост до град Кобане където който Турция знае, че има американско присъствие. Повсеместната оценка „слаб” на решението за изтегляне на войски не разколебава президента. Той е наясно, че турската офанзивата може да доведе до допълнителни размирици в един от най-уязвимите региони в света, но смята, че е имал достатъчно добър аргумент, за да пристъпи към действие, действие - което в крайна сметка улесни тази офанзива. „Нямаме войници в Сирия. Ние победихме. Победихме ИД болезнено и решително. Нямаме войници там. Последното, което искам да направя е да изпратя хиляди и хиляди войници и да победим всички отново. Вече сторихме това. Пред нас има в реалност две възможности - да въвлечем армията и да победим всички отново или да сториш големи финансови неща на Турция”, подчерта Тръмп. Идеята за изтегляне на войски се приема по принцип добре от избирателите и се счита, че помага в предизборни кампании, но в конкретния случай изглежда така сякаш държавният глава е действал спонтанно без консултации - нещо, което го прави уязвим под ударите на критика от законодатели - и то в период на процес по импийчмънт, когато има нужда от максимален брой съмишленици в Конгреса.", "date": "2019.10.12", "title": "Как посрещнаха във Вашингтон новината за турската офанзива в Сирия"}
{"url": "https://www.24chasa.bg/novini/article/7705211", "text": "Грета Тунберг заяви, че не съжалява, че не е получила Нобеловата награда за мир тази година, предаде Франс прес, цитирана от БТА. Шведската тийнейджърка, която през последните месеци накара милиони хора да излязат на демонстрации за борба срещу промените в климата, бе един от големите фаворити за престижното отличие. Норвежкият Нобелов комитет обаче реши друго, като присъди вчера наградата на етиопския премиер Абий Ахмед заради сближаването със съседна Еритрея и демократизирането на Етиопия. На хиляди километри от Осло, Грета Тунберг отговори лаконично \"не\", когато бе попитана от Франс прес дали е разочарована. \"Много съм концентрирана. Този ден беше фантастичен\", каза вчера 16-годишната екоактивистка по време на стачка за климата в американския град Денвър.", "date": "2019.10.12", "title": "Грета Тунберг не съжалява, че не е получила Нобел за мир"}
{"url": "https://www.24chasa.bg/novini/article/7705213", "text": "Съединените щати ще наложат тежки санкции на Турция при неприемливи действия от нейна страна, предупреди президентът Доналд Тръмп, цитиран от Ройтерс и БТА. Той визираше турската военна операция срещу кюрдски милиции в Северна Сирия. \"Ако Турция направи нещо, което не трябва да прави, ние ще й наложим санкции, които досега са изпитвали само няколко страни\", подчерта Тръмп. По-рано американският министър на финансите Стивън Мнучин съобщи, че президентът е разрешил въвеждането на много сериозни санкции срещу Турция, след като тя започна офанзивата си в Сирия. Засега наказателните мерки не са активирани, но може да бъдат задействани при необходимост, уточни Мнучин. Американските финансови институции са били уведомени да бъдат внимателни и че може да бъдат наложени санкции на Турция. Тръмп е обезпокоен да не би турските въоръжени сили да вземат на прицел цивилни и иска да даде ясно да се разбере, че Турция не бива да \"позволи на нито един боец на (групировката \"Ислямска държава\", държан в плен от кюрдските милиции в Сирия) да избяга\", подчерта Мнучин. Министърът на отбраната и председателят на Съвета на началник-щабовете на въоръжените сили на САЩ, Марк Еспър и Марк Мили, са разговаряли през последните дни с турските си колеги и са ги призовали да спрат офанзивата. Няма обаче индикации, че това ще се случи, каза Мили, цитиран от Ройтерс. Турция даде да се разбере, че ще продължи непоколебимо военната си операция в Сирия, въпреки американските предупреждения за възможни санкции, предаде Асошиейтед прес. \"Турция се бори срещу терористични организации, които са заплаха за националната й сигурност, и тази борба ще продължи с решителност\", каза министерството на външните работи на страната в изявление. Експлозия е отекнала вчера близо до американски военен аванпост в Северна Сирия на фона на продължаващата размяна на огън между турската армия и кюрдски милиции. Няма пострадали американски войници, съобщи по-рано представител на въоръжените сили на САЩ, цитиран от Ройтерс. Впоследствие говорител на Пентагона обяви, че американските военни са били подложени на артилерийски обстрел от Турция, предаде Асошиейтед прес. Взривът е станал на неколкостотин метра от войниците, които се намират в района на сирийския град Кобане. В отговор турското министерство на отбраната каза, че американските военни не са били мишена на обстрела и че е взело всички мерки, за да не бъдат поразени бази на САЩ. Турската армия е открила огън в отговор на стрелба от сирийската страна на границата по нейни позиции в района град Суруч. База на антиджихадистката коалиция попада под обстрел за първи път от началото на турската военна операция в Северна Сирия в сряда, отбелязва АП.", "date": "2019.10.12", "title": "Тръмп заплаши Турция с тежки санкции, Ердоган обаче не отстъпва"}
{"url": "https://www.24chasa.bg/novini/article/7705218", "text": "Холандия преустановява износа на оръжия за Турция, заяви днес холандското външно министерство, цитирано от Франс прес. Решението на холандските власти е във връзка със започналата тази седмица турска офанзива срещу кюрдските сили в Североизточна Сирия. \"Призоваваме останалите държави членки на Европейския съюз да сторят същото\", каза холандският вицепремиер Хуго де Йонге на пресконференция в Хага. Турция започна в сряда офанзива срещу кюрдските сили в Североизточна Сирия, които бяха съюзници на Запада в борбата с джихадистите. \"Силно сме обезпокоени от възможните хуманитарни последици на тази операция\", която може да \"попречи на борбата с \"Ислямска държава\" и да повлияе на стабилността в региона\", изтъкна Хуго де Йонге. Турската офанзива предизвика безпокойство в държавите членки на Европейския съюз, но няма разбирателство за налагане на санкции, заявиха днес представители на страните членки. Темата ще бъде централна на срещата в Люксембург на външните министрите от Европейския съюз в понеделник, отбелязва Франс прес. Холандия се присъедини през 2014 г. към международната коалиция за борба с терористичната организация \"Ислямска държава\". Повече от 50 холандски войници все още бяха разположени през май в иракския град Ербил, за да обучават кюрдските бойци.", "date": "2019.10.12", "title": "Холандия спира износа на оръжия за Турция"}
{"url": "https://www.24chasa.bg/novini/article/7705221", "text": "Големите градове по света имат ключова роля в борбата с климатичните промени и усилията за ограничаване на парниковите емисии, заяви генералният секретар на ООН Антониу Гутериш, цитиран от ДПА и БТА. \"От големите градове до голяма степен зависи дали борбата за климата ще бъде спечелена или загубена\", подчерта Гутериш на среща в Копенхаген на кметовете на големи градове, сред които Лондон, Париж, Лос Анджелис, Делхи, Джакарта и Мексико сити. Той отбеляза, че градовете, в които живее повече от половината от населението на Земята, \"са на фронтовите линии на устойчивото и, както каза датският премиер (Мете Фредериксен), включващото всички хора развитие\". \"Вие сте първите, които се отзовават на извънредната ситуация с климата\", обърна се генералният секретар на ООН към кметовете на 35 големи града от целия свят. На срещата бе подписана декларация с обещание за \"поставяне на амбициозни цели за намаляване на замърсяването до две години, които се припокриват с националните ангажименти или ги надхвърлят\", следвайки указанията на Световната здравна организация (СЗО). Според организаторите може да бъдат спасени до 40 000 човешки живота годишно, ако 35-те града постигнат чистота на въздуха, отговаряща на стандартите на СЗО, отбелязва ДПА. Генералният секретар на ООН призова политиците на изборни постове и гражданите да окажат \"максимален натиск\" върху правителствата, за да постигнат \"въглероден неутралитет\" на планетата до 2050 г., предаде Франс прес. Кметовете, които обявиха \"световна извънредна ситуация с климата\", обявиха създаването на младежки съвет с цел задаване на \"Зелен нов курс\". \"Всички лидери имат два избора: присъединявате се към нас, одобрявате Зелен нов курс у вас. . . или поемате през вратата!\", каза американската тийнейджърка Джейми Марголин. 17-годишното е основател на организацията \"Нулев час\" (Zero Hour). Кметовете обещаха да предприемат редица мерки - от ограничаване на автомобилния трафик до засаждането на повече дървета, отбелязва Ройтерс. Над 90 процента от хората дишат мръсен въздух, сочат данни на СЗО. \"Този мръсен въздух убива годишно 7 милиона души, повечето от които в големите градове, и допринася за глобалната извънредна ситуация с климата\", каза Гутериш, цитиран от Ройтерс.", "date": "2019.10.12", "title": "ООН: Големите градове имат ключова роля в борбата с климатичните промени"}
{"url": "https://www.24chasa.bg/novini/article/7705241", "text": "На 11 октомври във Вашингтон приключи поредният кръг от икономическите и търговски консултации между Китай и САЩ. В рамките на два дни страните обсъдиха редица въпроси от взаимен интерес и стигнаха до реален напредък в сферите на земеделието, защитата на интелектуалната собственост, валутния курс, финансовите услуги, разширяването на търговското сътрудничество, трансфера на технологии и разрешаването на бъдещи конфликти. Те също така се договориха за следващите ангажименти в консултациите и се съгласиха да работят за постигане на окончателно споразумение, информира  Резултатът от настоящите преговори е обнадеждаващ и показва, че Китай и САЩ вървят към разрешаването на противоречията, като се стремят да избегнат ново разрастване на търговските търкания на практическо ниво. Подобно развитие отговаря на интересите на двете държави и на очакванията на международната общност. Като двете най-големи икономики в света, Китай и САЩ имат сложни взаимоотношения и между тях съществуват проблеми и противоречия, които не могат да бъдат решени отведнъж. След продължилите повече от година трудности и емоции, двете страни би трябвало да съзнават, че по-прагматичният поход налага търсене на общото сред различията, единство най-напред върху по-малките и лесно преодолими проблеми, и постигането на поетапни цели до окончателното споразумение.", "date": "2019.10.12", "title": "Търсенето на общото сред различното е начин за практическо разрешаване на проблемите между Китай и САЩ"}
{"url": "https://www.24chasa.bg/novini/article/7705223", "text": "Пожарите в Южна Калифорния причиниха смъртта на двама души. Над 100 000 човека бяха евакуирани от съображения за сигурност северно от Лос Анджелис, където пламъците унищожиха много сгради, предаде Франс прес, цитирана от БТА. 89-годишна жена е загинала при пожар на паркинг за каравани в Калимеса, на стотина километра източно от Лос Анджелис. Той тръгнал от боклукчийски камион, събраните в който отпадъци пламнали и шофьорът ги изсипал край пътя. Мъж на около 50 години починал от сърдечна недостатъчност, докато се опитвал да спаси къщата си от огъня на двайсетина километра северно от Лос Анджелис. Топлите и сухи ветрове в района благоприятстват разпространението на пламъците. Компанията \"Пасифик газ енд илектрик\" съобщи, че е възстановила електроснабдяването на 97 процента от засегнатите около 2 милиона души, предаде Асошиейтед прес. Само 21 000 от 738-те хиляди жилищни сгради и търговски обекти, електрозахранването на които умишлено бе прекъснато, за да не избухнат нови пожари, остават без ток. В сряда и четвъртък в югозападния американски щат духаше силен вятър с пориви до 112 км/ч. Компанията оператор съобщи за 30 случая на нанесени щети на нейната електропреносна мрежа. И докато Калифорния е в пламъци, то Северна Дакота е в снежен капан. Между 30 и 60 сантиметра сняг са паднали според прогнозите в северния американски щат вчера. Скоростта на поривите на вятъра надхвърля 100 км/ч. В Бисмарк, столицата на Северна Дакота, до вчера сутринта бяха паднали 33,5 сантиметра сняг, като днес се очакват нови валежи. Засегнати са и части от щатите Южна Дакота, Небраска и Минесота. 20-годишен мъж е загинал, а двама души са били ранени, при катастрофа на заледен път в Западна Небраска в четвъртък вечерта.", "date": "2019.10.12", "title": "Пожарите в Калифорния взеха две жертви, Северна Дакота в снежен капан (Снимки)"}
{"url": "https://www.24chasa.bg/novini/article/7705251", "text": "Мъж наряза гумите на десет автомобила в столичния квартал “Стрелбище”. Оказа се, че извършителят е съсед на пострадалите собственици на колите. Мъжът не за първи път създава проблеми в квартала. Заради предишни негови провинения съседите неведнъж се обръщали към полицията. Тормозът обаче продължавал. Снощи той беше задържан за 24 часа, информира  „В общи линии около 10-ина коли са с нарязани гуми. Наш съсед е минал и ги е нарязал. Това видяхме на камерите. Прави сбирки в къщата пред нашия блок, напиваници. Сътресения създава на целия квартал в последните 5 години. Употребява всякакви видове наркотици, алкохол, крещи, вика, напива се, бомба му слагаха. Бяха паднали дограмите на целия блок”, каза жена, която живее в блока на извършителя на деянието. „Този съсед е много конфликтен. Създавал е проблеми със силна музика, псувни и т.н. Преди два месеца беше завързал една жена за дървото”, обясни негов съсед.", "date": "2019.10.12", "title": "Мъж наряза гумите на 10 автомобила в София"}
{"url": "https://www.24chasa.bg/novini/article/7705231", "text": "Кюрдските сили в Североизточна Сирия съобщиха, че петима джихадисти от групировката \"Ислямска държава\" са избягали от затвор в град Камишли след турски въздушни удари в околностите на града, предаде Франс прес, цитирана от БТА. Петимата пленени от кюрдските сили членове на ИД са избягали от затвора Навкур, намиращ се в западните покрайнини на населения преобладаващо с кюрди Камишли, каза представител на Сирийските демократични сили (СДС), в чийто състав влизат кюрдските формирования. Пазач на затвор каза за АФП, че в затвора има чуждестранни бойци от ИД. Успоредно с това друг представител на СДС съобщи за циклични бомбардировки близо до друг затвор - Джиркин, който се намира недалеч от Навкур и в който също има джихадисти от ИД. Турската офанзива беше осъдена от множество западни страни, които се опасяват от последствията от евентуално бягство на джихадисти от затворите на СДС. Според кюрдски източник кюрдските власти управляват общо седем строго охранявани затвора, в които има около 12 000 бойци от ИД - сирийци и иракчани, както и между 2500 и 3000 чужденци от 54 държави.", "date": "2019.10.12", "title": "Бойци на „Ислямска държава” избягаха от затвор в Сирия"}
{"url": "https://www.24chasa.bg/novini/article/7705234", "text": "\"Ние няма да прекратим операцията \"Извор на мира\", докато не бъдат прочистени всички терористи. Нашата борба не е срещу кюрдите, нашата борба е срещу терора\". Това заяви турският президент Реджеп Тайип Ердоган в отговор на призивите на редица политически лидери от различни страни, включително и от ЕС, към Анкара да сложи край на трансграничната операция в Североизточна Сирия, която турската армия започна преди три дни. В реч пред 3-ата конференция на председателите на парламенти Ердоган отхвърли като несправедливи обвиненията спрямо Турция и турската армия. \"Те казват, че избиваме кюрдите. Не, ние не приемаме такова обвинение. Кюрдите са наши братя, ние водим борба срещу ПКК/СЗН и Даеш, които са терористични групировки. Западът приeма ПКК за терористична групировка,но отрича,че разклоненията на ПКК (в Сирия, като СЗН) също са терористични образувания. Въпреки че сме им предоставили много документи и факти, за съжаление не искат да ги приемат. Ние не желаем разпокъсването на целостта на Сирия. Но ние държим да се спазват в еднаква степен правата на всички - араби, кюрди, язиди, за това сме там. Имаме 911 километра граница и тя е под постоянна заплаха. Коалиционните сили не ги е еня за това\", каза Ердоган. По думите му, от много страни оказват натиск на Турция да прекрати операцията. \"В никакъв случай няма да отстъпим нито крачка назад или да спрем.От ляво и отдясно ни заплашват да прекратим операцията. Но ние ще продължим нашата борба и след 32-ия километър от границата. Ние обявихме, че този регион ще бъде зона за сигурност на около 4 млн. сирийски бежанци, които живеят в нашата страна. Сред тях има и араби, и кюрди, и ние пазим правата на всички. Ние се грижим за тях, другите само приказват без да оказват помощ. Ето защо ще продължим да отстояваме нашето право, за да има сигурност и стабилност в региона\", заяви турският президент.", "date": "2019.10.12", "title": "Ердоган: Няма да отстъпим нито крачка назад"}
{"url": "https://www.24chasa.bg/novini/article/7704849", "text": "Все повече потребители се оплакват, че уредите им се развалят в момента, в който изтече гаранционният им срок. Жалбите не са останали незабелязани и Европейската комисия вече взима мерки, за да удължи живота на техниката в дома ни. Една от тях на практика удължава гаранцията им, тъй като производителите вече ще бъдат задължени да имат на разположение резервни части в продължение на до 10 години. Не само че трябва да ги държат на склад, но и да осигурявят информация за ремонт и професионална поддръжка на професионалните сервизи. Производителите ще са длъжни да доставят частите в рамките на 15 работни дни. Излишните части ще може да се сменят с достъпни инструменти и без да оказват трайни повреди на уредите. За хладилниците например ще трябва да са налични части за минимум 7 години (10 г. за уплътнители за вратите), за пералните и сушилните - 10 години, както и за съдомиялните. За първи път комисията въвежда изисквания за ремонт и рециклируемост на уредите, за да допринесе за целите на кръговата икономика. Подобряват се продължителността на живота, повторната им употреба и обработката на отпадъците им. Според ЕК пакетът от мерки ще спести 167 теравата енергия до 2030 г., което се равнява на годишното потребление на Дания. Това ще доведе и до намаление на въглеродния двуокис с 46 млн. тона, а Уредите, работещи с вода, също ще бъдат по-ефективни - пералните ще спестят 711 млн. кубически метра вода, а съдомиялните - 16 млн., до 2030 г. Правилата се отнасят за хладилници, перални, съдомиялни, телевизори и други електронни дисплеи, светлинни източници, външни доставчици на енергия, електродвигатели, уреди за заваряване, трансформатори на енергия, както и хладилници за магазини. Според доклад на ЕК новите промени ще доведат до редица икономически ползи. Като цяло те са свързани с конкурентоспособността на ЕС по отношение на търговския баланс и полезността за крайните потребители. Икономически дейности, свързани с по-дълъг живот на продуктите (поддръжка, ремонт, услуги за наем и т.н.), са от полза за всички останали части на икономиката. Ако дейността на тези сектори се увеличи с 1%, това ще окаже общ ефект от 6,3 милиарда евро нетна добавена стойност. Увеличение с 1% от крайното потребление на стоки и продукти от ЕС представлява 1,6 милиарда евро, а Секторите, предоставящи услуги за изследвания и разработки на конкретни продукти, ремонт, поддръжка, лизинг и отдаване под наем, са тези, които се очаква да се възползват от по-дългия живот на продуктите. Някои икономически дейности също може да се насочат към сектора на услугите, но това ще е в ущърб за производителите на оригинално оборудване. За секторите, произвеждащи стоки, които ще трябва да предлагат продукти с по-дълъг период на експлоатация в сравнение със сегашния, обаче има опасност не само да увеличат, но и да намалят добавената си стойност. Всички видове икономически потребители - домакинства, малки и средни предприятия, социални предприятия и др., също имат потенциал да се възползват от по-дългия живот на продукта. Колкото са по-зависими от продукта за доходите си, толкова по-вероятно е те да спечелят от удължаването на срока на експлоатацията му. В същото време комисията посочва, че всички производствени сектори може да бъдат повлияни негативно от по-дългата продължителност на живота на продуктите, което може да доведе до бариери и някои нежелани ефекти. Друг извод на доклада е, че обществените поръчки са ключов фактор за насърчаването на по-дълъг живот на продуктите. или са проектирани така, че да могат да извършват само определен брой операции. Първите налични сведения за такова производство са от Голяма депресия в САЩ през 1929 г. Културата за изхвърляне след консумация се засилва още повече с развитието на масовото производство, но през 60-те години вече се появяват първите критици на това планирано остаряване. Разграничават се и други типове остаряване на продуктите - например косвено, което произтича от липсата на необходимия компонент, който трябва да бъде поправен, или просто ремонтът е много скъп и не си струва да се прави. Правилата на ЕК се борят именно с тези проблеми. Но има и морално остаряване, което е вследствие на маркетингови кампании, убеждаващи ни да сменим чисто новия си мобилен телефон например с още по-съвременен модел. Или пък уредите вече стават несъвместими с развитието на технологиите - Всички тези процеси оказват влияние върху пазара. Например през последните 10 години броят на специализираните сервизи за електроника е намалял от 4500 на 2500. 13% от магазините за резервни части за телевизори в Германия са затворили. В Полша също има спад от 16% в рамките на две години в броя на фирмите за ремонт и поддръжка на стоки за бита, а служителите са намалели от 28 на 21 хил.", "date": "2019.10.12", "title": "Пералнята живее по-дълго с Брюксел"}
{"url": "https://www.24chasa.bg/novini/article/7705344", "text": "Международният контрол върху оръжията и разоръжаването се намира на критичен кръстопът, предупреди Фу Цун, представител на Китай на провелото се вчера в Ню Йорк заседание на Първия комитет на Общото събрание на ООН. Фу, който е също така ръководител на Отдела за контрол на оръжията в китайското Външно министерство, посочи, че светът е изправен пред безпрецедентни за последния един век промени и международната ситуация със сигурността се усложнява все повече. „В отчаяния си опит да спечелят надмощие над другите, САЩ продължават да снижават прага за употребата на ядрени оръжия и да превръщат близкото пространство около Земята и киберпространството в нови бойни полета. Подобни действия подкопават сериозно глобалната стратегическа стабилност и увеличават рисковете от ядрена война\", подчерта Фу Цун, цитиран от  „Политиката на оттегляне на САЩ излиза извън контрол. С отказа им от Договора за съкращаване на ракетите със среден обсег на действие и бъдещето на новата програма СТАРТ, ограничаването на ядрените оръжия от страна на Вашингтон и Москва е неясно, а международната ситуация е изправена пред безпрецедентни неясноти\", каза той. Фу Цун разкритикува също политиката на САЩ в Близкия изток, посочвайки, че „нарушаването на ангажиментите и злоупотребата с максималния натиск от страната на Вашингтон водят до непрекъсната ексалация на напрежението около иранския ядрен въпрос и придвижват ситуацията със сигурността там до критична точка\". „Китай съжалява дълбоко за оттеглянето на САЩ от Договора за съкращаване на ракетите със среден обсег на действие и се противопоставя твърдо на американските опити да разположат такива оръжия в Азиатско-тихоокеанския регион. Истинската цел на действията на Вашингтон е да постигне едностранни военни и стратегически предимства, които обаче ще навредят на процеса на ядрено разоръжаване и ще застрашат регионалния мир и стабилност\", категоричен бе Фу Цун. Китайският дипломат призова Конференцията по разоръжаването да договори и подпише възможно по-скоро обвързващ международен инструмент по отношение на околоземното пространство и подчерта, че страната му ще се противопостави категорично на неговата милитаризация. „Дълбоко сме обезпокоени от опитите на САЩ да установят доминация в околоземното пространство\", добави той. Китай ще продължи да следва пътя си на мирно развитие, да се стреми към ясни правила и ограничаване на въоръжаването, да играе отговорна роля в управлението на глобалната сигурност и да дава своя принос за поддържането на мира и стабилността, каза в заключение Фу Цун.", "date": "2019.10.12", "title": "Фу Цун: Действията на САЩ застрашават глобалната стабилност и увеличават рисковете от ядрена война"}
{"url": "https://www.24chasa.bg/novini/article/7705379", "text": "Антиутопията на Джордж Оруел \"1984\" се превръща в реалност в Синцзян, където китайските власти държат в лагери над 1 милион представители на мюсюлманското малцинство уйгури, заяви държавният секретар на САЩ Майк Помпейо, цитиран от Ройтерс и Франс прес. Помпейо обвини Китайската комунистическа партия, че е задържала и малтретира над 1 милион уйгури. \"Романът на Джордж Оруел \"1984\" се превръща в реалност там\", подчерта той в реч на среща на християнска организация в Нашвил, щата Тенеси. Държавният секретар на САЩ призова Националната баскетболна асоциация (НБА) \"да признае това\", информира БТА. В петък миналата седмица избухна криза между Китай и НБА, след като главният мениджър на баскетболния отбор \"Хюстън Рокетс\" Дарил Мори изрази в Туитър подкрепа за продемократичните протести в Хонконг. Впоследствие Мори изтри своя туит, но той бе определен от китайски медии като поредния пример за западната намеса във вътрешните работи на страната. Самата НБА първоначално каза, че е \"дълбоко разочарована от неуместните изказвания\" на главния мениджър на \"Хюстън Рокетс\", но след като бе подложена на критики от американски конгресмени, отказа да се извини и заяви, че продължава да подкрепя \"свободата на словото\". Китай е един от най-големите пазари за НБА, оценяван на над 4 милиарда долара годишно. \"Всичко това започна с един туит. Мисля, че Китайската комунистическа партия може да понесе един изолиран туит\", каза по-късно Помпейо в Нашвил в интервю за местна телевизия. Държавният секретар подчерта, че китайските компании в САЩ са свободни да критикуват американските политически решения. \"Американските компании би трябвало да поискат да им бъдат предоставени същите права\" в Китай, предположи той.", "date": "2019.10.12", "title": "Помпейо: Антиутопията на Оруел \"1984\" се превръща в реалност в Синцзян"}
{"url": "https://www.24chasa.bg/novini/article/7705384", "text": "Бившата посланичка на САЩ в Украйна Мари Йованович каза пред Конгреса, че президентът Доналд Тръмп е оказвал натиск върху Държавния департамент за нейното отстраняване, предаде Асошиейтед прес, цитирана от БТА. Йованович бе изслушана в рамките на разследването за импийчмънт срещу Тръмп заради негов телефонен разговор от юли с украинския му колега Володимир Зеленски. Американският президент призовал Украйна да разследва Джо Байдън - фаворита за номинацията на Демократическата партия за президентските избори в Съединените щати през ноември догодина. Йованович заяви, че срещу нея е имало \"съгласувана кампания\", която се е основавала на \"необосновани и неверни твърдения на хора с очевидно съмнителни мотиви\". Американската дипломатка е била отзована от посланическия пост в Киев през май, докато Руди Джулиани - личният адвокат на Тръмп без официален пост в администрацията на президента - е оказвал натиск върху представители на украинските власти да разследват неоснователни обвинения в корупция срещу Джо Байдън и сина му Хънтър, който е работил за украинска газова компания, отбелязва АП. Йованович даде показания при закрити врата вчера в рамките на разследването за импийчмънт срещу Тръмп, започнато от контролираната от демократите Камара на представителите. Руди Джулиани е разследван от федерални прокурори в Ню Йорк за нарушаване на правилата за лобизъм, пише в. \"Ню Йорк таймс\", цитиран от Асошиейтед прес. Американският ежедневник се позовава на двама души, които са запознати със случая и са пожелали да останат анонимни. Според единия източник разследването е свързано с усилията на Джулиани да подкопае Мари Йованович, когато тя е била посланик на САЩ в Украйна. От прокуратурата в Ню Йорк отказаха да коментират публикацията в \"Ню Йорк таймс\".", "date": "2019.10.12", "title": "Бившата посланичка на САЩ в Украйна заяви, че Тръмп е оказвал натиск за отзоваването й"}
{"url": "https://www.24chasa.bg/novini/article/7705388", "text": "Един човек е загинал при пътен инцидент през изминалото денонощие у нас, съобщава пресцентърът на МВР. Общо за територията на страната са регистрирани 17 ПТП , 24 души са ранени. В София са станали 45 леки и едно тежко произшествие. Няма загинали, един човек е ранен.                                                                                                                                                                                                                                                                                                                       ", "date": "2019.10.12", "title": "Един загинал при катастрофа през изминалото денонощие у нас"}
{"url": "https://www.24chasa.bg/novini/article/7705390", "text": "Индийският премиер Нарендра Моди се разходи и събра пластмасови боклуци по живописен плаж в южния индийски курорт Мамалапурам, където предстои да разговаря с китайския президент Си Цзинпин, предаде Ройтерс, цитирана от БТА. Моди и Си пристигнаха снощи в луксозния курорт, прочут с древните си храмове и прекрасните условия за уиндсърфинг. Моди публикува видеозапис, на който тича по плажа и събира в найлонов чувал пластмасови бутилки, обелки от банани и други боклуци. Премиерът води война с пластмасовите бутилки и напомня колко мръсни са публичните места в Индия. \"Плогинг (едновременно тичане и събиране на боклуци) тази сутрин на плаж в Мамалапурам. Продължи около 30 минути. След това предадох \"колекцията си\" на Джейарадж, който работи в хотела\", написа Моди в Туитър. \"Нека почистим и направим по-красиви публичните места! И да бъдем здрави и в добра форма\", добави премиерът. Индийските градове, включително Делхи и Мумбай са сред градовете с най-високи нива на замърсяване на въздуха в света, както и с много мръсни улици заради камарите боклук и лошото управление. Моди настоява употребата на еднократни пластмасови торбички да бъде спряна през 2022 г. Моди разведе лично снощи Си из Крайбрежния храм, строен през 7-и и 8-и век и из други древни забележителности, които са включени в културното наследство на ЮНЕСКО. Те ще бъдат затворени за посетители в двата дни на неофициалната среща на върха, посочва Ройтерс. Очаква се Моди и Си да обсъдят днес регионални и глобални проблеми, посочва ДПА.", "date": "2019.10.12", "title": "Индийският премиер събира боклуци от плаж преди срещата си със Си Дзинпин"}
{"url": "https://www.24chasa.bg/novini/article/7705394", "text": "Седемдесет и четирима сирийски кюрдски бойци са убити от началото на турското настъпление в района на Тал Абияд, в североизточна Сирия, предаде Ройтерс, като цитира Сирийският център за наблюдение на човешките права. Неговият директор Рами Абдулрахман каза, че от началото на настъплението в сряда са убити и 49 бойци от сирийските бунтовнически групи, подкрепяни от Турция, информира БТА. Загиналите цивилни станаха 20 след смъртта на двама души в град Камишли. Повечето цивилни жертви са в граничния град Тал Абияд, добавя Ройтерс.", "date": "2019.10.12", "title": "Над 70 сирийски кюрдски бойци са\nубити от началото на турското настъпление в Сирия"}
{"url": "https://www.24chasa.bg/novini/article/7705396", "text": "Американски военни са попаднали под обстрел на турската артилерия недалеч от сирийския град Кобанe, заяви говорител на Пентагона, цитиран от сайта на ТАСС. Американско официално лице е потвърдило, че в опасна близост до американски пост в Североизточна Сирия са паднали снаряди и е имало няколко експлозии, съобщава Ал Джазира. Инцидентът е станал около 21:00 ч. местно време. Един от снарядите се взривил на „няколкостотин метра” от мястото, където са се намирали военните на САЩ, недалеч от зоната за безопасност, информира  САЩ са уведомили Анкара за присъствието на техни части в този район. Няма пострадали сред американските войници, но САЩ настояват повече такива случаи да не се повтарят. Малко по-късно Майкъл Помпео е съобщил, че от района са изведени 60 американски войници. „Турция насочи значителни сили в Сирия. В неделя вечерта стана ясно, че Ердоган възнамерява да вкара войска. Там ние имахме най-малко 60 души. Те не можеха да останат на място и да си гарантират сигурността. Президентът Тръмп взе решение да ги прехвърли на 20-30 км от това място”, разясни ръководителят на американската дипломация. Междувременно Русия блокира в Съвета за сигурност на ООН американска проекторезолюция, призоваваща Турция да прекрати своята операция в Сирия.", "date": "2019.10.12", "title": "Американски войници попаднаха под турски обстрел в Сирия"}
{"url": "https://www.24chasa.bg/novini/article/7705436", "text": "До края на годината животновъдите ще получат всички плащания. Това заяви земеделският министър Десислава Танева при откриването на изложение на животни край Сливен, където присъства и премиерът Бойко Борисов. Танева уточни, че парите тръгват към селскостопанските производители от следващата седмица. Над 600 различни видове и породи животни са представени в изложбения център. Своя продукция са изложили производители на мляко и млечни продукти, месо и месни изделия, пчелари. \"От 18.10 до края на годината до 20.12 близо милиард лева ще получат българските земеделско производители и животновъди. Започваме на 18.10 с националната преходна помощ 55% от ставката на говеда, овце и кози без селекционен контрол. Продължаваме с изплащането на държавната помощ за пчелите за зимните пръскания. Продължаваме 1.12 с обвързанта подкрепа за всички категории животни, всички схеми. 100% окончателни плащания\", заяви тя. \"С президента Ердоган имаме ясна уговорка и турските власти стриктно спазват споразумението към България за мигрантите. Имаме нулев миграционен натиск. Не виждам никакъв смисъл да се строим и да се подготвяме с лагери. Ами ако са жени и деца? Айде ако са мъже иди-дойди, но ако са жени и деца и ги нахвърлят ей така по оградата, какво ще правим? Дипломацията, споразумението, добросъседските отношения с Турция са важни\", каза Борисов.", "date": "2019.10.12", "title": "Борисов: С Турция само дипломация, не ни трябват лагери за мигранти (Видео)"}
{"url": "https://www.24chasa.bg/novini/article/7705398", "text": "На 78-годишна възраст в Лос Анджелис почина актьорът Робърт Форстър, съобщи Асошиейтед прес, цитирана от БТА. Причина за кончината му е била рак на мозъка. Форстър стана световноизвестен благодарение на превъплъщението си в ролята на Макс Чери във филма на режисьора Куентин Тарантино \"\"Джаки Браун\" /1977 г./. За своето изпълнение в тази продукция Форстър получи номинация за \"Оскар\" за най-добра мъжка поддържаща роля. Освен с тази роля, актьорът се прочу и с филма на Куентин Тарантино \"Мълхоланд драйв\" /2001/, в който той игра детектив Макнайт.", "date": "2019.10.12", "title": "Почина филмовата звезда Робърт Форстър, който се снима за Тарантино"}
{"url": "https://www.24chasa.bg/novini/article/7705445", "text": "Всички 8 задържани за телефонни измами от Ветово остават в ареста, реши Специализираният наказателен съд. Съдебният състав реши, че ако са на свобода, могат да се укрият или да извършат друго престъпление, като окажат натиск над свидетели, информира  Телефонните измамници от Ветово бяха задържани при мащабна акция в сряда. Разследващите и прокуратурата до момента са събрали доказателства за извършени от тях 6 телефонни измами само през последните месеци. От жертвите са взети 300 хиляди лева. Сред тях са и два емблематични случая, на измамено дете от Стара Загора, дало 40 000 лева на измамници. Вторият е на възрастен мъж от София измамен със 130 хиляди лева. Разследващите имат данни за още десетки телефонни измами, дело на групата. Предстоят разпити на още много свидетели.", "date": "2019.10.12", "title": "Осемте задържани за телефонни измами от Ветово остават в ареста"}
{"url": "https://www.24chasa.bg/novini/article/7705500", "text": "Сирийските демократични сили, които са съюз между кюрдски и арабски бойци в Сирия, отрекоха днес, че турските сили са превзели граничния град Рас ал Айн, предаде Франс прес. Представител на СДС заяви пред АФП, че боевете за града продължават. \"Рас ал Айн продължава да оказва съпротива и боевете продължават\", каза той, цитиран от БТА. \"След успешни действия в операцията \"Извор на мира\", град Рас ал Айн, източно от Ефрат, е под контрол\", гласи съобщението на турското министерство на отбраната.", "date": "2019.10.12", "title": "Турските сили са превзели град Рас ал Айн, сирийските кюрди отричат"}
{"url": "https://www.24chasa.bg/novini/article/7705569", "text": "  „На Младост са нужни ред и реални решения на проблемите, грижа за хората и средата, в която живеят. Предизборните песни, танци и балони, лишени от истински действия, са знак единствено за опасност от нерабoтещо управление”. Това каза днес арх. Румен Русев, номиниран от АТАКА за районен кмет и досегашен изпълняващ длъжността, по време на почистване на пространството около новосанираня блок 371 в квартала.  „За една година управление на Младост санирах 5 жилищни блока, а до месец започва санирането на още 7. Днес заедно с жителите на блок 371 грабнахме метлите, докато много кандидати раздават балони. За пореден път показахме, че Младост ще се подобри единствено с реални мерки”, категоричен е арх. Русев.  Според него, скандалът с пазара преди броени дни, огромното количество предизборни обещания във време на унищожаване на зелените площи са ясен знак за липсата на реални решения на проблемите. „В Младост предстои решаване на проблема с презастрояването, установяване на ред в администрацията, елиминиране на трафика – все проблеми, за които аз имам ясна програма с конкретни мерки”, казва Русев. ", "date": "2019.10.12", "title": "Арх. Русев: На Младост е нужна реална грижа, а не предизборни песни и балони"}
{"url": "https://www.24chasa.bg/novini/article/7705520", "text": "Германският канцлер Ангела Меркел и френският президент Еманюел Макрон ще се срещнат в неделя, за да обсъдят въпроса за преговорите на ЕС със Северна Македония и Албания, предаде агенция МИА, като се позова на ДПА. Според дипломати тази среща е последният шанс Париж да се откаже от блокирането на старта на преговорите с двете страни. \"Надяваме се, че Париж ще преразгледа позицията си и няма да позволи да бъде изолиран в Европа заради вътрешнополитически причини\", каза за ДПА дипломат в Брюксел, като добави, че ново спъване на процеса на разширяване може да причини дестабилизация в региона, цитиран от БТА. Германското правителство смята, че Северна Македония и Албания са изпълнили последните условия, поставени от Европейската комисия. Според ДПА блокирането на преговорите ще засегне особено Северна Македония, която се съгласи да промени името си, за да деблокира интеграцията си в ЕС. Агенцията отбелязва, че Германия не е единствената страна, която не е съгласна със становището на Франция, а много други страни членки на ЕС споделят германската позиция. Франция иска да внесе предложение за нова методология в преговорите за членство в ЕС на Съвета по общи въпроси в Люксембург, което може да доведе до трето отлагане на решението за започване на преговори със Северна Македония и Албания.", "date": "2019.10.12", "title": "Меркел и Макрон обсъждат утре въпроса за преговорите на ЕС със Северна Македония и Албания"}
{"url": "https://www.24chasa.bg/novini/article/7705524", "text": "От 1 април следващата година ще бъде премахнато ограничението за собствеността на чужди фирми върху китайски компании за управление на фондове, се казва в съобщение на Китайската регулаторна комисия за ценни книжа от вчера. Лимитът за притежаваните акции от чуждестранни собственици в китайски фирми за търговия с ценни книжа ще бъде вдигнат от 1 декември 2020 г., а за компаниите, търгуващи с фючърси – от 1 януари 2010 г., съобщава  Определянето на сроковете е в изпълнение решение на правителството от юли за по-нататъшно отваряне на китайския финансов пазар за чуждестранния бизнес. Според предишни прогнози, това трябваше да стане най-рано през 2021 г., но властите очевидно са решили да ускорят процеса.", "date": "2019.10.12", "title": "Китайското правителство определи график за премахване на ограниченията през чуждия бизнес във финансовия сектор"}
{"url": "https://www.24chasa.bg/novini/article/7705615", "text": "Днес и утре в София се провежда първият конгрес на първата общоевропейска партия Волт Европа. Волт е движение с много млади хора по възраст и дух, и средна възраст около 30 години. Вече има 14 регистрирани партии в Германия, България, Белгия, Холандия, Италия, Франция, Швеция, Дания, Австрия, Испания, Португалия, Люксембург, Латвия и Великобритания. На събитието присъства и евродепутатът на Волт - Дамиан Бьозелагер. На конгресаще се избере политическия борд на организацията и съпредседателите – мъж и жена. Волт подкрепя участието на повече дами в политиката. На местните избори в България Волт се явява в национална коалиция под името Движение ЗАЕДНО ЗА ПРОМЯНА и с номер 58 в бюлетината. ЗАЕДНО ЗА ПРОМЯНА ще се яви в над 100 общини на изборите, които ще се проведат на 27 октомври. В София водач на листата е лидерът на Волт за България - Настимир Ананиев. “Волт иска да прави политика по нов начин и да работи за една силна и федерална Европа, която защитава интересите на всички европейци. Ние искаме повече прозрачност, гражданско участие и поемане на лична отговорност. Това може би звучи общо, но аз ще ви дам и конкретика. Ето например София харчи всяка година над 1.6 милиарда лева, но няма публичен онлайн регистър с гласуванията на всеки един общински съветник. Също така няма публичен онлайн регистър и с всички издадени и отмени актове издадени от Столичня инспекторат, там цари пълно затъмнение, ако има фирми, които са глобявани 6,7 или 8 пъти например, те не би трябвало да могат да участват в обществени поръчки.” заяви Ананиев Днес в късния следобед Волт организира протестно шествие по улиците на София под надслов “Европа диша, София издиша!”. Фокусът е замърсяването на въздуха, което причинява смъртта на над 14 000 българи всяка година, според Световната здравна организация. Част от основните политики за тези местни избори са: I КАЧЕСТВЕНА ИНФРАСТРУКТУРА РАБОТЕЩА В СИНХРОН С ГРАДСКА СИСТЕМА ЗА ПЪТНА БЕЗОПАСНОСТ 1. Хоризонталната маркировка трябва да бъде подновена в цялата столица, като се използват качествени светлоотразителни консумативи гарантиращи поне 2 години без подновяване или за сметка на изпълнителя. 2. Премахване на изкуствените неравности тип “ легнал полицай”, които не отговарят на наредбата и замяната им с такива, които отговарят на стандарта. Срокът за премахването е бил до 2013 година, от 6 години Столична община не изпълнява наредбата. 3. Пълен одит на знаковата уредба в столицата и повече видеонаблюдение за заснемане на нарушение като минаване на червен светофар, не даване предимство на пешеходци и т.н. 4. Привеждане на всички пешеходни пътеки в столица във вид отговарящи на наредбата, осветени както е по закон, обградени от страната на идващия автомобил с пречупени линии от поне 8 метра за видимост, както и повдигнати острови препречващи изпреварването на спрял да пропусне пешеходците автомобил. 5. Създаване на писта или регламентирани места за гонки в или до София за практикуване на дрифтове и други хобита на любителите на високите скорости в безопасна и контролирана среда. II ПУБЛИЧНОСТ В ДЕЙНОСТТА НА СТОЛИЧНА ОБЩИНА И СТОЛИЧНИЯ ОБЩИНСКИ СЪВЕТ 6. Създаване на публичен онлайн регистър на гласуването на общинските съветници за подобряването на информираността като цяло, свързана с отчетността и поетите пред столичаните ангажименти. 7. Създаване на публичен онлайн регистър за дейността на столичен инспекторат, чрез което ще се премахнат порочните практики и ще бъде въведена яснота за издаваните актове и за събираемостта им, както и за отменените такива. 8. Прозрачност на работата на общинските търговски дружества (Топлофикация, Център за градска мобилност и др.), като чрез мярката за публично обявяване на работата им ще се доведе до възможност за подобряване на доверието в управлението на публичните средства, премахването на ненужни разходи и ефективно управление на разходната част като цяло, както и насочване на освободения публичния ресурс към други дейности от обществено значение. 9. Осигуряване на свободен достъп на столичани до заседанията на СОС, както и регламентирано гражданско участие във вземането на решения, свързани със столицата, чрез което ще се повиши доверието на гражданите към общинския съвет и към кметовете. 10. Прозрачност и отчетност в работата на всички районни кметове, чрез изискване към тях да публикуват публични 3-месечни и 1-годишни отчети за работата си като по този начин ще се повиши нивото на информираност и отчетността относно поетите пред столичаните ангажименти. III ЗАМЪРСЯВАНЕ НА ВЪЗДУХА 11. Замърсяването на въздуха, трябва да стане официален източник на смъртност в статистиката на национално и европейско ниво. В момента, замърсяването на въздуха не е официален източник на смъртност в статистиката. Ако това се реализира ще се види, че е проблем номер едно в България и Европа, което би засилило конкретните мерки за справянето с проблема, общественото внимание и наличието на данни, които да бъдат използвани при взимането на решения по проблема. 12. Незабавно въвеждане на еко стикери за автомобили и обособяване на т.нар. „еко зони”, достъпът до които е ограничен. Зоните обхващат най-вече централната част и квартали с високи нива на замърсяване. Преминаването през „еко зоните” следва да е разрешено само със залепен на предното стъкло специален стикер. Стикерите са три вида и съответстват на екологични стандарти - червен, жълт и зелен. Стикерите следва да се издават след проверка на регистрационните документи на превозното средство и техническата му изправност. 13. Енергийните ваучери за ток, които получават над 200 000 българи, да бъдат променени към използване на ток за отопление, а не на дърва и въглища, които са най-големите замърсители. По този начин ще има незабавен ефект в посока подобряване качеството на въздуха. Сумата на тези ваучера трябва да бъде повишена, за да бъде достатъчна за отопление, като това повишение ще бъде компенсирано от намалената смъртност и намалените разходи в здравеопазването. 14. Използване на нови технологии в борбата с мръсния въздух - по света се използват различни нови технологии в борбата с мръсния въздух. Най-приложимо за българските условия би било използването на асфалт и бетон, които абсорбират мръсния въздух и помагат в борбата с този проблем. 15. Приемане на Наредба на Столична община относно чистотата на атмосферния въздух, в която да бъдат посочени като твърди горива дървата, брикетите от дърва, пелетите и пелетите от биомаса, и други подобни(80% от столичани ползват такива за отопление), като същите промени следва да бъдат въведени и в Закона за чистотата на атмосферния въздух. Също така следва да се актуализират санкциите при установяване на нерегламентирано изгаряне на битов отпадък. Също така: 1. Туристическо звено в общината, което да се самоиздържа и да привлича туристи в София. 2. Инвестиции в общинска собственост, на които да се изграждат детски градини и ясли и други обществено значими дейности. 3. Организиран общински транспорт на всички ученици до 7ми клас, което ще даде троен ефект – безопасност за децата, по-малко автомобили на родители замърсяващи и натоварващи трафика в столицата и по-малко натоварен градски транспорт в пиковите часове. 4. Подпомагане от общината на развитието на микро и семеен бизнес на територията на Столична община Борис Борисов се кандидатира за финансов директор на “Волт Европа”. Освен това е и кандидат за общински съветник в София.", "date": "2019.10.12", "title": "Мощна подкрепа от цяла Европа за Европейска партия Волт"}
{"url": "https://www.24chasa.bg/novini/article/7705539", "text": "На 57-годишна възраст почина Сара Даниус, първата жена, избрана за постоянен секретар на Шведската академия, присъждаща Нобеловата награда за литература, предаде Асошиейтед прес, цитирана от БТА. Според шведските медии тя е страдала от рак на гърдата. Сара Даниус беше уважаван литературен критик, професор и писател. Тя бе постоянен секретар на академията в периода 2015-2018 година. Миналата година Даниус публикува книга за американския изпълнител и автор на песни Боб Дилън. Самата тя изигра решаваща роля за удостояването на музиканта с Нобеловата награда за литература през 2016-а. През месец феврурари тази година Сара Даниус напусна Шведската академия, основана през 1786 година, след като институцията беше замесена в секс скандал и злоупотреби, разкрити през 2017 година. Името й не беше замесено по никакъв начин в разследванията. /Стоян Кирчев/", "date": "2019.10.12", "title": "Почина Сара Даниус - първата жена, избрана за постоянен секретар на Шведската академия"}
{"url": "https://www.24chasa.bg/novini/article/7705627", "text": "Министър-председателят Бойко Борисов ще бъде на посещение в Хашемитско кралство Йордания на 13 октомври по покана на крал Абдула II бин ал-Хусейн. Това съобщиха от пресслужбата на Министерския съвет. Целта на визитата на премиера Бойко Борисов в Аман е затвърждаването на традиционно приятелските отношения между България и Йордания, продължаването на позитивния политически диалог, както и укрепването на сътрудничеството в областта на културата и опазването на културното наследство, туризма, търговията и икономиката. В столицата на Кралство Йордания българският министър-председател Бойко Борисов ще проведе срещи с крал Абдулла II бин ал-Хусейн и с премиера Омар Разаз, на които, освен двустранни теми от взаимен интерес, ще бъдат обсъдени и актуални регионални и международни въпроси. В ръководената от българския министър-председател делегация в Аман ще бъдат министърът на културата Боил Банов, министърът на транспорта, информационните технологии и съобщенията Росен Желязков и министърът на туризма Николина Ангелкова.", "date": "2019.10.12", "title": "Борисов заминава утре за Йордания"}
{"url": "https://www.24chasa.bg/novini/article/7705636", "text": "Румънският премиер Виорика Дънчила, чието правителство бе свалено тази седмица с вот на недоверие, представи днес кандидатурата си за предстоящите президентски избори, предаде Медиафакс. Дънчила, която е лидер на Социалдемократическата партия (СДП), представи десет приоритета на програмата си, включително икономическо развитие, социално включване, прозрачност на президентската институция, развитие на инфраструктурата и т.н., предава БТА. \"Вярвам, че е дошло времето една жена да получи шанса да внесе равновесие между институциите, необходимо за благосъстоянието на хората. Борбата, която водя сега, е за всеки румънец, който иска да живее в мир, който иска по-добър живот, стабилност и сигурност в страната си\", заяви Дънчила. Тя отправи обвинения към настоящия президент Клаус Йоханис, наричайки го \"най-токсичния президент, който Румъния некога е имала\". По думите й Йоханис \"се е обърнал срещу румънците, блокирал е правителството, подигравал се е с конституцията и решенията на Конституционния съд\". \"Един президент, който хвърли Румъния в хаос, само за да наложи своето правителство (. . .) Един президент, който пожертва румънците от амбиция да получи нов мандат\", посочи лидерът на социалдемократите. В четвъртък правителството на СДП, оглавявано от Дънчила, беше свалено с вот на недоверие, внесен от шест опозиционни партии. Президентът Йоханис започна консултации с парламентарните партии за съставяне на ново правителство, като заяви, че вероятно то ще бъде сформирано от или около Национално-либералната партия (НЛП). \"Румънското президентство беше твърде дълго кула от слонова кост, в която избранниците се криеха от народа, беше бункер за задкулисни игри. Бих искала да превърна президентската администрация в модел за прозрачност\", подчерта още Дънчила. В Румъния днес започна официално кампанията за президентските избори, чийто първи кръг ще се състои на 10 ноември, а вторият - на 24 ноември. Право на глас на тези избори имат близо 19 милиона души в страната и чужбина. Президентът се избира за срок от 5 години. За предстоящите избори има 14 кандидати.", "date": "2019.10.12", "title": "Виорика Дънчила представи официално кандидатурата си за президентските избори"}
