{"url": "https://www.24chasa.bg/novini/article/6696550", "text": "Европейската комисия препоръча на гражданите да пият чешмяна вода, за да се пази природата и да се намалят разходите от пластмасовите бутилки. 23 млн. жители на Европа все още нямат достъп до чешмяна питейна вода. ЕК предлага законодателна промяна, чрез която иска да подобри достъпа до водата, но също и нейното качество, за да накара потребителите да използват по-малко замърсяващи околната среда пластмасови бутилки, предаде АФП. След предвидените от Брюксел мерки е потребителите по-лесно да получават информация, включително онлайн, дали водата, която пият, е чиста или не. Доставчиците ще бъдат задължени да предоставят тази информация. Ще бъдат добавени и нови критерии при определянето на качеството на водата. Целта е да се увеличи консумацията от кранчето. “Ако потребителите имат повече доверие в чешмяната вода, те ще използват много по-рядко пластмасови бутилки. По-високото качество на чешмяната вода води до 17% спад на консумацията на бутилирана. Така ще се намали производството на еднократни бутилки, които се изхвърлят, щом се изпразнят”, подчертава зам.-шефът на ЕК Франс Тимерманс. Пиенето на чешмяна вода ще позволи на семействата в ЕС да икономисват 600 млн. евро годишно. Консумацията варира в рамките на съюза. Един швед консумира средно по 24 л бутилирана вода на година срещу 180 л при италианците, подчертава комисията. Правото на достъп до основни услуги, сред които качествена питейна вода, е един от принципите на европейския стълб на социалните права, одобрен от срещата на върха в Гьотеборг на 17 ноември 2017 г. Предложението на Еврокомисията е отговор на първата успешна европейска гражданска инициатива “Право на вода” (Right2Water), която събра 1,6 млн. подписа за подобряване на достъпа до безопасна питейна вода за всички европейци.", "date": "2018.02.02", "title": "Брюксел: Пийте чешмяна вода вместо бутилирана"}
{"url": "https://www.24chasa.bg/novini/article/6696613", "text": "Общинският служител Станоя Милов е вторият обвиняем, който бе задържан в четвъртък, заедно с кмета на община Септември Марин Рачев по обвинения за корупционни практики, научи \"24часа\". Днес Милов бе освободен под гаранция от 10 хиляди лева. В община Септември той е отговарял персонално за обществените поръчки. Именно върху Милов кмета Рачев е прехвърлил вината по първото обвинение срещу него за умишлено занижен контрол на обществените поръчки на стойност над 100 хиляди лв. в Септември и села от общината. Според обвинението на специализираната прокуратура някои от тях въобще не са завършени, а други са изключително лошо качество. Стефан Милов бил единственият служител, който Рачев запазил в общината като наследство от предишния кмет на Септември, твърдят запознати.", "date": "2018.02.02", "title": "Само в \"24часа\". Станоя Милов е вторият обвиняем в аферата с кмета на Септември"}
{"url": "https://www.24chasa.bg/novini/article/6696634", "text": "4-годишният Кристиан, син на министъра на транспорта, информационните технологии и съобщенията Ивайло Московски, загина при тежък инцидент на Боровец. Неофициалната информация е, че двамата са били на моторна шейна, която най-вероятно се е ударила в дърво. Все още не е потвърдено дали трагедията се е разиграла на пистите в зимния курорт, или извън тях. МВР пусна кратка информация за инцидента с 4-годишното момченце, без да споменава името на детето. В полицията е бил получен сигнал за трагедията към 15,15 ч. Полицията разследва причините и предприема действия за изясняване на обстоятелствата, довели до нещастния случай. Малко преди 18 часа журналисти получиха съобщение от министерството на транспорта: “ Загиналото момченце е по-малкият от двамата сина на Ивайло и Маринела Московски. По-големият е Александър, който е на 7 години. Съпругата, която работеше в българска банка, от години се грижи за децата, тъй като съпругът ѝ е един от най-ангажираните в правителството на Бойко Борисов. Ивайло Московски е сред най-успешните министри. Той е трети мандат начело на Министерството на транспорта, информационните технологии и съобщенията. Според близки на Московски министърът си е взел ден почивка, за да бъде със семейството си.", "date": "2018.02.02", "title": "Министър Московски е бил с детето  си   - шейната се ударила в дърво"}
{"url": "https://www.24chasa.bg/novini/article/6696678", "text": "Президентът на САЩ Доналд Тръмп не се съобрази с предупрежденията на директора на Федералното бюро за разследване (ФБР) и нареди разсекретяването на нота от Републиканската партия, разобличаваща пристрастието на службите в разследването на неговата президентска кампания, предава AFP. „Случващото се в тази страна е срамно“, заяви Тръмп, обявявайки, че е декласифицирал нотата, съставена от конгресмена от Републиканската партия и бивш служител в предизборната кампания на президента Девин Нунес. „Много хора трябва да се засрамят“, добави американският държавен глава, в публична атака срещу ръководството на ФБР, предаде \"Фокус\". Източници от Белия Дом заявиха, че въпреки предупрежденията на назначения от Тръмп директор на ФБР Кристофър Рей, чието бъдеще вече е несигурно, президентът е разпоредил нотата да бъде публикувана „изцяло“ и без редакции.", "date": "2018.02.02", "title": "Тръмп декласифицира нота, разобличаваща злоупотребите с власт на ФБР"}
{"url": "https://www.24chasa.bg/novini/article/6696695", "text": "Американското правителство обяви днес нови санкции, насочени срещу финансовата мрежа на ливанското шиитско движение Хизбула, предаде ДПА. Министерството на финансите каза, че е наложило наказателни мерки на шестима души и седем компании, свързани с \"члена и финансист на Хизбула Азам Табаджа или неговата компания \"Ал Инма енджиниъринг енд контрактинг\". Хизбула е \"главната подставена групировка на Иран, използвана за подкопаване на легитимните арабски правителства в Близкия изток\", заяви министърът на финансите Стивън Мнучин, предаде БТА. \"Правителството е решено да разкрие и разруши мрежите на Хизбула, включително тези в Близкия изток и Западна Африка, използвани за финансиране на неговите незаконни дейности\", каза той. Американският президент Доналд Тръмп възприема по-твърд подход към Иран и Хизбула от своя предшественик Барак Обама.", "date": "2018.02.02", "title": "САЩ наложиха санкции на хора и компании, \nсвързани с Хизбула"}
{"url": "https://www.24chasa.bg/novini/article/6696700", "text": "В интервю пред репортер на „Евронюс-Гърция“, специалният представител на ООН по спора за името на Бившата югославска република Македония (БЮРМ) между Скопие и Атина Матю Нимиц заяви: „Не мисля, че времето тече в наша полза. Ситуацията се променя, правителствата се сменят...“, тъй като не е ясно какви ще са политическите условия в БЮРМ и Гърция в близко бъдеще, пише гръцкото електронно издание Protorthema. Нимиц подчерта, че преговорите са съсредоточени над името на БЮРМ, а не върху въпроса за идентичността на македонския народ. Посредникът на ООН заяви още, че е представил „схематизирана формула“ за възможно решение на проблема за името и въпросът как двете страни ще възприемат детайлите й е предмет на преговори в ООН. Дипломатът похвали външния министър на Гърция Никос Коциас за позитивния подход в разговорите и за демонстрирания „дълбок интерес за разрешаване на ситуацията“, предаде \"Фокус\". Нимиц е категоричен, че и от двете страни има „добра воля“ за постигане на съгласие по някои важни съпровождащи аспекти на спора, като промяната на членовете на македонската Конституция, в които, според Атина, се съдържат иредентистки претенции.", "date": "2018.02.02", "title": "Матю Нимиц: Времето не тече в наша полза, ситуациите се променят, правителствата също"}
{"url": "https://www.24chasa.bg/novini/article/6696707", "text": "Куриозна кражба в пернишкия зоокът. Тази нощ от там са били откраднати 10 гълъба и един заек, предаде  . Посегателството е заснето от охранителната камера. Вижда се как мъж с качулка влиза и излиза от клетката на животните през дупка в мрежата, която е направил. Зоокътът беше възстановен от общината преди две години. Това е поредната кражба на животни от там. Преди седмица изчезва златния фазан. Въпреки, че няколко големи табели предупреждават, че има видеонаблюдение, съдбата на втори питомен заек е неизвестна. Сред основните версии за кражбата са продажба на птиците с цел печалба и за съжаление консумация на зайчето. Полицията е уведомена за кражбите, а на този етап община Перник преосмисля идеята си да отглежда и сърнички.", "date": "2018.02.02", "title": "Откраднаха животни от зоокъта в Перник"}
{"url": "https://www.24chasa.bg/novini/article/6696505", "text": "Шефът на “Амазон” Джеф Безос натрупа още 20 милиарда долара към огромното си състояние в четвъртък, след като компанията обяви най-голямата печалба през последните 3 месеца на годината, съобщи в. “Дейли мейл”. Продажбите на “Амазон” скочиха с 38% и достигнаха 60,5 млрд. долара. Така състоянието на Безос вече е 119 млрд. Според експерти, ако акциите на компанията се запазят на това равнище и при борсовата търговия в петък, богатството му ще достигне рекордните 123 млрд. долара. Безос бе провъзгласен за най-богатия човек в съвременната история в началото на годината със 100 млрд. Агенция Блумбърг посочва, че техногуруто вече притежава 0,645% oт бpyтния вътpeшeн пpoдyкт нa CAЩ и 2,14% oт oбщoтo cъcтoяниe нa 500-те нaй-бoгaтитe xopa в cвeтa. Състоянието му е равно на 2 036 073 пъти cpeдният дoxoд нa ceмeйcтвaтa в САЩ.", "date": "2018.02.02", "title": "Джеф Безос натрупа 20 млрд. за ден"}
{"url": "https://www.24chasa.bg/novini/article/6696683", "text": "ГЕРБ са получили дарение в размер на 90 лв. през 2016 г., а БСП - 332 468 лв. Това показва одит на Сметната палата за финансовата дейност на партиите за 2016 г. Парламентарните партии, които не са получили никакви дарения са “Атака”, ВМРО, НФСБ и ДПС. БСП е получила най-много средства от членски внос между партиите в парламента. Средствата са в размер на 1 027 556 лв. Следва ги ДПС, която е добавила 563 142 лв. от членски внос. ВМРО отчитат, че 121 876 лв. от приходите са от членски внос. ГЕРБ и НФСБ са добавили най-малко от членски внос - съответно 104 414 лв. и 12 339 лв. В доклада на Сметната палата липсват данни за получения членски внос на партия “Атака”. Най-голяма държавна субсидия е получила партия ГЕРБ - 12 319 548 лв., следва ги ДСП с 5 595 640 лв. 4 765 944 лв. държавно финансиране отишли при БСП. Приходите на НФСБ от субсидията са в размер на 1 831 012 лв. “Атака” е имала приходи от 1 480 776 лв. държавно финансиране, а най-малко е получила ВМРО - 915 508 лв. Общо 653 хиляди лева са получили партиите от дарения през 2016 г.", "date": "2018.02.02", "title": "ГЕРБ получили 90 лв. дарение, БСП - 332 468 лв. през 2016 г."}
{"url": "https://www.24chasa.bg/novini/article/6695873", "text": "Журналистката Мери Гарисън Минярд, която отишла да отразява стрелбата в училището в Кентъки, разбира, че убиецът е синът й, малко след като пристига на местопрестъплението. Тя е известен редактор в онлайн вестника “Маршал каунти дейли” в Бентън. В случая не просто трябва да разкаже една ужасна новина, за която гърмят медиите във и извън САЩ. Нейният син е ученик в същото училище. И когато се втурва, притеснена, към мястото на кървавата сцена, научава ужасната новина - Гейб Паркър, 15-годишен, е заподозрян за масовото убийство в гимназията в Маршал каунти. В злополучния ден рано сутринта той влиза в училището и открива огън с пистолета си, като убива двама и ранява още 14 ученици, преди да бъде спрян, съобщават от полицията.  Децата се опитвали да разбият огради и врати, за да излязат от капана и да избягат от сградата, казва местният бизнесмен и очевидец Мичъл Гарланд. Той допълва, че възпитаниците на училището плачели и крещели, докато бягали. \"Раниците им се търкалят наоколо, телефоните – също. Беше неописуемо\", казва прокурорът на окръг Маршал Джефри Едуардс пред репортери, когато излиза от училището. \"В кариерата съм от 25 години. Това, което видях тук, е различно от всичко, което съм преживял в живота си”. След като изпразва хладнокръвно пистолета в съучениците си, Гейб Паркър го оставя и изчезва заедно с тълпата деца, които бягат хаотично. След това се скрива в залата за вдигане на тежести. Оттам пише на майка си, че в училището е имало стрелба, но Мери Гарисън Минярд пристига в училище разтревожена като другите родители. Журналистката вижда последствията - Бейли Холт, 15-годишна, зове майка си, докато умира на пода, а Пристън Коп, също 15-годишен, умира по-късно в болница. Пет от жертвите са в критично състояние. И тогава й казват, че синът й е стрелецът. Тя отказва да го приеме и отхвърля този факт, пише местен журналист, който получава писмо от очевидци. Споделя, че са решавали заедно задачи по математика и че той е “добро момче”.", "date": "2018.02.02", "title": "\"168 часа\": Журналистка в Кентъки отразява стрелба в училище. Изпада в шок, че масовият убиец е синът й"}
{"url": "https://www.24chasa.bg/novini/article/6696553", "text": "Лекция на американския посланик в Сърбия Кайл Скот в Нишкия университет бе прекъсната от инцидент, при който лидер на неправителствена организация започна да хвърля от балкона листовки и да вика \"Не в НАТО\", \"Не ни трябва американска демокрация\", \"Обстрелвахте ни с бомби\" и \"Косово е Сърбия, Крим е Русия\", предаде Танюг. Смутителят на реда бе принуден от полицията да напусне залата. На пропагандните материали, хвърлени от балкона, имаше снимки на руския президент Владимир Путин и лозунги \"Искаме руски бази\", \"Не на диктатурата, цензурата и манипулациите\". Инцидентът прекъсна само за кратко лекцията на посланика на тема \"Грешното разбиране на политиката на САЩ в Сърбия\". Лекцията бе организирана от Клуба за сръбско-американско приятелство и сътрудничество.", "date": "2018.02.02", "title": "Лекция на американския посланик в сръбски университет бе прекъсната от инцидент"}
{"url": "https://www.24chasa.bg/novini/article/6694623", "text": "Ние сме с ниско национално самочувствие. Имаме се за провинцията на Европа. Не виждаме едрото, а се вторачваме в дребното. Както кучето рови за бълхата, която го дразни. Според Зигмунд Фройд това е избиване на комплекси. Емблематичен пример е преименуването. Царе сме да сменяме имената на височини и падини, на селища, улици, площади и дори на предмети. Така е с “драсни-пални клечица” вместо “кибрит”. Автор на езиковата иновация е живописният Иван Богоров. През 1880 г. пак той “В началото на сесията (14 април) - пише Симеон Радев - се докладва прошение на известния филолог д-р Ив. Богоров, което обръщаше вниманието на депутатите върху чистотата на българския език, която била в опасност. Между впрочем той протестираше, гдето се усвоил терминът законопроект, а не законобръздеш, както изисква геният на нашия език. Комисията даде мнение да се препрати прошението в Министерския съвет, за да го проучи.” Сега следовници на бай Богоров отново прекопават българския език. Самороден лингвист иска летище София да се казва “Паисий Хилендарски”. Ние препоръчваме “Майстор Манол”, защото е летял с криле. Друг пурист настоява Кърджали да бъде Орфей. Трети упорства Казанлък да е Александровград. Филолог от “Атака” предлага Свети Иван Рилски. Независим експерт пък лансира Моисей. Нищо, че балканският първенец не е в юдейската пустиня! Името било турско, пледират богоровците. Не е турско, а тюркско с разлика между двете понятия от земята до небето. Или 2925,4 метра, колкото е висок върхът. Мусала в превод означава Близо до бога. Турците, които ни завладяват, са съвсем друга материя. Кръстоска между селджуци и османска власт. Дива орда, която няма своя култура и писменост, използват арабската. Когато през 1396 г. падаме под робство, гордият исполин отдавна се е наричал Мусала. Защото с тюркски корени са нашите предци. Връх като юмрук е автентичното име на старопланинския великан. После му е закарфичено името на погромаджията Фердинанд. И най-сетне е наречен Ботев. През 1949 г. Мусала е преименуван на Сталин. Този срам носи на гранитното си чело до 1962 г. По същото време Варна и язовир “Искър” също са Сталин. Бащата на народите не се е катерил до върха, не е вземал слънчеви бани на варненския плаж и не е карал яхта по язовира. По времето на култа топографската карта на родината е поругана. Свети Врач е обърнат на Сандански, агитатор за създаване на единна османска нация. Горна Джумая става Благоевград с патрон оня, който декларира, че не е българин. Добрич е трансформиран в Толбухин, червения витяз, окупирал България. Те също са изобретения на култа. Сменят имената на Карлово, Сопот и Карнобат. Народът обаче страни от новото и на езика му все лепнат старите. Властта взема мерки - всеки, който спомене в публичното пространство ретроградното име, да бъде санкциониран! Христоматийно е Карлово, което носи името на Карлъ бей. Той бил учител на султанските деца и през XV век падишахът му дарява землището, в което възниква възрожденското селище. “Как може родното място на Васил Левски да е с турски корен!”, гневят се местните управници. “Левскиград е автентичното му име!”, убедени са граматиците с пагони. “Пуснаха “агенти под прикритие” - спомня си коренякът Богдан Митов. - Те шетаха между хората по улиците и на пазара. Щом чуеха някой да каже Карлово вместо Левскиград, показваха милиционерска карта и го глобяваха два лева.” в новата история на отечеството. Веднага след Освобождението са сменени хиляди имена, които напомнят за игото. Княжево например се е наричало Бали ефенди по тамошен юрушки светия, почитан и от мюсюлмани, и от християни. През 1879 г. става Медено село, а през 1881 г. получава титлата на княз Александър Батенберг. Възниква обаче проблем! Има анонимни местности без имена за преименуване. “Как зовут это?”, питат руските топографи, които чертаят първите следосвобожденски карти. Братушките сочат безименен баир, поляна или поток. Селяните се почесват по врата и отвръщат по единствения възможен начин. Така редица топографски обекти са означени с “Ебемлиго”. Смяната на имената следва политическите превратности и конюнктурата на деня. Политическият кръг “Звено” и Военният съюз разпускат Народното събрание и забраняват всички партии. Съставено е служебно правителство начело с Кимон Георгиев. След това деветнайсетомайците организират масово преименуване. С министерски заповеди са сменени имената на стотици села. Кърджалийското Дюнджилер става Сватбаре, заради тежките сватби, които вдигат местните. Пловдивското Синджирлии е побългарено на Веригово, понеже от векове плетат вериги за затворите. Сливенското Мюслюмлери е обърнато на Средорек, защото там се събират няколко потока. Старозагорското Кара коч е осъвременено на Овен, тъй като коч и овен са едно и също. Разградското Ташчи получава името Каменар, от “таш” - камък. Домът на превратаджията е на ъгъла на “Евлогий Георгиев” и “Женева”. “Отпред пазеше милиционер - спомня си комшията Димитър Гачев. - Всеки ден пристигаше един огромен съветски автомобил, марка ЗИС (Завод имени Сталина) - пълно копие на американските лимузини от онова време. На пода пред задната седалка имаше малък персийски килим. Самият Кимон Георгиев - едноок, с очила и бастун, се качваше важно в автомобила. Нас, децата, играещи на улицата, милиционерът разгонваше по време на този височайш акт.” Един ден на 1973 г. ул. “Женева” осъмва с нова табела. “Кимон Георгиев” пише на тенекията. “Това не попречи години наред да продължаваме да я наричаме “Женева” - разказва Гачев. - И в кореспонденцията от чужбина улицата винаги беше изписвана така. Поставиха и паметна плоча с лика на Кимон Георгиев на фасадата на къщата, където живееше.” Цариградско шосе водеше към Москва с името на “Ленин”. Улица “Пиротска” прославяше мракобесния съветски ръководител Андрей Жданов. По “Солунска” крачеше духът на Васил Коларов. Из Европата, която изръшка Бай Ганьо, улиците носят едни и същи имена от столетия. Ние сме на терсене. “Ломска” се е наричала артерията от гарата към центъра. Това е бил главният вход на столицата. Старите българи стигали с параходи до Лом. Сетне с файтони пристигали в София през “Ломска”. “Княгиня Мария-Луиза\" се казваше булевардът по времето на гнилия капитализъм. “Георги Димитров” беше през градивния социализъм. Сега пак е “Мария-Луиза” в условията на светлата демокрация. През Втората световна война софиянци крачат по инфраструктура с имената на Адолф Хитлер, Бенито Мусолини и Виктор Емануил III. Това е израз на признателност, че тримата са помогнали да си върнем Южна Добруджа. На 1 октомври 1940 г. е свикано тържествено заседание на Столичния общински съвет. Кметът Иван Иванов се изправя на трибуната, прави чупка в кръста и съобщава на аудиторията какво ще се преименува: “С августейшето име на Негово Кралско и Императорско Величество краля на Италия и Албания и император на Етиопия Виктор Емануил III - сегашната улица “Регентска” от паметника на най-светлия ни народен герой Васил Левски до моста на сегашния булевард “Евлогий Георгиев”; тази улица води към Мизия и Добруджа и занапред ще бъде преустроена в един от най-просторните и красиви булеварди на столицата.” Иванов поема въздух и продължава: “С името на великия водач на победна Германия и райхсканцлер господин Адолф Хитлер - досегашният крайречен булевард “Евлогий Георгиев” от булевард “Виктор Емануил III” до улицата “Генерал Гурко”; на този булевард се намира германското училище и най-прекрасният кът на столицата - Борисовата градина.” Тук кметът вдига бастуна: “С името на създателя на Италианската империя, великия водач на нова Италия, господин Бенито Мусолини - досегашният крайречен булевард “Евлогий Георгиев” от улица “Гурко” до моста на булевард “Фритьоф Нансен”; по цялото протежение на този булевард е възправена прекрасната Витоша планина, на чиято хубост София дължи неувяхващата си слава още от времето на Древния Рим, за да бъде назован градът от римския император Константин Велики Моят Рим.”  Бурни и продължителни ръкопляскания! Орфей, както сега искат да се нарича Кърджали, скандализира Родопите в годините на зрелия социализъм. Става дума за статуя на митичния певец, висока 6 метра и тежка 4,5 тона. Изваяна през 1972 г. от скулптора Крум Дамянов, тя десетина години прашасва по складовете. Най-сетне я поставят в Пампорово. Хубаво, но пред бронзовата пластика застава Величко Караджов, първи секретар на ОК на БКП в Смолян. Караджов е облечен, а Орфей е гол. Чисто гол с неприкрит полов орган! Немедленно да бъде демонтиран, нарежда партиецът. През 1985 г. статуята отново е вдигната до село Паничково, на границата между Пловдивски и Кърджалийски окръг. И тук не я искат. Коранът по принцип забранява изображенията на хора, а за голи да не говорим. През 2000 г. Орфей е съборен, натрошен и складиран в Кърджали. Възкръсва благодарение на местния Ротари клуб и програмата за малките демонстрационни проекти. Плюс едно желязно условие - този път певецът да е облечен. Или наметка, или режем фалоса, отсичат местните! Волята им е спазена и Орфей сега спокойно свири на лирата си на входа на Кърджали.", "date": "2018.02.02", "title": "Мусала беше Сталин, пак клатят върха с ново  име"}
{"url": "https://www.24chasa.bg/novini/article/6696554", "text": "Президентът на САЩ Доналд Тръмп и премиерът на Япония Шиндзо Абе са обсъдили в петък разширяване на системата за ракетна отбрана на азиатската страна, заявиха от Белия Дом, предава Reuters. В съобщението на американското президентство се казва, че по време на телефонен разговор, Тръмп и Абе са се съгласили и за „нуждата от интензификация на международната кампания за прилагане на максимален натиск за денуклеаризация на Северна Корея“, предаде \"Фокус\".", "date": "2018.02.02", "title": "Тръмп обсъди със Шиндзо Абе разширяване на системата за ракетна отбрана на Япония"}
{"url": "https://www.24chasa.bg/novini/article/6696577", "text": "Двама цивилни са били убити в Южна Турция, а 11 са ранени от ракети, изстреляни от Северна Сирия, съобщава частната агенция Доган, цитирана от ДПА. Ракетите са попаднали в окръзите Килис и Хатай, посочва агенцията. Турският премиер Бинали Йълдъръм заяви, че 82 ракети са били изстреляни от кюрдската милиция Сили за защита на народа (СЗН) към Турция през последните 12 дни, откакто Турция започна военна операция в контролирания от кюрдите район Африн в Северна Сирия. Същевременно представител на СЗН в Африн заяви по телефона за ДПА, че кюрдските сили не са обстрелвали цивилни в Турция, предаде БТА. \"Категорично отричаме обстрелване на цивилни в Турция, защото ние смятаме турския народ за наши братя и съседи\", посочи Ризан Хедо. \"Ние сме конфликт само с ръководството на Турция и неговата армия, която ни атакува в Африн\". По думите му турската армия извършва тези нападения, за да обвини за тях кюрдите, тъй като има \"много недоволство вътре в Турция срещу тази операция\". \"Турското правителство иска да каже на хората: вижте, те (кюрдите), нападат нашите цивилни, така че ние трябва да защитим нашите граници и хора\", добави Хедо. Най-малко петима цивилни, включително турски граждани и сирийски бежанци, са загинали в Турция при ракетен обстрел от началото на офанзивата в Африн.  Същевременно сирийският Център за наблюдение на човешките права заяви, че 68 цивилни, включително 21 деца, са били убити в Африн в рамките на турската операция. Анкара отрича да има цивилни жертви. Офанзивата на турската армия \"Маслинова клонка\" стартира на 20 януари. Операцията е насочена срещу сирийските кюрдски Сили за защита народа (СЗН) и Партията на демократичния съюз (ПДС).", "date": "2018.02.02", "title": "Двама цивилни загинаха при ракетен обстрел в Южна Турция"}
{"url": "https://www.24chasa.bg/novini/article/6696602", "text": "Намирането на решение на проблема с името е от първостепенно значение за присъединяването на Македония към НАТО, предава CNN Greece, като се позовава на изявление на неназован високопоставен служител от Алианса пред АПЕ - МПЕ (Athens-Macedonian News Agency). Според агенцията служителят се е позовал на изявлението на генералния секретар на НАТО Йенс Столтенберг, направено по време на посещението му в Скопие на 18 януари 2018 г. и е отбелязал, че \"в допълнение към въпроса за името, който е критичен за присъединяването на Македония към НАТО страната трябва продължи усилията си за провеждането на необходимите реформи, свързани с укрепването на върховенството на закона, поддържане на добросъседски отношения и изграждане на мултиетническо общество\", предаде \"Фокус\".", "date": "2018.02.02", "title": "НАТО: Решението за името е от значение за присъединяването на Македония към Алианса"}
{"url": "https://www.24chasa.bg/novini/article/6696606", "text": "Спорът за Истанбулската конвенция не е в това, че трябва да учим децата в дух на толерантност, че има различни хора от нас и по най-различни критерий те са различни и че всяко човешко същество трябва да го уважаваме най-малко на основанието, че то е човек. Това коментира пред   проф. Даниел Вълчев - преподавател в Юридическия факултет на СУ \"Св. Климент Охридски\" и бивш министър на образованието.  \"Едната страна твърди, че ако ние не ратифицираме Истанбулската конвенция, всеки ден стотици жени ще бъдат бити. Като, че ли ако я ратифицираме и нещо ще се промени. Ние като ратифицирахме Конвенцията за защита на детето - какво се промени...? Тук въпросът е коренно различен. Никой не спори, че трябва да възпитаваме децата в такъв дух. Това, което съществува като проблем в самата конвенция, то е че нейния обхват е крайно неясен. Това е конвенция не по принцип за защита на жените, а за защита на жените на основание пол. По друг начин казано, ако някой упражни насилие над жена, то тя е защитена. Но ако някой упражни насилие над жена, просто защото не харесва хората, то тя не е защитена по тази конвенция. Логиката на правния ред е да защитава по-слабия\", каза проф. Вълчев. ", "date": "2018.02.02", "title": "Проф. Даниел Вълчев: Обхватът на Истанбулската конвенция е крайно неясен"}
{"url": "https://www.24chasa.bg/novini/article/6696381", "text": "34-годишен мъж е осъден на 4 години условно за държане и разпространение на наркотици. Това съобщиха от пресцентъра на Окръжен съд – Варна. Съдът одобри споразумение, постигнато между Окръжна прокуратура - Варна и Светослав И., с което той се признава за виновен, в това, че 9 август 2017 г. във Варна е държал с цел разпространение хашиш и марихуана, с общо нетно тегло 727.10 грама, на обща стойност 4362.60 лв. Светослав признал и че през периода юни – август в имот в местност Прибой отглеждал 28 броя растения от рода на конопа (марихуана). Със споразумението се прекратява наказателното производство срещу 34-годишният мъж от Варна, който приема да му бъде наложено наказание „лишаване от свобода“ за срок от 2 години и половина, което се отлага с изпитателен срок от 4 години, както и глоба в размер на 7 000 лева. Светослав И. ще плати в полза на държавния бюджет и направените разноски по делото в размер на 630 лв. Глобата следва да бъде платена доброволно в 7-дневен срок от днес, а ако това не бъде спазено ще се пристъпи към принудително събиране на сумата. Определението на Окръжен съд – Варна е окончателно и не подлежи на обжалване.", "date": "2018.02.02", "title": "34-годишен осъден на 4 години условно за разпространение на наркотици"}
{"url": "https://www.24chasa.bg/novini/article/6696442", "text": "\"Води се културна война, вместо да видим болката, страха и отчаянието на жените, пострадали от насилие.” Това заяви Сергей Станишев по повод все по-изострящата се полемика по Истанбулската конвенция. Президентът на ПЕС бе в Перник, за да се срещне с жени, жертви на домашно насилие. Той посети рехабилитационния център на фондация П.У.Л.С. “Целта на моето посещение в центъра не е да влизам в аргументация по текстовете на Истанбулската конвенция, а хората да чуят истината. В последните седмици се води културна война, а първата жертва на войната е истината. Струпват се от двете страни на барикадата разнопосочни и крайни мнения, но не се чува гласът на хората, които са пряко засегнати, както и на хората, които работят с жертвите на насилие. Гласът на разума и човещината беше засенчен, а вместо това се лее хейтърство и омраза”, обясни Станишев. Дебатът излезе извън контрол - правителството даде началото, националистическите движения и популистките гласове подеха една изкривена и фалшива дискусия, а институциите на най-високо ниво им пригласят, допълни той. Цялата дискусия по Истанбулската конвенция се разви в посока, която не съществува, като например, че тя иска да подкопае и унищожи нашите семейства, смята Станишев. Не ПЕС води кампания и най-силното оръжие в момента е диалогът, категоричен бе той. И обяви, че дебатът е отговорност, а политиците са длъжни да успокояват хората, а не да изказват крайни становища. Тезата, че ей сега ще се приемат закони, които да защитят жените, жертви на насилие, не е основателна, разкритикува задочно президентът на ПЕС идеята на БСП за законодателни промени срещу домашното насилие. Той обясни, че ратифицирането на конвенцията ще направи възможно стандартите за превенция и защита на жертвите на домашно насилие да не зависят от конюнктурата, от смяна на политиците, а да са еднакви в европейските държави. С помощта на Съвета на Европа много жени съдят България, че не ги е защитила според вече действащите закони в нея, даде пример Станишев. По отношение на предложения от БСП референдум, Станишев припомни този за АЕЦ “Белене”, като посочи, че тогава кампания за насаждане на страх в обществото е отказала много хора да гласуват. Той изрази опасения, че резултатът от подобен референдум сега също би бил изкривен, заради кампанията, основана на страховете на българите. “С парите за референдума могат да бъдат финансирани 20 кризисни центъра за жени и деца жертви на насилие. Нека си изберем за какво ще дадем парите на данъкоплатците”, допълни президентът на ПЕС. На срещата бяха още областният управител на Перник Ирена Соколова, психотерапевтката Екатерина Велева, председател на фондация П.У.Л.С., и юристката Марияна Евтимова.  Над 2200 жертви на домашно насилие са потърсили помощ от центъра в Перник за последните 5 г. За първия месец на 2018 г. обърналите се към специалисти вече са 20. Това показва сериозността на проблема и необходимостта да се работи по неговото отстраняване, казват експертите. В центъра работят 21 служители, сред които психолози, юристи и социални работници. Нелепо е, че дори и жертвите на насилие да успеят да преодолеят страха, ужаса и срама, те трудно биха могли да намерят подрепа в лицето на държавата и властта. Доказателство за това е фактът, че в цяла Югозападна България има само един кризистен център, а по стандарт трябва да е 1 на 10 хил. души. Общо в държавата има 20 такива центрове, от които 12 са само за деца и само 8 са за жени, обясни Станишев. В България има само един център за настаняване на жертви на изнасилване, сексуално посегателство - в Бургас, и само 13 консултативни ценрове, добави той. Ратифицирането на Инстанбулската конвенция щяло да подпомогне за откриването на такива центрове и да следи за тяхното състояние. След ратифициране на конвенцията всеки човек, жертва на насилие, ще има право да отиде в съда и да заведе дело за нарушаване на човешките права. Важно е народът да вземе отношение, да се обяви срещу насилието и да подпомогне ратификацията, която осигурява не само превенция, но и узаконяване и подпомагане за рехабилитация, не само на жертвите, а и на насилника. Конституцията ни не е застрашена от евентуалното ратифициране на Инстанбулската конвенция, категорична бе юристката Марияна Евтимова. Тя защитава тезата, че всички хора са равни. Според нея са необходими интегрирани социални и правни политики - ясна държавна политика, обучения на децата, на специалисти и на лекари. Ако това не се случи, насилието щяло да продължи. Един от проблемите в България е, че адекватно съдебно преследване на извършителя на деянието липсва за момента и това създава впечатление за безнаказаност и беззаконие, смята Евтимова. Друг проблем е, че не е осигурена правна помощ - след като се внесе жалбата в съда, тя често се прекратява заради липса на достатъчно доказателства, разказа адвокатката. “Чрез ратификацията на конвенцията ще се задвижи и процедурата за оказване на помощ за насилниците, като се осигури прихиатрична помощ или настаняване в центрове за борба с алхолна или наркотична зависимост. До момента домашното насилие не е криминализирано от закона, а конвенцията осъжда всички форми на насилие, включително и тези, за които не се говори като преследване, изнасилване в семейството и психичен тормоз”, отбеляза Евтимова. Ратифицирането на конвенцията ще защити и жените, жертви на осакатяване на полови органи, допълни тя. Ратифицирането на конвенцията ще доведе до промени в правната ни система, с цел да се запълнят дупките в закона и жертвите на насилие да се чувстват защитети и разбрани, обясни още юристката. Предвидени са и наказания за продължителен тормоз и следене на жертвата. Насилието над жени и деца, както и следенето и преследването също ще подлежи на криминализация от закона на държавата. Други належащи промени ще бъдат извършени и по отношение на броя кризисни и рехабилитационни центрове в държавата. Евентуалното ратифициране на конвенцията вдъхва доверие на хората, че ще се отделят допълнителни средства и ще се открият повече кризисни центрове за незабавно настаняване на жертните на домашно насилие, както и повече рехабилитационни центрове, допълни Евтимова.", "date": "2018.02.02", "title": "Станишев: Води се културна война, а не виждаме болката и отчаянието на жените, жертви на насилие"}
{"url": "https://www.24chasa.bg/novini/article/6696422", "text": "При трагичен инцидент с моторна шейна днес загина малкият син на министъра на транспорта и информационните технологии Ивайло Московски, съобщиха от Министерския съвет. В този изключително труден момент семейството на министър Московски моли медиите да се съобразят със скръбта им и да уважат правото на уединение. Благодарим за разбирането.   .                                                                                                                                       \"24 часа\" изказва съболезнования на семейството на министър Московски и всички техни близки.                                                                                                                                                                                                                                                                                                                                                                                                                                                         ", "date": "2018.02.02", "title": "Загина малкият син на министър Московски при трагичен инцидент на Боровец"}
{"url": "https://www.24chasa.bg/novini/article/6696393", "text": "Германската канцлерка Ангела Меркел каза днес, че нейните консерватори и социалдемократите все още имат да свършат доста работа, докато преодолеят различията помежду си по пътя към съставяне на ново коалиционно правителство, предадоха Ройтерс и ДПА. \"Все още има редица точки, по които имаме разногласия\", заяви Меркел пред репортери при пристигането си за началото на следващия кръг от коалиционните преговори. \"Имаме желание да ги преодолеем, но все още ни предстои много работа\", каза тя. Консерваторите и социалдемократите постигнаха съгласие по такива въпроси като инфраструктурата, околната среда и др. Те се споразумяха и за миграцията, пенсиите и образованието. Двете страни са си поставили за цел да постигнат коалиционно споразумение до края на тази седмицата или началото на следващата, предаде БТА. Лидерът на социалдемократите Мартин Шулц каза, че преговарящите не са притиснати от времето, намеквайки, че преговорите може да продължат след първоначално определения краен срок, който изтича в неделя.Той заяви, че е постигнат сериозен напредък в преговорите, и изрази надежда, че те ще бъдат успешни. По думите му все още има разногласия по трудовите права и здравеопазването. Лидерът на баварските съюзници на Меркел Хорст Зеехофер каза, че не вижда причина за удължаване на преговорите след първоначалния краен срок. \"Мисля, че ще свършим това в идните дни\", заяви той. \"Засега няма причина да очакваме, че ще имаме нужда от повече време след неделя\", каза Зеехофер.", "date": "2018.02.02", "title": "Меркел: Все още има да се свърши доста работа в коалиционните преговори"}
{"url": "https://www.24chasa.bg/novini/article/6696438", "text": "Сърбите и албанците ще направят поредна грешка, като двете най-големи нации на Балканите, ако се провалят в опита за намиране на разрешение по Косовския въпрос“. Това заяви президентът на Сърбия Александър Вучич в интервю пред виенския ежедневник Kronen Zeitung, отбелязвайки, че за разрешаването на въпроса са нужни „компромиси и концесии“, предава белградската медия B92. Вучич, който е на официална визита в Австрия, благодари на австрийския канцлер Себастия Курц „за подкрепата му за Сърбия, за това, че винаги е симпатизирал на аспирациите на сърбите и за това, че е един от малкото, които говорят за сръбския народ с уважение“, предаде \"Фокус\". „Сега остава да свършим нашата част от работата. Най-големият проблем е, разбира се, разрешението на Косовския въпрос. Поради тази причина ние започнахме диалог помежду си и трябва да намерим компромис, за който и албанците и сърбите ще трябва да направят отстъпки. Ако не успеем, ще сме направили поредните грешки в историите на двете най-големи балкански нации“, заяви сръбският президент. Вучич добави, че се е срещал неколкократно с представители на косовските албанци и отговари на въпросите дали има прогрес в тях с констатацията, че разговорите се провеждат и че през последните пет години не е имало „етнически мотивирани конфликти“. (в Косово) „И след последното убийство на сърбин в Косово, ние веднага осъществихме контакт, за да избегнем ескалации. Аз лично бях в Косово за да успокоя сърбите“, добави той. Същевременно сръбският държавен глава заяви, че иска да изпрати послание до албанците, заявявайки, че Сърбия няма да признае независимостта на Косово – и че те не я постигат заради волята на сърбите. „Без Сърбия няма членство в ООН, без Сърбия няма членство в Интерпол, без Сърбия няма държавни посещения в Китай“, подчерта Вучич. Той заяви, че „всички карти са на масата“ и че ако има „даване и получаване, основано на справедливи принципи“, може да се намери разрешение.", "date": "2018.02.02", "title": "Вучич: Сърбите и албанците ще направят грешка ако не разрешат Косовския въпрос"}
{"url": "https://www.24chasa.bg/novini/article/6696446", "text": " Това, което бизнесът изнесе като данни, наистина звучи много притеснително. Ситуацията е много притеснителна. Това заяви министърът на енергетиката Теменужка Петкова пред  . \"Тази информация е в публичното пространство от месец, месец и половина. Ние проведохме среща с всички страни от този процес през декември. Целта на тази среща бе да изясним какви са причините, ако има повишаване на цената на електрическата енергията на свободния пазар\", обясни тя. \"След като става дума за свободен пазар, всички знаем как се определя тя - определя се от търсенето и предлагането. Що се отнася до регулирания пазар, на който са всички битови потребители и консуматори на електрическа енергия - небитови консуматори, които са присъединени към мрежите ниско напрежение, то цената е регулирана от КЕВР и тя е такава, каквато регулаторът я е определил. Държавата не може да влияе нито на свободния, нито на регулирания пазар. Целта на промяната в Закона за енергетиката е отделянето на КЕВР към българския парламент и неговото избиране от страна на парламента, т.е. изпълнителната власт да няма нищо общо с регулирането на цената на електроенергията. Но що се отнася до цената на свободния пазар, категорично държавата няма как да се намеси на този пазар\", заяви Петкова \"Срещата, която проведохме, целеше всеки един да каже своите аргументи. На нея призовах българския бизнес да назове търговците, които според тях спекулират с цената на тока. На този призив бизнесът не можа да отговори и да посочи конкретни фирми. По този повод ги призовах да предоставят информация на съответния орган\", каза министърката.", "date": "2018.02.02", "title": "Петкова: Държавата не може да влияе нито на свободния, нито на регулирания пазар"}
{"url": "https://www.24chasa.bg/novini/article/6696492", "text": "Къде да се търсят следи от неандерталци? Във фосилизирани екскременти от едри хищници, изяли неандерталци преди 40 000 - 50 000 години, сочат резултатите от международно изследване, цитирани от Франс прес. При разкопки на обекта Прадел а Марияк льо Фран в департамента Шарант в Западна Франция археолози установиха, че зъби, за които се смятало, че са от говеда или елени, всъщност са от неандерталци. Според учените тези зъби са минали през храносмилателната система на хищниците. \"Тъй като са били атакувани от ензими в стомашните сокове, зъбите от неандерталци не приличали на човешки зъби и учените ги приписали на говеда или елени\", заяви съавторът на изследването, палеонтологът Бруно Морей от университета в Бордо, предаде БТА.  За да стигнат до тези заключения, учените изследвали морфологичните изненения на зъбите след минаването им през храносмилателната система на хищниците. \"Зъбният емайл е най-резистентната част от човешкото тяло - останалите части от зъбите са изчезнали в процеса на храносмилането на хищниците\", поясни Морей. Възможно е части от фосилизирани човешки зъби да има на много обекти, които датират от появата на човека на нашата планета до периода, когато едри хищници, като пещерната хиена, са изчезнали от лицето й, т.е. преди най-малко 12 хиляди години, отбелязаха учените. Това може да допринесе за увеличаване на броя на намерените човешки фосили. Резултатите от изследването са публикувани в Paleo.", "date": "2018.02.02", "title": "Учени: Зъби от неандерталци са минали през храносмилателната система на хищници"}
{"url": "https://www.24chasa.bg/novini/article/6696500", "text": "Планът на Европейския съюз е да приеме за свои членки шест държави от Западните Балкани - Албания, Сърбия, Черна гора, Босна и Херцеговина, Македония, както и Косово, пише в. \"Файненшъл таймс\", цитиран от македонският сайт МКД. Според изданието главна причина за намеренията на Брюксел е, че Западните Балкани са главният \"терен\", от който хиляди мигранти навлизат в територията на ЕС. Освен това според \"Файненшъл таймс\" стратезите на ЕС се опасяват от разширяване на сферата на влияние на Русия в този регион, където по традиция има съюзници, предаде БТА.  Вестникът отбелязва, че Москва е започнала цинично да коментира обещанията, които ЕС дава на страните от Западните Балкани във връзка с членството, посочвайки себе си като \"алтернатива\". Дипломати от ЕС смятат, че 2025 г., сочена като срок за \"голямото разширяване\", е твърде амбициозна рамка, но смятат, че приемането на държавите, създадени след разпадането на Югославия, е необходимо, за да се затвърди връзката им с ЕС. \"Файненшъл таймс\" изтъква, че преди присъединяването си към съюза шестте държави все пак ще трябва да решат отворените въпроси помежду си, както и проблема с корупцията. В този смисъл най-близо до постигането на целта са Сърбия и Черна гора. Изданието посочва още, че България и Австрия, които тази година председателстват ЕС, определиха като свои приоритети именно разширяването на ЕС към Западните Балкани.", "date": "2018.02.02", "title": "Файненшъл таймс: ЕС ще приеме и шестте държави от Западните Балкани"}
{"url": "https://www.24chasa.bg/novini/article/6696520", "text": "Най-самотната птица в света - белият рибояд Найджъл, почина в Нова Зеландия, съобщи в. \"Метро\", цитиран от Лента. Найджъл прекарал три години в самота на остров Мана. Компания му правели само бетонните статуи на птици, които местните власти поставили, за да привлекат белите рибояди, напуснали острова по неизвестни причини. Понякога те долитали до примамките, но щом разбирали, че не са живи, отлитали. Само Найджъл се задържал на острова, след като се влюбил в една от статуите. Той й построил гнездо, ухажвал я и дори няколко пъти изпълнявал брачния танц пред нея, предаде БТА. През декември м.г. на острова все пак долетели и се установили три други представители на неговия вид. Найджъл обаче предпочел да прекарва времето си със своите бетонни приятели. Вероятно другите птици просто не го приели. Служителят на агенцията по околната среда на острова Крис Бел, който открил тялото на Найджъл, каза, че скърби за смъртта на животното. \"През всички тези години гледах как той седи тук със своите бетонни спътници. Животът му не трябваше да приключи така\", отбеляза мъжът. Бел обаче не мисли, че Найджъл е живял напразно, тъй като е бил първият колонизатор на острова и е успял да привлече и други птици.", "date": "2018.02.02", "title": "Почина Найджъл - най-самотната птица в\nсвета"}
{"url": "https://www.24chasa.bg/novini/article/6696339", "text": "От утре се отменя грипната епидемия в София, Кюстендил и Пазарджик, съобщиха от здравното министерство. С това се възстановява провеждането на детски и женски консултации, свижданията в болниците и поставянето на имунизации. Те обаче се ограничават за Разград и областта, където днес е обявена грипна епидемия. Регионалните здравни инспекции следят епидемичните показатели и предприемат незабавни мерки, тъй като картината на заболеваемостта е динамична.", "date": "2018.02.02", "title": "От утре отменят грипната епидемия в София, Кюстендил и Пазарджик"}
{"url": "https://www.24chasa.bg/novini/article/6696530", "text": "Следващият кръг от преговорите между Великобритания и Европейския съюз за условията на Брезкит и за преходния период, който ще последва, ще се състои от вторник до петък следващата седмица, съобщи в Брюксел днес главният преговарящ за ЕС французинът Мишел Барние, цитиран от Ройтерс. В този кръг ще се обсъждат въпроси, свързани с процеса на подготовка на споразумението за напускането, с границата между Северна Ирландия и Ирландия и с преходния период, писа Барние в Туитър. Преди това в понеделник Барние ще бъде в Лондон за среща с британския преговарящ Дейвид Дейвис, предаде БТА. А след края на кръга в петък в Брюксел ще има среща на равнище координатори на преговорите, на която ще се обобщят резултатите от преговорния кръг, а британската страна ще изложи пред представителите на ЕС исканията си за бъдещите тесни търговски връзки. Запитани дали това означава, че Великобритания ще изложи своите искания в детайли, служители и от двете преговарящи страни отказаха коментар, посочва Ройтерс.", "date": "2018.02.02", "title": "Следващият кръг от преговорите за Брекзит ще се състои следващата седмица"}
{"url": "https://www.24chasa.bg/novini/article/6696615", "text": "Русия ще предлага космическа разходка на туристите, които ще пътуват до Международната космическа станция, предаде  Това ще им струва около 100 милиона долара, сочат разчетите. В цената е включен пътят до станцията и космическата разходка. Туристите ще имат възможност да снимат и да направят видеоклип. Пазарните проучвания, обаче са потвърдили, че богати хора били готови да платят достатъчно добре за това, каза шефът на руската държавна космическа компания. Денис Тито, бивш учен от НАСА и настоящ бизнесмен, беше първият космически турист. През 2001-ва той прекара 8 дни на борда на Международната космическа станция.", "date": "2018.02.02", "title": "Русия ще предлага разходка в Космоса срещу 100 млн. долара"}
{"url": "https://www.24chasa.bg/novini/article/6696382", "text": "На гръцките острови тези дни е регистриран значителен приток на мигранти, което се дължи на подобрените метеорологични условия, предаде агенция МИА. През последните три дни от Турция на гръцките острови пристигнаха 373 души, съобщиха местните власти. Междувременно лагерът Виал на остров Хиос остава пренаселен въпреки че през последните дни на континенталната част се прехвърлят мигранти и бежанци, за които се смята, че са в \"уязвимо положение\". Виал има капацитет за около 900 души, но в момента в него има 1380 души, предаде БТА. Върховният съд на Гърция трябва да разгледа тези дни жалбата на местните власти против министерството на миграциите във връзка с използването на лагера Виал. Още по-тежка е ситуацията в лагера Мория на остров Лезбос, където има 5000 мигранти, а капацитетът му е не повече от 3000 души.", "date": "2018.02.02", "title": "Притокът на мигранти към гръцките острови отново се увеличи"}
{"url": "https://www.24chasa.bg/novini/article/6696330", "text": "Малко преди да навърши 85 години, почина внезапно известният журналист Радослав Радев, съобщиха негови бивши колеги от в. \"Дума\" Радев е бивш главен редактор на в. \"Народна Младеж\" и на в. \"Работническо дело\". Поклонението ще е на 4 февруари, неделя, от 14.00 ч., в ритуалната зала на Централните софийски гробища. ", "date": "2018.02.02", "title": "Почина журналистът Радослав Радев"}
{"url": "https://www.24chasa.bg/novini/article/6696325", "text": "От Национално Сдружение “МЛАДЕЖКИ ГЛАС”  разпространиха позиция във връзка с изказване на президента Румен Радев относно неправителствения сектор в България. Вижте пълния текст тук: От името на Национално Сдружение „Младежки Глас” изказваме отворената си позиция относно фрагмент от изказването на 01.02.2018 г. пред журналисти в Брюксел на Президента на Република България г-н Румен Радев за неправителствения сектор и държавата. Ние, като най-голямата организация, представляваща младите хора в страната ни в областта на гражданския сектор, изказваме несъгласието си с тезата, че НПО-тата има опасност да се превръщат в контролни органи на Държавата. Напротив, винаги неправителствения сектор трябва да оказва граждански контрол над всяко решение и действие, предприето от държавата и всички институции и да има думата като партньор на всеки орган на управление. Не е допустимо да се вменява чрез това изказване внушение на обществото, че неправителствения сектор може и трябва да бъде ограничаван във функцията си на надзорник на действията на политиците в страната. Именно гражданите сме хората, които избират представителите във властта и трябва да контролират техните действия. Непревителствения сектор и организациите в него има свободата да изказва винаги своето мнение. Винаги НПО-тата и гражданите може да участват в обществени дискусии и да заемат позиция по приоритетите на дадена тема. Сектора е основна движеща сила във формирането на общественото мнение, работи силно в сферата на неформалното образование, бори се срещу всички форми на насилие и агресия, подпомага гражданите и Държавата. Когато сектора на гражданите оказва наблюдение и контрол над институциите, това е винаги в полза на Държавата. Ние, като представители на младите хора не сме съгласни ролята на неправителствения сектор да бъде принизявана и да бъдем поставяни под общ знаменател. Функцията на неправителствения сектор в България трябва да бъде развивана, има си закони, които трябва да се спазват и нашият сектор да бъде винаги питан за мнение и становища. Не е нормално да се правят внушения, че НПО-сектора и гражданите трябва да бъдат ограничавани като права да изказват мнение и да изяват позиция, независимо в какъв контекст и по каква тема е направено изказването на Президента. Не позволяваме неправителствения сектор да бъде намесван в подобни теми и внушения, независимо дали става въпрос за Президент, Правителство или която и да било държавна или общинска институция, гражданите винаги ще могат и трябва да имат правото да изказват мнение и осъществяват контрол над тези органи на управление. Неправителствените организации са самите граждани, не е правилно да се правят изказвания свързани с всяване на страх българите да имат право на мнение и контрол над институциите.", "date": "2018.02.02", "title": "Сдружение \"Младежки глас\" с позиция за изказване на президента Радев"}
{"url": "https://www.24chasa.bg/novini/article/6696346", "text": "Международното летище \"Чарлстън\" в американския щат Южна Каролина беше евакуирано днес заради подозрителен пакет, оказал се лаптоп, предаде Ройтерс, като се позова на летищните власти. Пакетът бил открит малко след 5 ч. сутринта от служители на американското управление за сигурност на транспорта, след като преминал през проверка с рентген. Пакетът изглеждал \"достатъчно подозрителен\", за да бъде извикан местния екип за обезвреждане на бомби, каза изпълнителният директор на летището Пол Кембъл. \"Сравнихме го с други лаптопи и открихме, че той не изглежда съвсем наред. Затова предпочетохме да не рискуваме\", заяви Кембъл, цитиран от БТА.  Екипът за обезвреждане на бомби установил, че лаптопът не представлява заплаха, но компютърът и \"замесеният човек\" били отведени в полицията, където разследването продължило. Летището било отново отворено малко след 7 ч. сутринта.", "date": "2018.02.02", "title": "Летище в САЩ беше евакуирано заради \nподозрителен лаптоп"}
{"url": "https://www.24chasa.bg/novini/article/6696046", "text": " Спецсъдът потвърди наложените от прокуратурата мерки за неотклонение „парична гаранция“ от по 200 000 лв. на бившия ректор Ваньо Митев и д-р Анастас Циканделов, обвинени за корупция при приема на студенти в Медицинския университет в София.  Магистратите са потвърдили 200 000 лв. и други 2-ма подведени под отговорност за аферата във висшето училище. Гаранцията на декана на Факултета по дентална медицина в МУ Андон Филчев е намалена на 100 хил. лв. Толкова ще трябва да плати и съпругата на Циканделов. Определенията на съда по мерките за неотклонение са окончателни и не подлежат на обжалване или протест. Ако не бъдат платени, прокуратурата ще иска съдът да ги задържи за постоянно.  \"Междувременно при извършени допълнителни процесуално-следствени действия по същото досъдебно производство, у един от обвиняемите са намерени и иззети пари в различни валути за над 134 000 лева, както и голям брой документи за собственост на имоти\", съобщиха от спецпрокуратурата.", "date": "2018.02.02", "title": "Спецсъдът потвърди 200 хил. лв. за свободата на Ваньо Митев"}
{"url": "https://www.24chasa.bg/novini/article/6696075", "text": "Варненският районен съд наложи мярка за неотклонение \"задържане под стража\" спрямо четиримата млади мъже, обвиняеми за серия въоръжени грабежи, съобщиха от Апелативната прокуратура в крайморския град. Задържаните са привлечени като обвиняеми за четири въоръжени грабежа във Варна, извършени в периода от 12 до 31 януари. Те бяха задържани при мащабна специализирана полицейска операция. Определенията могат да бъдат обжалвани пред Окръжния съд във Варна.", "date": "2018.02.02", "title": "Оставиха в ареста четиримата мъже заради серия въоръжени грабежи във Варна"}
{"url": "https://www.24chasa.bg/novini/article/6696112", "text": "Американският мармот \"метеоролог\" Фил излезе от дупката си и видя сянката си, което означава дълга зима, съобщи Асошиейтед прес, цитирана от БТА.  Според легендата, ако Фил види сянката си на днешния Ден на мармота, зимата ще продължи още шест седмици. Облачното време и липсата на сянка вещаят скорошно настъпване на пролетта. Прогнозата се обявява от \"Вътрешния кръг\" - група ентусиасти, които всяка година слагат смокинг и цилиндър, за да наблюдават предсказанието на мармота по изгрев слънце на малък хълм край Пънксътоуни, град на около 100 км североизточно от Питсбърг. Туристите не се изплашиха от ниските температури - минус 12 градуса Целзий. Първата подобна прогноза датира от 1887 г. Фил е предвещал 103 пъти по-дълга зима, а ранна пролет - само 18 пъти. За останалите години няма данни.", "date": "2018.02.02", "title": "Мармотът Фил предсказа още 6 седмици зима"}
{"url": "https://www.24chasa.bg/novini/article/6696114", "text": "Френският президент Еманюел Макрон е на посещение в Сенегал и се срещна в столицата Дакар с президента Маки Сал, предаде Асошиейтед прес. По-късно Макрон откри местно училище и присъства на конференция на организацията \"Глобално партньорство за образование\". Там той ще се присъедини към попзвездата Риана, с която ще обедини усилия за обща инициатива по финансиране на глобалното образование. Риана предварително благодари в Туитър на Макрон, че е приел да бъде съорганизатор на конференцията в Дакар. Миналата година тя се обърна към него да подкрепи усилията й за финансиране на образователни проекти в развиващите се страни, особено онези, които са в конфликтни и кризисни зони, предава БТА. Макрон, придружен от съпругата си Брижит, ще се срещне и с френски войници, които участват в 5-странната регионална военна структура Г5 Сахел, бореща се срещу растящата вълна от войнстващ ислямски екстремизъм в Западна Африка.", "date": "2018.02.02", "title": "Макрон пристигна в Сенегал, където се включва в глобален образователен проект заедно с Риана"}
{"url": "https://www.24chasa.bg/novini/article/6696116", "text": "Европейският съюз в момента обмисля възможността за организиране на среща на върха с ръководството на Турция. Това съобщи днес на пресконференция говорителят на Еврокомисията Александер Винтерщайн, цитиран от ТАСС. Все още обмисляме възможността за организирането на такава среща, но не мога да потвърдя датата, каза той пред журналисти, предаде БТА.  Германският в. \"Велт\" писа наскоро, че ЕС и Турция планират да организират среща на върха през март. По данни на изданието на срещата се планира да участват турският президент Реджеп Тайип Ердоган, председателят на Европейската комисия Жан-Клод Юнкер, председателят на Европейския съвет Доналд Туск, председателят на Европейския парламент Антонио Таяни, както и премиерът на България Бойко Борисов. Според информацията на \"Велт\" срещата може да се състои в Брюксел или България. Сред темите, които се планира да бъдат обсъждани, са борбата срещу тероризма, енергетиката, миграцията, студентските обмени.", "date": "2018.02.02", "title": "Еврокомисията: Обмисляме възможност за среща с ръководството на Турция"}
{"url": "https://www.24chasa.bg/novini/article/6696172", "text": "Районният съд в Пазарджик пусна на свобода, без каквато и да е \" мярка за неотклонение\" , 35-годишния Димитър Михайлов, собственик на питбула, който в понеделник уби 3-годишно момченце. Съдия Красимир Лесенски се обоснова за решението си, че няма опасност обвиняемия да се укрие, или да извърши друго подобно престъпление. Прокуратурата искаше постоянен арест за Михайлов, с мотив, че като собственик на кучето убиец той не е положил достатъчно грижи за него, вследствие на което е бил убит малкия му племенник Тошко. Престъпление, което се наказва със затвор до 5г. и глоба до 10 000 лева. Пред съда обвиняемия заяви, че е полагал грижи за питбула, редовно го е хранил и разхождал. Когато го нямало обаче жена му не била в състояние да полага тези грижи за кучето. Решението може да се обжалва пред пазарджишкия окръжен съд.", "date": "2018.02.02", "title": "Съдът пусна на свобода собственика на питбула, убил дете"}
{"url": "https://www.24chasa.bg/novini/article/6696156", "text": "Студеният фронт в Западна Европа донесе със себе си сняг и силни ветрове в Испания, предаде  . В северната част на страната температурите паднаха под нулата. В испанските региони Кантабрия и Астурия бе обявен оранжев код за опасно време. Повече от 100 шосета бяха покрити от сняг и лед, а испанската пътна агенция призова шофьорите да се движат с вериги. Очаква се ниските температури да се задържат през почивните дни.", "date": "2018.02.02", "title": "Сняг и силни ветрове в Испания (Снимки)"}
{"url": "https://www.24chasa.bg/novini/article/6696191", "text": "Сръбски митничари в сътрудничество с полицията заловиха вчера на ГКПП Градина над половин килограм злато и часовник на стойност около 6000 евро в автомобил с български регистрационен номер, предаде Танюг. Колата била управлявана от френски гражданин, пътуващ от Франция за България, предаде БТА. Шофьорът заявил, че няма нищо за деклариране, но митничарите направили детайлна проверка на автомобила. При това те открили, че във фабрична кухина зад шофьорската седалка пътникът крие стоки на стойност почти 24 000 евро. Митничарите намерили в скривалището зад седалката около 600 грама злато - златни монети, плочки, синджирчета, обици, както и часовник марка \"Омега 8900\", който струва почти 6000 евро. Автомобилът също ще бъде задържан до края на наказателната процедура.", "date": "2018.02.02", "title": "Откриха злато и скъп часовник в българска кола на сръбската граница"}
{"url": "https://www.24chasa.bg/novini/article/6696210", "text": "Обявената грипна епидемия за град София се отменя, считано от 3 февруари 2018 г. Това съобщиха от Столичната Регионална здравна инспекция.                                                                                                                                                                                                                                                                                                                       ", "date": "2018.02.02", "title": "Обявената грипна епидемия за град София се отменя от 3 февруари"}
{"url": "https://www.24chasa.bg/novini/article/6696223", "text": "Изживяваме уникален исторически период, в който държавите от Западните Балкани с високо в дневния ред на Европейския съюз. Това заяви еврокомисарят Мария Габриел, отговаряща за цифровата икономика и цифровото общество, по време на брифинг след срещата с министъра на информационното общество и администрацията на бившата югославска република Македония Дамян Манчевски, предава „Фокус”. „Днешната среща има една отправна точка – тя е висока оценка за свършеното до сега от премиерите на двете републики – Бойко Борисов и Зоран Заев. Знаем, че Западните Балкани са част от Европа. Искаме да изпълним перспективата им за европейска интеграция с конкретика. В този контекст, днешната среща беше изключително ползотворна”, посочи Мария Габриел. По думите ѝ на нея е обсъждана възможността развитието на високите технологии да носят конкретни ползи за хората. „Наша обща амбиция е да направим така, че максимален брой хора да имат цифрови умения и знания, за да посрещнат новите предизвикателства на Цифровата революция”, заяви еврокомисарят. „Говорихме и за нещо, което е изключително близко до хората – електронните услуги. Начинът, по който те могат да станат достъпни и да осигурят прозрачността, която за всеки един е толкова важна”, допълни още тя.", "date": "2018.02.02", "title": "Мария Габриел: В уникален период сме - Западните Балкани са високо в дневния ред на ЕС"}
{"url": "https://www.24chasa.bg/novini/article/6696234", "text": "Президентът на Република Малта Мари-Луиз Колейро Прека ще бъде на държавно посещение в България На 05 и 06 февруари президентът на Република Малта Мари-Луиз Колейро Прека ще бъде на държавно посещение в България по покана на президента Румен Радев. Това съобщиха от пресцентъра на президента.  На 05 февруари, понеделник, от 10.00 часа на площад „Св. Александър Невски“ ще се състои церемония по официалното посрещане на държавния глава на Малта. Мари-Луиз Колейро Прека ще положи венец пред Паметника на Незнайния воин. От 10.20 часа ще се проведе среща „на четири очи“ на президентите на България и Малта в сградата на „Дондуков“ 2. В 10.50 часа ще започнат пленарните разговори между двете официални делегации. От 11.30 часа Румен Радев и Мари-Луиз Колейро Прека ще дадат изявления за медиите в Гербова зала. В 14.30 часа в Националната художествена галерия държавните глави на България и Малта ще закрият провелия се в рамките на деня Българо-малтийски бизнес-форум. По време на форума ще бъдат подписани меморандуми за сътрудничество между Изпълнителната агенция за насърчаване на малките и средните предприятия и Trade Malta, между Българската търговско-промишлена палата и Малтийската търговска палата и между Бургаската търговско-промишлена палата и Търговската палата на Гозо. В рамките на посещението си у нас президентът на Република Малта ще проведе срещи и с министър-председателя на България Бойко Борисов, с председателя на Народното събрание Цвета Караянчева, със зам.-министър председателя по правосъдната реформа и министър на външните работи Екатерина Захариева и с министъра на здравеопазването Кирил Ананиев. Държавният глава на Република Малта ще посети Столичната библиотека и ще разговаря със заместник-кмета на София по направление „Култура, образование, спорт и превенция на зависимости“ Тодор Чобанов. По време на посещението си в страната, президентът на Малта ще бъде придружавана от съпруга си Едгар Прека.", "date": "2018.02.02", "title": "Президентът на Малта на визита у нас в понеделник и вторник, ще се срещне с Радев"}
{"url": "https://www.24chasa.bg/novini/article/6696240", "text": "Испанските власти заявиха, че са екстрадирали в САЩ руски гражданин, заподозрян, че е един от най-известните автори в света на така наречените спам съобщения, предаде Асошиейтед прес. 37-годишният Пьотр Левашов от Санкт Петербург бил арестуван през април, докато бил на почивка със семейството си в Барселона, предаде БТА. Властите в САЩ поискали той да бъде задържан по обвинения в измама и неразрешено следене на електронни средства за комуникация. Испанската полиция заяви, че е предала Левашов днес на американските си колеги. Екстрадицията била одобрена през октомври от испански съд, който отхвърлил контраискане за екстрадиция от Русия. Властите в САЩ твърдят, че са проследили връзки на Левашов с поредица ботнетове - огромни мрежи от хакнати компютри, способни да разпратят едновременно милиарди имейли от вида на така наречените нежелани съобщения \"спам\". Според адвокатите на Левашов зад случая стоят политически мотиви.", "date": "2018.02.02", "title": "Екстрадираха в САЩ предполагаем руски хакер, заловен в Испания"}
{"url": "https://www.24chasa.bg/novini/article/6696246", "text": "При една от операциите на МВР срещу телефонни измамници са задържани четирима мъже в област Габрово. Всичките те са криминалнопроявени, с множество регистрации за измами; трима от тях са и осъждани, съобщават от МВР. Задържането им е осъществено на 31 януари - непосредствено след телефонна измама в София на 22-годишна столичанка. Други двама са задържани в столицата в момент на вземане на плика с парите от телефонна измама. При претърсванията са открити и иззети множество мобилни телефони и СИМ-карти, батерии, зарядни устройства и други вещи. Междувременно, при полицейски действия във Враца и Стара Загора също са били задържани общо четирима мъже, съпричастни към телефонни измами. Разследването за случая във Врачанско започнало през миналата седмица след подаден сигнал от възрастна жена, станала жертва на сценарий за помощ при полицейска операция и оставила в подлез в града 830 долара, 55 евро и 220 лева. При случая в Стара Загора до залавянето на лицата се стигнало след подадени сигнали на 11 и 25 януари от две възрастни жени. Измамата била по познатата схема, че се помага на полицията, а на жените им били отнети общо 9845 лева.", "date": "2018.02.02", "title": "Десет задържани за телефонни измами в страната"}
{"url": "https://www.24chasa.bg/novini/article/6696279", "text": "Над 4.3 килограма амфетамин, близо 600 грама марихуана и голямо количество екстази са иззели криминалисти на ОДМВР – Пловдив. Това съобщиха от пресцентъра на МВР. На 26 януари стартирала специализирана полицейска операция срещу наркоразпространението на територията на Пловдив. Съвместните действия са осъществени от служители на отдел „Криминална полиция“, сектор „Специализирани полицейски сили“ и колегите им от Второ, Пето и Шесто районни управления, под ръководството на Окръжната прокуратура. В хода на акцията, в момент на наркосделка, в лек автомобил „Рено“ в жк. „Тракия“ били задържани четирима жители на Пловдив. 24-часови полицейски мерки били взети и спрямо други осем лица, съпричастни към незаконната дейност. При извършени под ръководството на Окръжна прокуратура – Пловдив девет претърсвания в жилища и автомобили, както и четири лични обиска общо били иззети над 4 160 грама амфетамин, близо 520 грама марихуана и 281 таблетки екстази. По случая е образувано досъдебно производство в отдел „Криминална полиция“.С прокурорско постановление спрямо шестима от задържаните е взета 72-часова мярка за неотклонение. При аналогична операция пет дни по-късно криминалисти от отдела заловили друг 25-годишен жител на областния град, занимавал се с разпространение на наркотични вещества. От адреса му са иззети амфетамин с общо тегло над 175 грама, около 40 грама марихуана и електронна везна. Срещу извършителя е образувано бързо производство, задържан е за срок до 72 часа. Работата по цялостното документиране на случаите продължава под наблюдението на Окръжна прокуратура – Пловдив.", "date": "2018.02.02", "title": "Амфетамини, марихуана и екстази иззеха\nпри спецоперация в Пловдивско"}
{"url": "https://www.24chasa.bg/novini/article/6696272", "text": "България се нарежда сред водещите държави от Европейския съюз в изпълнението на политиката по отворени данни, сочи изследване на Европейския портал за данни за 2017 година, съобщава пресцентърът на Държавната агенция \"Електронно управление\". Данните за България са предоставени на Европейската комисия чрез \"Общоевропейски въпросник за оценка на състоянието на отворените данни за 2017 г. в България\". Въпросникът бе попълнен на основата на годишната обществена консултация, която Държавната агенция \"Електронно управление\" проведе с всички администрации през май и юни 2017 година, пише в съобщението. Измерването на степента на зрялост на политиката по отворените данни в продължение на три последователни години показва, че държавите членки на ЕС полагат значителни усилия, за да подобрят публикуването на отворени данни, като страната ни е сред водещите в областта. Докладът сочи още, че като цяло европейските страни са на челни позиции по отношение на отворените данни и в световен мащаб.", "date": "2018.02.02", "title": "България сред водещите в изпълнението на политиката по отворени данни в ЕС"}
{"url": "https://www.24chasa.bg/novini/article/6696304", "text": "Поведението и действията на учителките в детска градина в Бургас, в която е упражнено насилие срещу деца, са недопустими и осъдителни. Общината е предприела всички мерки, включително и с кризисни психолози, двете учителки са подали оставка, ще се търси отговорност и на директора на детската градина, заяви пред журналисти министърът на образованието и науката Красимир Вълчев, попитан дали е необходимо заради последния случай за насилие върху деца в детска градина в Бургас да има допълнително видеонаблюдение в детските градини. Министър Вълчев коментира темата след пресконференцията в НДК от заседанието на Неформалния съвет по конкурентоспособност в частта \"Научни изследвания\". В детската градина в Бургас е допуснато непрофесионално и неетично поведение, заяви образователният министър. Той отбеляза обаче, че трябва да има доверие между родителите и учителите. По думите му илюзия е, че с технически средства може да се замести доверието. \"Това са единични случаи и те не следва да хвърлят петно върху цялата учителска колегия, защото голямата част от нея работи добре и всеотдайно\", коментира министър Вълчев. Той заяви, че трябва да се намерят механизмите на ниво образователна институция - детска градина или училище, за да се реагира на подобни случаи, като този в Бургас. Подготвили сме предложения за взаимодействие и ще наредим на ръководствата на образователните институции да разработят етични правила, като такова задължение те имат по Закона за предучилищното и училищното образование - за създаването на етични кодекси, обясни министър Вълчев. Той каза, че и сега има камери в детските градини, като по информация на община Бургас - в половината от детските градини има камери. \"Това обаче е решение на ниво образователна институция и става със съгласието на родителите и на педагогическия персонал. Никой няма право да бъде сниман без негово желание, но трябва да подобрим доверието и може би камерите, в някаква степен, са начин за това, но и рискуваме да го влошим в дългосрочен план\", коментира министър Вълчев. Всички ние, сме си поверили децата на учителите, като доверието е част от съвременната образователна система и с нито една камера не може то да се замести, заяви той. Министър Вълчев каза, че у нас има над 2000 детски градини и над 4500 образователни институции и добави, че трябва да се реагира на всеки случай на непрофесионално поведение. За Бургас може да говорим, че това е осъдително поведение и трябва да има наказания, които да са справедливи, посочи образователният министър. Той се обърна към всички учители, че \"трябва да знаят, че в днешно време нищо не остава скрито, ако си позволят непрофесионално и неетично поведение, то рано или късно, ще стане видимо и ще бъде наказано\". От медиите научих, че Софийският университет спира приема на студенти в държавна поръчка по специалността \"Медицина\" за следващата учебна година, каза министър Вълчев. По думите му това не е свързано с материалната база на висшето училище, но препоръча ръководството на СУ да даде своите мотиви за това решение.", "date": "2018.02.02", "title": "Вълчев: Действията на учителките в детска градина в Бургас са недопустими"}
{"url": "https://www.24chasa.bg/novini/article/6695542", "text": "Полицията задържа 52-годишен мъж от гр. Стражица, участвал в извършването на серия телефонни измами в Габрово и в Севлиево, съобщиха от ОД МВР. Криминалисти влезли в дирите му, докато работели по разкриването на две телефонни измами, извършени на 17 януари в Габрово. Тогава по сценария „оказване на съдействие при провеждане на полицейска акция“, две жени хвърлили спестяванията си от терасите на домовете си /едната била ощетена с 650 евро, 50 лв. и златен пръстен, а другата с 500 лв./. В хода на предприетите действия по разследване на престъпленията е установено, че лицето, което взело пликовете с парите, е 52-годишен мъж от Стражица, осъждан за измами. Криминалистите установили, че мъжът е участвал в още 4 измами в Габрово и една в Севлиево, извършени през периода 17-30 януари. По познатата схема за оказване на съдействие при полицейска операция, 56-годишен габровец бил ощетен със 7300 лв., а три възрастни жени от Габрово съответно с 600 лв. и златен синджир, с 2850 лв. и с 4250 лв. От 81-годишна жена от Севлиево пък мъжът получил 640 лв. и златни накити. На 31 януари е заловен в Габрово. Част от парите и накитите са намерени и иззети. Мъжът е задържан първоначално с полицейска мярка за срок до 24 часа, а след това с постановление на прокуратурата - за срок до 72 часа. Работата по цялостното изясняване и документиране на престъпната му дейност продължава.", "date": "2018.02.02", "title": "Пипнаха 52-годишен за серия ало измами\nв Габрово и Севлиево"}
{"url": "https://www.24chasa.bg/novini/article/6695553", "text": "Иракските проправителствени сили преследват в района Туз Хурмат в северната част на провинция Салах ед Дин неизвестна допреди терористична групировка, наричана „Раят ел Бейда“ ( „Белите знамена“), предава ТАСС, позовавайки се на местни медии. Терористите нееднократно са нападали в местността позициите на шиитските формирования „Ал Хашд аш Шааби“, които воюват на страната на иракската армия. Това принуждава Багдад да изпрати в северната част на страната подкрепления, предава \"Фокус\".  Предполага се, че терористите може би са проникнали в Ирак от Сирия. Според местните медии бойците са добре подготвени и имат боен опит. Числеността на „Раят ел Бейда“ се оценява на около 500 души, като повечето от тях са кюрди, но има и бивши арабски наемници, които допреди са се сражавали на страната на „Ислямска държава“. На белия флаг на организацията е изобразена лъвска глава. Командващият на иракската бригада за бързо реагиране ген. Тамер ал Хусейни в редиците на „Раят ел Бейда“ няма членове на кюрдската въоръжена милиция „пешмерга“, която е базирана в съседен Ербил. Според генерала противникът е добре въоръжен и използва при нападение тежки оръдия и миномети. Според него новата групировка представлява реална заплаха за петролните обекти край Киркук.", "date": "2018.02.02", "title": "В Северен Ирак преследват неизвестна допреди терористична групировка"}
{"url": "https://www.24chasa.bg/novini/article/6695566", "text": "Кристофър Рей признава, че е сдържан човек. Полезна черта за шеф на ФБР, зорко следен от Доналд Тръмп. Но същевременно е решен да не се огъва пред политически натиск. И както знае, това може да му струва поста. Новият директор на американската федерална полиция бе избран едва преди шест месеца от самия президент републиканец, току-що уволнил безцеремонно неговия предшественик Джеймс Коми, обвинен в пристрастност при разследването на руската афера. Залог за стабилност? Съвсем не: реши ли президентът Тръмп, както според някои възнамерява, да бъде разкрито съдържанието на твърде оспорвана поверителна бележка, директорът на ФБР може да подаде оставка, заяви в четвъртък Си Ен Ен. Ябълката на раздора между Рей и Тръмп се крие именно в този текст от четири страници, написан от председателя на комисията по разузнавнето в Камарата на представителите, републиканеца Девин Нунес. В него се отправят нападки срещу ФБР и правосъдното министерство във връзка с подслушване на предизборния екип на милиардера в предизборната кампания от 2016 г. Кристофър Рей се противопоставя на обнародването му, за да не бъдат разгласени секретни данни, докато Доналд Тръмп вижда в него доказателство на своето твърдение, че институциите имат задни политически мисли, предаде БТА. Дори сдружението на агентите от ФБР заяви: \"Оценяваме факта, че директорът Крис Рей застава до мъжете и жените от Бюрото\". Преди този неприятен случай 50-годишният шеф на ФБР по навик се държеше резервирано, за да не губи ориентири в бурните води на агенция, редовно навличаща си президентския гняв. През август м. г. той бе утвърден на поста от Сената с огромно мнозинство едва три месеца след шумното уволнение на Коми, оглавявал разследването за евентуален сговор на екипа на Тръмп с Москва на изборите през 2016 г. Тогава днешният първи полицай в САЩ успя да се хареса и на двата лагера, твърдейки, че по-скоро ще хвърли оставка, отколкото да изпълнява политически нареждания. \"Независимост\" \"Има само един начин добре да вършиш тази работа - абсолютно независимо\", увери той пред комисията по правосъдието в Сената. \"Човек не може да се занимава с такава работа, без да е готов да подаде оставка или да го напъдят, веднага щом поискат да направи нещо или щом подкрепи нещо незаконно, противоконституционно или дори нещо морално отблъскващо\", каза Рей. Завършил твърде престижния Йейлски университет, в който се дипломира като юрист през 1992 г., нюйоркчанинът работи от 1998 г. в министерството на правосъдието, под чийто контрол е ФБР. През 2003 г. той става помощник-министър и отговаря за криминалния отдел, където негов началник е човек на име Джеймс Коми. След година там се развива и първата му истинска битка срещу политическия натиск - Джеймс Коми току-що е назначен за изпълняващ длъжността министър на правосъдието поради заболяване на министъра Джон Ашкрофт. Щом съветници на тогавашния президент Джордж Уокър Буш правят опит да се възползват от започналите протакания, за да разширят една твърде оспорвана програма за подслушвания, Джеймс Коми, Кристофър Рей и Робърт Мълър, навремето директор на ФБР, а днес оглавяващ \"руското\" разследване като независим прокурор, заплашват с оставки в знак на протест. В крайна сметка Рей напуска министерството през 2005 г. и постъпва в частната кантора \"Кинг енд Сполдинг\". Там дава правни съвети, включително на един от приближените на Доналд Тръмп, губернатора на Ню Джърси Крис Кристи, по време на политическия скандал, известен като Бриджгейт. Отново на държавна работа, скоро директорът на ФБР ще бъде изправен пред тежко изпитание. Предстои да бъде проверена решимостта му да устоява на политически натиск. Той вече заяви, че е готов. \"Чух мнозина да ме описват като сдържан човек. Никой не бива да вижда в сдържаното ми поведение липса на решимост\", предупреди Кристофър Рей на изслушването в Сената. \"Който си мисли, че няма да удрям с пълна сила като директор на ФБР, със сигурност не ме познава много добре\", заяви той.", "date": "2018.02.02", "title": "Новият шеф на ФБР Кристофър Рей: Готов съм за конфликт с Тръмп"}
{"url": "https://www.24chasa.bg/novini/article/6695570", "text": "Качеството на въздуха ще се обсъжда на Европейски форум за екоиновации в София, съобщиха от представителството на ЕК в България, цитирано от БТА.  Двайсет и първият Европейски форум за екоиновации ще се състои на 5 и 6 февруари в София Тех Парк. Той се организира съвместно от Генерална дирекция \"Околна среда\" на Европейската комисия и Министерството на околната среда и водите на България. Събитието ще бъде открито от министъра на околната среда и водите Нено Димов и от ръководителя на Генерална дирекция по околна среда на Европейската комисия Даниел Кайеха Креспо. Видеообръщение ще направи европейският комисар за околната среда, морските въпроси и риболова Кармену Вела. Сред обсъжданите теми ще са екологичните иновационни решения за подобряване на качеството на въздуха. На едно място ще се съберат компании и публични органи, които вече са успели да разработят и внедрят ефективни нови технологии или иновативни модели на бизнес и управление с онези, които търсят такива решения и практики. По-специално ще бъде обърнато внимание на замърсяването на въздуха, произтичащо от използването на енергия, транспорта и селското стопанство. Акцент в дискусиите ще бъде поставен също и върху осигуряването на финансиране за екологични иновационни решения. Форумът ще се излъчва на живо по интернет от 13.00 до 18. 00 часа на 5 февруари (понеделник) и от 09. 00 до 16. 00 часа на 6 февруари (вторник).", "date": "2018.02.02", "title": "Качеството на въздуха ще се обсъжда на Европейски форум за екоиновации в София"}
{"url": "https://www.24chasa.bg/novini/article/6695547", "text": "Ден преди втория процес срещу пловдивския топадвокат Владимир Елдъров една от ключовите свидетелки - Наталия Иванова, починала. Тя е сред пострадалите от схемата на юриста, обвинен за измами в размер на 676 485 лева. Кончината на Иванова се оказа пречка за стартиране на делото. Друг от ощетените - Илиан Арденски, пък не е бил открит на адреса си. По тази причина следващото заседание беше насрочено през март. Тогава Владимир Елдъров - син на уважавани пловдивски адвокати, ще отговаря за измама в особено големи размери. Според прокуратурата той е ощетил 29-има свои клиенти, които са пострадали при катастрофи. Елдъров ги издирвал, давал им дребни суми на ръка, а \"едрата плячка\" от застраховките оставял за себе си. В края на октомври м.г. пловдивският окръжен съд му даде 7,5 г. затвор по друго дело - за подбудителство към убийство и няколко палежа. Потърпевши от цяла България изпълниха днес залата на пловдивския районен съд за втория процес срещу Елдъров-младши.\"За да набави за себе си имотна облага, той е използвал тяхната неопитност и неосведоменост\", изтъква държавното обвинение. Ана Бодушка от Раковски разказа, че баща й Венко Карагеоргиев бил блъснат от кола, но оцелял със счупен таз. \"Не исках да съдя шофьора, беше наш познат. Но адвокат Елдъров ме откри и заяви, че ще заведе дело, защото ни се полагало обезщетение. Даде ни 2000 лева на ръка, а сумата, която е получил от застрахователя с лихвите, е 35 000 лева. Тези пари той ги е прибрал\", обясни Бодушка. Нейният баща ще бъде конституиран като частен обвинител. Чак от с. Йорданово, Силистренско, бяха дошли бабата и дядото на Севти Светославова. Детето било прегазено от пиян тракторист през 2008 г. \"Владимир Елдъров ни намери чак в Силистра. Дойде, срещна се с нас в кафене и даде на майката на убитото дете 200 лева на ръка. Каза, че ще води дело за 120 000 лева. Обеща да ни подари джипа си и увери, че ще дава още пари. Няколко пъти преведе по 400 - 500 лева и приключи\", разказа Слави Маринов, дядо на убитото дете. Според тях дъщеря им била неграмотна и каквото Елдъров й дал, тя го подписала. Според прокуратурата повечето пострадали са упълномощили адвоката да ги представлява по гражданските дела за изплащане на обезщетения на пострадали от катастрофи. Той обаче ги ощетил със суми между 700 и 35 000 лева. Ако бъде доказана вината му, законът предвижда до 8 г. затвор и конфискация на част от имуществото му. След произнасяне на първата му присъда Владимир Елдъров е в затвора с мярка \"задържане под стража\".", "date": "2018.02.02", "title": "Свидетелка издъхна ден преди мегадело за измами срещу пловдивски топадвокат"}
{"url": "https://www.24chasa.bg/novini/article/6695584", "text": "Мъж с експлозиви в багажа е бил арестуван в пътнически автобус в Коня, Централна Турция, съобщава електронното издание на в. \"Дейли сабах\". Автобусът е бил спрян в района на град Сейдишехир на път за Анталия. В багажа на 31-годишен мъж са били открити две палки динамит и взривни устройства, предаде БТА. Заподозреният е от окръг Диарбекир, Югоизточна Турция, и е бил арестуван по-рано от полицията. Той твърдял, че е откраднал динамита от строеж. Властите не съобщават подробности за мотивите или намеренията на заподозрения.", "date": "2018.02.02", "title": "Заловиха пътник в автобус с експлозиви \nв багажа в Централна Турция"}
{"url": "https://www.24chasa.bg/novini/article/6695598", "text": "Преди броени минути кметът на община Септември Марин Рачев напусна сградата на полицейското управление и обяви, че е освободен от ареста. Той каза, че освобождаването му е срещу голяма парична гаранция, но отказва да съобщи точната сума. Сподели единствено, че ще обжалва пред съда наложената гаранция и се надява тя да бъде намалена.  Рачев допълни още, че вярва в българското правосъдие, което ще докаже, че е невинен. Той бе посрещнат от десетки протестиращи в негова подкрепа, сред които беше и съпругата му Васка Рачева. Хората буквално се нахвърлиха върху него с целувки и прегръдки, скандирайки \"Рачев, Рачев!\".  Той благодари на привържениците си за подкрепата, качи се в автомобил заедно с жена си и замина в неизвестна посока. ", "date": "2018.02.02", "title": "Освободиха кмета на Септември Марин Рачев от ареста (Снимки)"}
{"url": "https://www.24chasa.bg/novini/article/6695631", "text": "Задържани са трима извършители на телефонна измама, съобщиха от Софийската районна прокуратура. Един от тях се представял за полицай, разследващ именно такъв тип измами. Той помолил жена за съдействие в \"залавянето на телефонни измамници\" и тя хвърлила от терасата на жилището си сума в размер на 515 лв. и 275 евро. Прокуратурата е повдигнала обвинения на извършителите на измамата, като двама от тях са задържани за 72 часа; ще бъде поискано от съда да ги задържи за постоянно в ареста. Третият е с мярка \"парична гаранция\" в размер на 1000 лева.", "date": "2018.02.02", "title": "Задържаха трима телефонни измамници, единият се представял за полицай"}
{"url": "https://www.24chasa.bg/novini/article/6695654", "text": "На българо-турската граница, на контролно-пропускателен пункт \"Капитан Андреево\" трафикът е интензивен на изход за товарни автомобили. Това съобщиха за Агенция \"Фокус\" от ГД \"Гранична полиция\". На българо-сръбската, българо-македонската, българо-гръцката и българо-румънската граница трафикът е нормален на всички гранични контролно-пропускателни пунктове.                                                                                                                                                                                                                                                                                                                       ", "date": "2018.02.02", "title": "Тапа от тирове на ГКПП \"Капитан Андреево\""}
{"url": "https://www.24chasa.bg/novini/article/6695661", "text": "Френският президент Еманюел Макрон смекчи предупрежденията си, отправени спрямо турската операция в северния сирийски регион Африн, след като получи силна реакция от страна на Анкара, предава Reuters. На 31 Макрон заяви, че турската операция „Маслинова клонка“ не трябва да бъде „извинение за нахлуване в Сирия“ и заяви, че иска Анкара да координира действията си със своите партньори.  , предава \"Фокус\".  „Отбелязвам, че реакцията на турския външен министър Мевлют Чавушоглу явно означава, че операцията не е нищо повече от укрепване на границата и че Турция не възнамерява да отива по-далеч от позициите си ,които е заела днес или да остава дългосрочно в региона“, заяви той на 2 февруари.", "date": "2018.02.02", "title": "Макрон смекчи тона спрямо операцията в Африн след реакцията на Турция"}
{"url": "https://www.24chasa.bg/novini/article/6695677", "text": "Президентът на САЩ Доналд Тръмп обвини министерството на правосъдието и ФБР, че демонстрират подкрепа към опозиционната Демократическа партия, предава Франс прес, цитирана от Фокус. „Водачеството и главните разследващи на ФБР и на министерството на правосъдието са политизирали свещения разследващ процес в полза на демократите срещу републиканците“, заяви Тръмп от профила си в социалната мрежа „Туитър“. Посланието му идва, докато се очаква Тръмп да одобри публикуването на секретен документ на Републиканската партия, според който има злоупотреба с правомощия в разследването на ФБР спрямо неговата предизборна кампания.", "date": "2018.02.02", "title": "Тръмп: Правосъдното министерство и ФБР подкрепят партията на демократите"}
{"url": "https://www.24chasa.bg/novini/article/6695683", "text": "Премиерът Бойко Борисов се срещна с главния изпълнителен директор и вицепрезидент на Световния еврейски конгрес Роберт Сингер, който изрази признателността си към българския народ, защитил близо 50 000 български евреи от депортация и сигурна гибел. Тази година се навършват 75 години от събитието и изключителната роля на България трябва да бъде изтъквана, посочи Сингер. Това съобщиха от пресцентъра на Министерския съвет. Министър-председателят и гостът му се обединиха около мнението, че усилията трябва да бъдат насочени към отхвърляне на езика на омразата, на екстремизма и в защита на толерантността.", "date": "2018.02.02", "title": "Борисов се срещна с вицепрезидента на Световния еврейски конгрес Роберт Сингер (Видео)"}
{"url": "https://www.24chasa.bg/novini/article/6695692", "text": "Унгарският премиер Виктор Орбан, който е яростен противник на имиграцията, намекна днес, че страната му може да последва примера на САЩ и да напусне започващите преговори за глобално споразумение за миграцията в рамките на ООН, предаде ДПА, цитирана от БТА.  \"Неприемливо е, че се формулират принципи, които противоречат на интересите на Унгария\", каза Орбан в редовното си седмично радиообръщение. \"Недвусмислен знак е, че САЩ - военно най-мощната страна в света, напусна тези преговори\", добави той. ООН подготвя глобално споразумение за безопасна и регулирана миграция, за което ще се преговаря тази година. Дискусиите се базират на необвързваща декларация, приета от световната организация през 2016 г. В миграционната криза в Европа през 2015-2016 г., когато над 1 милион души прекосиха Балканите на път към богатите страни от ЕС, Орбан се изяви като най-горещия радетел за мерки срещу нерегламентираното движение на бежанци и нелегални мигранти. Неговото правителство издигна стена по границата, за да спре преминаването през нея и прие строги закони срещу миграцията. Унгария пое риска ЕС да й наложи сериозни глоби, отхвърляйки приетата задължителна квотна система за разселване на хората, получили убежище в Евросъюза. През юли Европейската комисия започна съдебна процедура срещу Унгария, Полша и Чехия, които отказват да приемат тази система.", "date": "2018.02.02", "title": "Орбан: Унгария може да се оттегли от преговорите за миграцията в ООН"}
{"url": "https://www.24chasa.bg/novini/article/6695701", "text": "Справки от ДАНС, които са свързани с купуване на гласове през 2015 г. в цялата Пазарджишка област, са били намерени в нощното шкафче на кмета на Септември Марин Рачев. Този щрих от разследването обяви шефът на спецпрокуратурата Иван Гешев. Кой е предоставил документите на градоначалника, тепърва ще се изяснява. Рачев от днес е обвиняем за злоупотреба с обществени поръчки. Повдигнати са му обвинения за 2 престъпления - умишлена безстопанственост и неизгодни сделки. Пуснат е на свобода срещу гаранция от 250 000 лева. Тя може да бъде обжалвана пред съда. Разследващите са намерили и тефтер с бележки на кмета, в който той чинно отразявал печалбите от всяка обществена поръчка, за която прокуратурата имала съмнение, че е уредена по втория начин. Прокурор Гешев каза, че Рачев е имал предварителна информация, че нещо се готви срещу него от спецпрокуратурата, но тя била оскъдна. Като доказателство за това обвинителят посочи намерен лист с опорни точки от втора братовчедка на кмета. В него пишело как Рачев да отговаря на разследващите, когато го разпитват за съмнителните търгове. Заедно с него за аферата в общината е обвиняем и мъж, който имал задължението да се грижи за надзора по обществените поръчки в кметството. Той също не е задържан и е пуснат под парична гаранция от 10 000 лева.      ", "date": "2018.02.02", "title": "Справки от ДАНС в нощното шкафче на кмета на Септември, пуснаха го срещу 250 000 лева"}
{"url": "https://www.24chasa.bg/novini/article/6695729", "text": "Омбудсманът Мая Манолова ще изпрати становище до Комисията по въпросите за децата, младежта и спорта в Народното събрание в подкрепа на искането на група световни шампиони, спортни деятели и треньори за изменение и допълнение към Законопроекта за физическото възпитание и спорта, който предстои да бъде гледан на второ четене в парламента. Близо 1 300 елитни спортисти настояват за пожизнена премия за шампиони и медалисти от световни и европейски първенства, навършили 35 години, както и за техните треньори, извели ги на почетната стълбица. Предложението е заплащането да става само за един от извоюваните медали – този за най-високото постижение. Днес омбудсманът Мая Манолова и заместник-омбудманът Диана Ковачева се срещнаха с представители на групата на световните и европейски шампиони - двукратният световен и двукратен европейски шампион по вдигане на тежести Стефан Ботев, трикратната световна шампионка по художествена гимнастика Мария Гигова, световната и европейска шампионка по спортна акробатика Валентина Куюмджиева, световният шампион и европейски медалист по борба Руси Петров, медалистът от европейски първенства по борба Нено Ненчев, треньорът по бокс, медалист от европейски и световни първенства Михаил Таков, международният съдия по борба, европейски и световен медалист Мирослав Гочев, придружени от юриста Петър Пейчев. Общественият защитник ги увери, че ще ги подкрепи, тъй като исканията им са абсолютно справедливи. „Ако има нещо безспорно в динамичните времена, в които живеем, то това са успехите на хора като Вас, които ни карат да се гордеем, че сме българи“, каза Манолова. Сред подписалите се в подкрепа на предложението за изменение и допълнение на Закона за физическото възпитание и спорта са още боксьорът Кубрат Пулев, олимпийският шампион по борба Георги Мърков, спортният акробат и треньор Юри Инджов, волейболистът Димо Тонов, борецът Георги Янчев, спортната гимнастичка Боряна Джиджева и тежкоатлетът и дългогодишен председател на родната федерация по вдигане на тежести Антон Коджабашев. Сред предложенията, които спортистите и треньорите връчиха на Манолова, са към Министерството на младежта и спорта да бъде създадена целева извънбюджетна сметка „Премии за шампиони“, в която да постъпват средства от данъци от хазартни игри. Обясниха, че за изплащаните им ще са необходими между 15-18 млн. лв., а само за миналата година приходите от хазарт са били близо 220 млн. лв. Те настояват още за предимство при кандидатстване за работа в сферата на образованието като учители по физическо възпитание.", "date": "2018.02.02", "title": "Мая Манолова и Кобрата подкрепиха искането на 1 300 спортисти за пожизнена премия"}
{"url": "https://www.24chasa.bg/novini/article/6695747", "text": "Опасен рецидивист, издирван след влязла в сила поредна присъда, е задържан под стража с решение на Варненския окръжен съд. 36-годишният Янчо Янков бил спипан, след като задигнал дамска чанта. По искане на окръжна прокуратура в морската столица Янчо остава в ареста с постоянна мярка за неотклонение задържане под стража. Той е задържан на 30-и януари, след като със сила успял да измъкне от ръцете на жена чантата й. В нея имало мобилен телефон, две СИМ-карти, свидетелство за управление на МПС, пари и две устройства за преносима памет. Стойността на отнетото със сила при грабежа е над 300 лева. Мярката за неотклонение е крайна, тъй като Янчо има множество криминални регистрации и е осъждан за същите престъпления. Държавното обвинение смята, че с по-лека мярка той бил се укрил от съдебно преследване и може да осуети привеждането в изпълнение на влязла в сила присъда за друго престъпление. Обвиняемият няма и постоянен адрес. Престъплението, за което е привлечен като обвиняем, се наказва с лишаване от свобода от 5 до 15 години, като съдът може да постанови и конфискация до една втора от имуществото му, ако бъде признат за виновен.", "date": "2018.02.02", "title": "Рецидивист в ареста за открадната чанта"}
{"url": "https://www.24chasa.bg/novini/article/6695312", "text": "50-годишен мъж е блъснат от лек автомобил на пешеходна пътека в Самоков. Това съобщиха от ОДМВР - София. Сигналът за инцидента е подаден около 12.30 часа вчера в РУ - Самоков. Пешеходецът е блъснат на ул. „Македония“ в града. При огледа на местопроизшествието полицейските служители установили, че лек автомобил „Шевролет“ е ударил пресичащ на пешеходна пътека 50-годишен мъж. Пострадалият е настанен за лечение с фрактура на дясна ключица без опасност за живота. По случая е образувано досъдебно производство.", "date": "2018.02.02", "title": "Кола блъсна 50-годишен на зебра в Самоков"}
{"url": "https://www.24chasa.bg/novini/article/6695319", "text": "Русия издаде предупреждение за пътуванията на своите граждани и им препоръча да мислят внимателно, преди да заминават в чужбина, защото САЩ преследвали руснаците по целия свят, за да ги арестуват, предаде Ройтерс. В съобщението на руското министерство на външните работи се отправя предупреждение към руските граждани, че когато пътуват зад граница, съществува сериозна заплаха да бъдат арестувани от други страни по искане на Вашингтон, след което да бъдат екстрадирани в САЩ, предава БТА.  \"Въпреки призивите ни да се подобри сътрудничеството между компетентните органи в САЩ и Русия американските специални служби на практика продължават да \"преследват\" руснаците по целия свят\", се казва в предупреждението за пътуванията. \"При това положение категорично настояваме руските граждани внимателно да обмислят всички рискове, когато възнамеряват да пътуват зад граница\", заяви министерството. Ведомството посочва, че от началото на 2017 г. в чужбина са били задържани над десет руснаци с американско участие. Като пример се посочва задържането в Испания, Латвия и Гърция на най-малко четирима руски граждани по обвинения от властите в САЩ в киберпрестъпления. Миналата година действията на САЩ срещу заподозрени в киберпрестъпления руснаци са достигнали рекордни равнища. През 2017 г. седем руснаци са били арестувани или изправени на съд в САЩ и други страни по такива обвинения при средно двама годишно в предишните шест години. Министерството цитира и случая на Станислав Лисов, обвинен, че е създал компютърен вирус, който атакувал клиентите на финансови институции и причинил щети за милиони долари. Миналата година той бил екстрадиран в САЩ от Испания. Споменават се и случаи преди този, като задържането на Малдивите през 2014 г. за киберпрестъпления на руския гражданин Роман Селезньов, което министерството определя като отвличане от американски агенти. В съобщението, което беше публикувано вчера, към руските граждани се отправя и предупреждение, че след като бъдат екстрадирани и са в ръцете на американската съдебна система, към тях ще бъде проявено пристрастно отношение. Държавният департамент на САЩ отказа коментар.", "date": "2018.02.02", "title": "Руското МВнР: САЩ преследват руснаци по целия свят, за да ги арестуват"}
{"url": "https://www.24chasa.bg/novini/article/6695321", "text": "Президентът Румен Радев наложи вето на Закона за изменение и допълнение на Закона за посевния и посадъчния материал заради направените с него изменения в Закона за опазване на земеделските земи. Държавният глава не е съгласен с правилата относно промяната на предназначението на земеделските земи. Това съобщиха от прессекретариата на президентството.  Според Румен Радев тези правила не изпълняват конституционното задължение на държавата за особена закрила на земята и не гарантират промяна на предназначението на обработваемите земи само по изключение при доказана нужда. Според президента Радев промени в законодателството, които засягат основни начала на Конституцията, трябва да преминават през всички етапи на законодателния процес. Само така може да се гарантира прозрачност и да се даде възможност на всички заинтересовани лица да изразят своето мнение. * * * М О Т И В И за връщане за ново обсъждане в Народното събрание на разпоредби от Закона за изменение и допълнение на Закона за посевния и посадъчния материал, приет от 44-то Народно събрание на 24 януари 2018 г. Уважаеми народни представители, Споделям основната цел промените, направени със Закона за изменение и допълнение на Закона за посевния и посадъчния материал - необходимостта от оптимизиране на изискуемите документи при заявяване на административни услуги. Не съм съгласен с част от Преходните и заключителните разпоредби на този закон, които изменят Закона за опазване на земеделските земи, свързани с правилата за промяна на предназначението на земеделските земи. Съгласно чл. 21, ал. 1 от Конституцията земята е основно национално богатство, което се ползва от особената закрила на държавата и обществото. Земята е основно национално богатство, защото е източник и основа за всички други блага и има ограничена площ. Тези характеристики на земята предопределят и систематичното място на нейната уредба в Глава първа „Основни начала“ на Конституцията. Поради всичко това земята несъмнено е богатство със стратегическо значение за българската държава. Предвид тази ценност на земята като благо от най-висш порядък за цялото общество в чл. 21, ал. 2 от Конституцията се прогласява принципът за използването на обработваемата земя само за земеделски цели, като промяна на нейното предназначение се допуска по изключение при доказана нужда. Конкретните условия и ред за промяната на конституционно дефинираното предназначение на земеделската земя подлежат на уредба със закон. Този закон трябва да остане в конституционно очертаната рамка и да допуска по изключение и при доказана нужда промяната на предназначението на земеделската земя. В този смисъл целта на Закона за опазване на земеделските земи (ЗОЗЗ) е да регламентира такива условия и ред, чрез които да се изпълни конституционната повеля за особена закрила на земеделската земя. Считам, че направените в Преходните и заключителните разпоредби на Закона за изменение и допълнение на Закона за посевния и посадъчния материал промени в ЗОЗЗ не са релевантни към предвидената в Конституцията особена закрила на земята като основно национално богатство. По силата на § 28, т. 5 (относно чл. 21, ал. 1 и 5 ЗОЗЗ) отпада изискването за представяне на проект на подробен устройствен план (ПУП) при започване на процедурата за промяна на предназначението на земеделските земи. Така се създава неяснота относно конкретните параметри на инвестиционното намерение и не се доказва нуждата, която е конституционна предпоставка за промяната на предназначението. С § 28, т. 7, б. „а“ (относно чл. 24, ал. 1 ЗОЗЗ) отпада задължението на заинтересованото лице след влизане в сила на решението за утвърждаване на окончателна площадка и/или трасе да внесе ПУП, което създава възможност за безкрайна във времето валидност на решението за промяна на предназначението. Разпоредбата на § 28, т. 11 (относно чл. 34, ал. 1 и 2 ЗОЗЗ) променя началния момент, от който започва да тече 1-годишният срок за искане за промяна на предназначението на земята – от влизането в сила на ПУП, а не както досега – от влизане в сила на решението за утвърждаване на окончателна площадка. Така се създава безсрочна валидност на решенията за утвърждаване на площадки, защото след промяната в чл. 24, ал. 1, където отпада задължението за започване на изработване на ПУП от заинтересованото лице, такова изработване може изобщо да не започне. Този неблагоприятен ефект ще се прояви и по отношение на заварените производства, за които по силата на § 31 ще се прилагат новите правила за сроковете по чл. 34. С § 30 се дава възможност на лицата, които са пропуснали удължения през 2012 г. 6- годишен срок, да поискат потвърждаване на решението за промяна на предназначението на земеделската земя за неземеделски нужди. Няма обаче срок, в който може да се поиска това потвърждение, тъй като ал. 7 на § 30 предвижда отпадането на правното действие само на потвърдените решения за промяна на предназначението. По този начин с разпоредбата се дава възможност за валидиране на загубили сила решения за промяна на предназначението, без да има срок, в който това може да бъде поискано. Освен това с ал. 6 се предвижда възстановяване на заплатената такса, ако органът не потвърди, а отмени решението за промяна на предназначението на земята. Предвид начина на внасяне на предложенията за тези промени липсва яснота за отражението на задължението за възстановяване на таксите върху публичните финанси. С тези промени уредбата стимулира собствениците на земеделски земи да променят предназначението им и в много продължителен период от време да не реализират своите нужди, изчаквайки удобен момент, в който ще има инвестиционен интерес. В резултат на това общественият интерес е засегнат, тъй като земите с променено предназначение ще пустеят. Те не могат вече да се използват за земеделски цели, а строителството още не е започнало. Подменя се целта на закона – опазването на земеделските земи и се поставя под съмнение съответствието на приетата уредба с чл. 21 от Конституцията. Водя се от убеждението, че промени в законодателството, които засягат основни начала на Конституцията, трябва да преминават през всички етапи на законодателния процес. Само така може да се гарантира прозрачност и да се даде възможност на всички заинтересовани лица да изразят своето мнение. В никакъв случай не оспорвам правото на народните представители да правят предложения след приемането на законопроект на първо гласуване, но предложенията не трябва да противоречат на принципите и обхвата на приетия на първо гласуване законопроект. В този смисъл е и чл. 84, ал. 2 от Правилника за организацията и дейността на Народното събрание, както и мотивите на Решение 5 от 2015 г. на Конституционния съд (Обн. ДВ, бр. 78 от 2015 г.). Включването на промени в ЗОЗЗ, които водят до необосновано разширяване на възможностите за промяна на предназначението на земеделските земи в преходни и заключителни разпоредби на друг закон, създава впечатление, че се цели избягване на широкото публично обсъждане и подробното мотивиране на предлаганите промени. Считам, че народните представители дължат на всички, които те представляват, ясно, мотивирано и открито обсъждане на правилата за промяна на предназначението на земеделските земи. Уважаеми народни представители, Въз основа на изложените мотиви упражнявам правото си по чл. 101, ал. 1 от Конституцията на Република България да върна за ново обсъждане § 28, т. 5, т. 7, б. „а“ и т. 11, § 30 и § 31 от Преходните и заключителните разпоредби на Закона за изменение и допълнение на Закона за посевния и посадъчния материал, приет на 24 януари 2018 г.", "date": "2018.02.02", "title": "Радев наложи вето върху закона за застрояването на земеделски земи"}
{"url": "https://www.24chasa.bg/novini/article/6695328", "text": "Приемът на студенти в специалността \"Медицина\" на Медицинския факултет на Софийския университет е нулев. Това съобщиха от СУ \"Св. Климент Орхидски\" днес. На заседанието си, проведено на 31 януари 2018 година, Академичният съвет одобри предложението за прием на студенти в Софийския университет за следващата учебна година. По предложение на Факултетния съвет на Медицинския факултет приемът в специалност „Медицина“ държавна поръчка за учебната 2018/2019 година ще бъде нулев, гласи съобщението, публикувано на сайта на Университета. ", "date": "2018.02.02", "title": "Без държавна поръчка в Медицинския факултет на Университета за 2018/2019 г."}
{"url": "https://www.24chasa.bg/novini/article/6695343", "text": "Китай успешно изведе в орбита с ракетата-носител \"Чанчжън-2С\" спътника за наблюдение на електромагнитните полета \"Чжанхън-1\", съобщи ТАСС. Стартът на космическия апарат е бил осъществен в 9:51 часа българско време от космодрума Цзюцюан в северозападната провинция Гансу. \"Този спътник ще предостави на КНР нови технически възможности за осъществяването на научни изследвания при изучаването на природата на земетресенията, на космическото пространство и на системите на Земята, заяви заместник-ръководителят на инженерното управление на проекта Чжао Цзян, предава БТА. КНР активно развива своята космическа програма. Успоредно с метеорологичните спътници в страната се разработват технологии за изследване на астероиди и на Марс. Интензивното изучаване на повърхността на Червената планета китайските учени планират в периода 2020-2025 година.", "date": "2018.02.02", "title": "Китай изведе в орбита спътник за наблюдение на електромагнитните полета"}
{"url": "https://www.24chasa.bg/novini/article/6695350", "text": "\"Никога не съм си променяла мнението по въпроса за Истанбулската конвенция. Вече не ми изглежда като объркване, а като кампания.\" Това заяви лидерът на БСП Корнелия Нинова пред журналисти в парламента по повод обвиненията на ПЕС, че по документа си е променила мнението, след като през декември 2017 г. го е подкрепяла. \"По темата \"домашно насилие\" ние с ПЕС нямаме различия. Имаме по \"социален пол\" и \"нестандартни роли на пола\". Демократично е и в ПЕС, и в България, и в Европа да има различно мнение. Първата версия беше, че сме подкрепили, втората - че не сме гласували. Не знам какво ще бъде третото. Никога на международен форум не съм гласувала \"за\" конвенцията. На заседанието на Съвета на ПЕС цялата българска делегация не е присъствала в залата. Показва се списъкът на регистрираните делегати за участие в съвета\", отсече Нинова. Но не пожела да персонализира дали атаката идва от лидера на ПЕС Сергей Станишев. Ако той я бил поканил на откриването на центъра за жертви на насилие в Перник днес, тя щяла да отиде, но е я поканил.", "date": "2018.02.02", "title": "Нинова: Срещу мен се води кампания"}
{"url": "https://www.24chasa.bg/novini/article/6695327", "text": "Прахосмукачка, която само почиства дори пространствата под мебелите, е една от новостите на изложението \"Дибла-идеи и продукти за интериора\", което ще се проведе в Пловдив от 21 до 25 февруари. На форума ще бъдат демонстрирани модерните тенденции в дизайна на жилищни и обществени сгради. Спектърът от изделия обхваща всички детайли: от настилките и облицовките през обзавеждането до мазилките и таваните. Новата инициатива разширява изложбата за оборудване за хотели и заведения \"Хорека Пловдив\" и се осъществява съвместно с националната платформа за интериорен и продуктов дизайн „Дибла“. Ще бъдат представени атрактивни водни и светлинни ефекти и нестандартни решения за вътрешни пространства. Мебелите са една от основните теми на изложението. Посетителите ще могат да видят луксозни дизайнерски серии и иновативни изделия от масивна дървесина. Сред атракциите на форума е и уред за прозорци, който намалява наполовина времето за измиването им. \"Дибла\" е част от мегафорума за агробизнес, вино и храни, който включва изложбите \"Агра\", \"Винария\", \"Фудтех\", \"Апи България\", \"Вкусове на Италия\". Те ще се проведат по същото време.", "date": "2018.02.02", "title": "Прахосмукачка робот показват на изложение в Пловдив"}
{"url": "https://www.24chasa.bg/novini/article/6695356", "text": "Правителството на Турция въведе данъчни облекчения и привилегии за реализацията на проекта \"Турски поток\", се казва в циркулярно писмо на кабинета, публикувано в петък в официалния правителствен вестник \"Ресми газете\", съобщи ТАСС, цитирана от БТА.  Според документа с данъци няма да се облагат дейностите, които се провеждат в рамките на \"Турски поток\" в изключителната икономическа зона в Черно море, а също на континенталния шелф. За реализацията на проекта, с изключение на \"Сухопътна част 1\", данъчните и митническите облекчения ще засегнат необходимите транспортни средства, осъществяващи превози, техническите установки, корабите, тръбите, други материали, оборудването, компонентите и резервните части. Тези облекчения ще бъдат приложени след като руската страна регулира всички необходими законодателни формалности, се казва в циркуляра. \"Газпром\" започна на 7 май 2017 г. строителството на морския участък на газопровода \"Турски поток\" в руското крайбрежие на Черно море.", "date": "2018.02.02", "title": "Въведоха данъчни облекчения за проекта \"Турски поток\""}
{"url": "https://www.24chasa.bg/novini/article/6695371", "text": "Преподавателят Светла Петрова от ДГ „Брезичка“ в к-с „Славейков“ е подала оставката си тази сутрин, съобщиха за „Фокус“ от пресцентъра на Община Бургас. От вчера тя беше в болничен, като беше обявено, че ще бъде извършена проверка за истинността му, но тази сутрин Петрова е депозирала молбата си за напускане. Още вчера другият преподавател Милена Иванова също подаде оставката си сама. Освободена е и пом.-възпитателката Ваня Стоянова. Днес е последният работен ден на директора Събка Недева. От понеделник ще се назначи друг специалист, който ще изпълнява временно длъжността „директор“, а с децата ще работят други педагози. До края на другата седмица ще бъде монтирано видеонаблюдение.", "date": "2018.02.02", "title": "Още една от учителките в детската градина в Бургас подаде оставка (Видео)"}
{"url": "https://www.24chasa.bg/novini/article/6695386", "text": "Европейският комисар по разширяването Йоханес Хан в интервю за виенския вестник \"Курир\" заяви, че 2025 година е рамкова дата за прием на нови членки, а Сърбия може да я постигне, само ако бързо направи важни реформаторски стъпки и трайно и задължително нормализира отношението си към Косово, съобщи Танюг, цитирана от БТА.  Както всички други кандидати за прием в ЕС, и Сърбия трябва да се концентрира върху три приоритета - укрепване на демокрацията и правовата държава, икономически реформи и пазар на труда, както и регионално помирение със съседите, заяви Хан. Попитан колко пари получава Сърбия от ЕС за периода 2014 - 2020 г., Хан обясни, че за този период е предвидена присъединителна помощ в размер на 1,5 милиарда евро, преди всичко за секторите демократизация, върховенство на закона, човешки права, икономика и иновации, защита на околната среда, инфраструктура, образование и заетост. Тази помощ е инвестиция в сигурността на Европа и нашето благосъстояние. Тя помага за европеизацията на страната в дългосрочен план, подчерта той. Еврокомисарят изтъкна, че Сърбия е исторически и политически, както и икономически, централен актьор в региона и напредъкът на Белград в посока ЕС би имал стабилизиращо, позитивно действие върху съседите. Но, както изтъкнах, важни са индивидуалните постижения. Разширяването на ЕС е регата, а не конвой, каза Хан.", "date": "2018.02.02", "title": "Йоханес Хан: 2025 година е рамкова за прием на нови членки в ЕС"}
{"url": "https://www.24chasa.bg/novini/article/6695393", "text": "Част от белите мечки в Арктика губят тегло по време, когато трябва да трупат килограми. Принудителната диета, на която са подложени заради глобалното затопляне, тревожи учените, тъй като влошава шансовете за оцеляването на хищниците от застрашения вид, съобщават световните информационни агенции, позовавайки се на публикация в сп. \"Сайънс\". Специалистите обвиняват климатичните промени за изтъняващата ледена покривка на Северния ледовит океан, от която зависят ловът и прехраната на белите мечки. За целите на настоящото изследване учени са \"шпионирали\" девет женски екземпляра през пролетта на 2014, 2015 и 2016 г. в продължение на между осем и 11 дни. Животните са били оборудвани с техника за проследяване и камери, както и с мечешкия еквивалент на устройството Фитбит, отчитащо активността. Кръвните показатели и теглото на хищниците също са били проследени, предаде БТА.  Учените са установили, че пет от мечките, чието средно тегло е било 175 килограма, са отслабнали. Четири от тях са изгубили 10 или повече процента от телесната си маса. Едно от животните е отслабнало с 23 килограма само за девет дни, като е изгубило не само запаса си от мазнини, но и мускулна маса. \"Говорим за сериозна загуба на тегло\", казва ръководителят на изследователския екип Антъни Пагано от Калифорнийския университет в Санта Крус. Специалистите са изучавали белите мечки през пролетта, когато е обичайно те да наддават на тегло, за да се подготвят за размножаване и отглеждане на малките си, и да натрупат резерв за суровата зима. Тъй като ледената покривка в региона изтънява повече и по-рано в резултат на глобалното затопляне, за хищниците обаче става все по-трудно да хващат тюлени дори в разгара на ловния сезон. Ледената покривка е съществена за лова при белите мечки - те просто седят върху плаващи ледени късове и чакат тюлените да изплуват, за да си поемат въздух. Заради изтъняването и пропукването на леда обаче на хищниците се налага да изминават по-големи разстояния - до 250 километра за кратък период от време, често с плуване, като последствията са неблагоприятни за тях - загуба на енергия, хипотермия и риск от гибел. Изследователите преди са смятали, че тъй като нямат естествени врагове и ловните им методи не са свързани със сериозно физическо изтощение, белите мечки не изразходват големи количества енергия. Авторите на настоящото проучване обаче са установили, че хищниците изгарят 60 процента повече енергия, отколкото се е смятало досега - средно 13 200 калории дневно за женска мечка. \"Настоящото проучване е прекрасен пример за синхрона между дадено животно и заобикалящата го среда. За беда обаче специализираният начин на живот на белите мечки, който навремето им е помагал да оцеляват в изключително суров хабитат, сега ги поставя на ръба на оцеляването\", казва Тери Уилямс от изследователския екип.", "date": "2018.02.02", "title": "Белите мечки \"изнемогват\" от глад"}
{"url": "https://www.24chasa.bg/novini/article/6695420", "text": "Да хващаме бика за рогата и бързо да успокоим обществото с референдум искат ли българите еднополови бракове, трети пол и джендър идеология. Това призова вицепремиерът Красимир Каракачанов в кулоарите на парламента. \"Не налагам на никого какво ще прави под юргана, но във време на демографска криза да учим децата как да си сменят пола, вместо да ги учим на традиционни ценности...\", гневен е съпредседателят на \"Обединени патриоти\" и лидер на ВМРО.", "date": "2018.02.02", "title": "Каракачанов: Бързо референдум - искат ли българите еднополови бракове!"}
{"url": "https://www.24chasa.bg/novini/article/6695391", "text": "Момиче на 15 г. е в ареста заради хулиганска проява, съобщиха от пловдивската полиция. Около 18.30 часа вчера тийнейджърката била отведена в Първо РУ след получен сигнал че нарушила обществения ред и нанесла удари на продавачка в магазин на ул. „Арх. Евлоги“ в града. Намесили клиенти и извели агресивното момиче. По случая е образувано бързо производство. Уведомена е районната прокуратура. Разследващите отказват информация за причините за нападението.", "date": "2018.02.02", "title": "15-годишна в ареста, набила продавачка в Пловдив"}
{"url": "https://www.24chasa.bg/novini/article/6695410", "text": "Допълнителни полицейски сили ще бъдат разположени във френския пристанищен град Кале  . Френският министър на вътрешните работи Жерар Колон предупреди за тревожно увеличаване на насилието, предаде Асошиейтед прес. Пред репортери в Кале Колон заяви днес, че петима от пострадалите са били ранени при стрелба с огнестрелно оръжие в снощните сблъсъци. Той заяви, че зад това стоят \"напълно организирани\" банди. Полицията издирва заподозрян афганистанец за стрелбата, но не е извършвала никакви арести, предава БТА. Колон заяви, че в момента към Кале пътуват две допълнителни полицейски подразделения и предупреди, че напрежението расте в този град с голямо струпване на мигранти, които се надяват да преминат Ламанша и да достигнат Великобритания. Властите заявиха, че след раздаване на хранителни дажби е имало бой между афганистански и еритрейски мигранти с тояги и камъни, след което избухнала стрелбата. Огнестрелните оръжия са рядкост сред мигрантите. През 2016 г. френските власти затвориха огромен мигрантски лагер в района на Кале.", "date": "2018.02.02", "title": "Изпращат още полиция в Кале след снощната престрелка между мигранти"}
{"url": "https://www.24chasa.bg/novini/article/6695428", "text": "Около 200 човека са се събрали пред полицията в Септември в очакване кметът на общината Марин Рачев да бъде освободен от ареста. Както е известно,  . Около 8 часа тази сутрин негови привърженици, организирани от кметове на населени места от общината, започнаха протест пред сградата на общината с искане за освобождаването на Рачев. Около 11 часа протестът се премести пред полицията, след като плъзна новината, че около обяд кметът Рачев ще бъде освободен под парична гаранция. Засега това не е потвърдено от нито една официална институция.  Към момента протестът е мирен, няма ексцесии, а полицейски кордон е блокирал подстъпите към сградата на местното полицейско управление.", "date": "2018.02.02", "title": "200 чакат пред полицията в Септември освобождаването на Марин Рачев"}
{"url": "https://www.24chasa.bg/novini/article/6695438", "text": "Специализираната прокуратура повдигна обвинения на осем гранични полицаи от ГКПП „Малко Търново“ за участие в организирана престъпна група за получаване на подкупи от преминаващи границата български и чужди граждани. Това съобщиха от пресцентъра на Специализираната прокуратура. Участниците в групата са привлечени към наказателна отговорност на 31 януари 2018 г. по приключило разследване на ДАНС и Дирекция „Вътрешна сигурност“ на МВР под надзора на Специализирана прокуратура. Събраните до момента доказателства сочат, че групата действала от декември 2016 г. до декември 2017 г. Граничните полицаи са искали и получавали от преминаващи границата неголеми суми в лева и други валути – средно между 20 и 60 лева. Парите били събирани в „обща каса“, най-често при конкретен началник на смяна, а след края на работния ден са били разпределяни помежду участниците. Подкупи са искани и получавани от пътуващи при нередности в документите им – например при извеждане на деца от един родител, без пълномощно от другия. Стюарди на автобуси и шофьори на чужди камиони са плащали, за да минат по бързо бариерата, в т.ч. за да не бъдат проверявани обстойно багажите и товарите. Специализираната прокуратура е поискала отстраняване от работа на обвинените гранични полицаи. С прокурорски постановления на всеки от тях е наложена мярка за неотклонение „Парична гаранция“.", "date": "2018.02.02", "title": "Обвиниха 8 гранични полицаи от ГКПП „Малко Търново“ за прибиране на подкупи"}
{"url": "https://www.24chasa.bg/novini/article/6695452", "text": "По данни на агенцията на ООН по миграцията най-малко 90 души може да са загинали, след като корабът им е потънал край бреговете на Либия, предава AFP. „Съобщава се, че най-малко 90 мигранти са се удавили, след като корабът им се преобръща край бреговете на Либия в петък сутринта“, пише в официално заявление на Международната организация за миграцията в официално свое заявление. Допълва се, че „10 тела вече са изплували на бреговете на страната“, предава \"Фокус\".", "date": "2018.02.02", "title": "Кораб с 90 мигранти потъна край Либия"}
{"url": "https://www.24chasa.bg/novini/article/6695479", "text": "Мерките за сигурност в италианската столица ще бъдат издигнати на най-високо ниво за посещението на турския президент Реджеп Тайип Ердоган в Рим, съобщава турската частна телевизия НТВ, цитирана от БТА.  За безопасността на турския държавен глава ще бдят 3500 служители от сигурността. Безпрецедентни мерки ще са в сила в италианската столица по време на 24-часовото посещение на Ердоган. Във връзка с визитата е обявена \"зелена зона\" в центъра на града, за да се попречи на всякакви протестни инициативи или демонстрации на Кюрдската работническа партия (ПКК), отбелязва телевизията. Маршрутът на Ердоган през столицата ще бъде следен през наблюдателните и охранителните камери, планирани са алтернативни пътища за кортежа на президента. По време на посещението ще бъдат затворени за движение някои пътни артерии. Кортежът ще бъде следван от линейки и пожарни коли, а за обезпечаване на охраната на турския държавен глава в Рим ще пристигнат подкрепления от съседни градове. НТВ посочва, че подобни мерки не е имало дори за посещения на президенти на САЩ в Италия, когато охраната не е наброявала повече от 3000 души. Ердоган ще замине в неделя вечерта на посещения в Италия и Ватикана. Срещи там турският президент ще има с папа Франциск и президента и премиера на Италия Серджо Матарела и Паоло Джентилони.", "date": "2018.02.02", "title": "3500 души ще пазят Ердоган в Рим"}
{"url": "https://www.24chasa.bg/novini/article/6695492", "text": "Председателството за нас, българите, не е просто ротация, не е просто излизане под светлината на прожекторите, а е въпрос на чест, на сбъдната мечта. Надявам се тази вечер всички да усетят частица от нашия дух, светоусещане, талант. Убеден съм, че всички меломани ще почувстват естетическа наслада, ще си тръгнат одухотворени от залата. На добър час на Българското председателство за по-добри дни на обединена Европа! Това каза на официалното откриване на Българското председателство на Съвета на ЕС в Брюксел министърът на културата Боил Банов, цитиран от пресцентъра на министерството на културата. На концерта в центъра за изкуства \"Бозар\" присъстваха премиерът Бойко Борисов, президентът Румен Радев, вицепрезидентът Илияна Йотова, министърът за Българското председателство Лиляна Павлова, представители на дипломатическия корпус и на водещите институции в Брюксел, чуждестранни и български културни дейци. Приветствия отправиха министър-председателят Бойко Борисов, президентът Румен Радев, министърът за Българското председателство на Съвета на ЕС Лиляна Павлова и генералният директор на \"Бозар\" Пол Дюжарден. Програмата на концерта включваше емблематични произведения от българската класика и фолклор и от европейската музика, представени от Софийската филхармония с диригент Найден Тодоров, хор \"Ваня Монева\" с диригент Ваня Монева и със специалното участие на сопраното Соня Йончева и пианиста Людмил Ангелов. В зала \"Henry le Boeuf Theatre\" прозвучаха \"Увертюра\" на Веселин Стоянов, \"Корени\" на Александър Текелиев, четири арии от знакови опери на Верди, един от най-красивите концерти за пиано и оркестър в европейската класика - no. 2, op. 21 от Фридерик Шопен и българските народни песни \"Полегнала е Тудора\" и \"Бре, Петрунко\".", "date": "2018.02.02", "title": "Боил Банов: Председателството на Съвета на ЕС за нас е въпрос на чест"}
{"url": "https://www.24chasa.bg/novini/article/6695497", "text": "От частната МБАЛ „Вива Медика” във Враца заплашиха, че могат да прекратят работа и да спрат приема на пациенти след като от държавната болница отказаха да преподпишат изтеклия в края на 2017 г. договор с нея за клинична лаборатория. За ситуацията пък нито една от болниците не уведомила здравната каса във Враца, каквото е изискването. „Вива Медика” от години работи на територията на държавната болница в наета от нея сграда без да плаща наем и развивайки сходна медицинска дейност, което законът забранява. Без договор за клинична лаборатория пък и двете болници търпят огромни загуби. Междувременно от районната колегия на Български лекарски съюз във Враца подкрепиха с нарочно обръщение лекарите в държавната МБАЛ „Хр. Ботев” и възразиха против приетата програма на здравното министерство за закриването и сливане на отделения и съкращаване на медицински персонал. Според БЛС във Враца в условията на кадрови дефицит и действителността да се работи срещу част, или без заплащане за дейността, съкращаването на медицински кадри и отделения е недалновидно и ще влоши допълнително тежката финансова ситуация на болницата. „Очевидни са щетите за пациентите от закритите вече отделения по съдова хирургия и инфекциозни заболявалия, напомнят от съюза. - Болните хора сега са принудени да търсят помощ в Бяла Слатина и Монтана. Немислимо е да напускат МБАЛ „Хр. Ботев” утвърдени капацитети-лекари, както и младите колеги, чиято специализация е бъдещето на здравеопазването в града. Необходимо е по спешност да се изработи план за дофинансиране на дейностите, а не съкращаване, закриване и задълбочаване на разрухата в здравеопазването на Враца.”", "date": "2018.02.02", "title": "Врачанските лекари скочиха срещу оздравителния план за държавната болница"}
{"url": "https://www.24chasa.bg/novini/article/6695480", "text": "Окръжна прокуратура – Велико Търново внесе в съда обвинителен акт срещу 66-годишен мъж, който при управление на бетоновоз, причинил смъртта на жена. Обвинението срещу Васил К. е за това, че на 26 ноември 2016 г. в гр. Горна Оряховица, в двор на предприятие „Сага – 2000“ ООД, като шофьор на специален автомобил, поради немарливо изпълнение на занятие, представляващо източник на повишена опасност – управление на специален автомобил бетоновоз, причинил смъртта на Ценка Х. Престъпление по чл. 123, ал.1 от НК. Около 12,30 ч. обвиняемият спрял управлявания от него автомобил на бетоновия възел, като изчаквал да бъде натоварен с необходимото количество бетон. В същият момент пострадалата вървяла през плаца, спряла да разговоря с работник и като приключили разговора, продължила към бетоновия възел, където по това време бил бетоновоза. След напълването му и измиване на фунията, работник дал знак с ръка на шофьора, че е готов. Тогава обвиняемият започнал движение с автомобила напред и блъснал жената. В резултат на катастрофата жената починала. Предстои насрочване на делото за разглеждане от съда.", "date": "2018.02.02", "title": "Изправят на съд шофьор на бетоновоз,\nпрегазил жена в Горна Оряховица"}
{"url": "https://www.24chasa.bg/novini/article/6694459", "text": "Две седмици преди изтичането на срока на разследване на случая с убийството на 7-годишната Дамла Муса от Момчилград в окръжната прокуратура в Кърджали все още не са наясно дали ще искат удължаването му. Двумесечният срок, предвиден в закона, изтича на 17 февруари. Едва тогава ще стане ясно дали обвинителният акт срещу направилия пълни самопризнания 25-годишен Мехмед Хасан ще бъде внесен в съда. Дотогава Мярката му беше наложена от окръжния съд два дни след задържането му. По време на заседанието Мехмед заяви, че желае да остане в ареста. Според разследващи обвиненият в убийство се страхува да не бъде върнат в Момчилград, където да го застигне гневът на съгражданите му. “Казват, че Фатме, майката на Мехмед, ходи всеки петък на свиждане в Кърджали и двамата се срещат за половин час”, твърди Емине Юсеин, роднина на семейството на Дамла. Тя не е срещала майката на убиеца, която избягвала да се появява на публични места в града. Родителите на Дамла са в Момчилград и все още не са се отърсили от шока след убийството. Бащата, който преди смъртта на момичето работеше в Белгия, сега е в родния си град. Семейство Муса все още не живее в жилището си, а при роднини. “Ходим всеки ден на гроба на Дамла. Плачем и се молим за душата на малкото ангелче”, казва Емине Юсеин.   Тя и останалите роднини на Дамла не знаят на какъв етап е разследването по случая. Не са наясно и с мотивите за престъплението. От прокуратурата категорично отказват да посочат защо Мехмед е убил Дамла. По неофициална информация причина за убийството са пари. В деня, преди да извърши престъплението, Мехмед поискал от Садет - майката на детето, пари назаем и тя му дала 50 лева. Мехмед решил, че в жилището ѝ има още. Използвал, че жената е нощна смяна, за да търси пари от апартамента. Влязъл в дома на 17 декември призори, но Дамла се събудила уплашена и извикала. Тогава мъжът След това напуснал жилището, без да вземе нищо от него. Малко след убийството майката на Дамла се прибрала от нощна смяна и открила тялото на момичето. На лицето му имало залепено тиксо. “Опитах се да направя сърдечен масаж. Телцето беше още топло. Майката ме питаше: “Бие ли сърцето?”, а аз ѝ отговорих положително. Нямаше как да ѝ кажа, че не усещам сърцето на Дамла”, разказа Стефка Николова. Тя живее един етаж под семейство Муса. Чула виковете на майката и излязла навън, когато Садет и друга съседка вече изнасяли детето по стълбището. Пристигналият малко по-късно екип от Бърза помощ също установил, че Дамла е мъртва.   При аутопсията станало ясно, че детето е било задушено чрез притискане. По телцето не са открити следи от насилие. Именно Според криминалисти било изключителна рядкост убийство по този начин да бъде извършено от мъж. Първият арест по случая беше на майката. Тя беше задържана за 24 часа, а по-късно мярката беше удължена с прокурорско разпореждане до 72 часа. В продължение на 3 дни не ѝ беше повдигнато обвинение за убийство. Според близки до разследването майката е била подлагана 3 пъти на детектор на лъжата. Резултатите били категорични, че не тя е извършител на престъплението. Според разследващите най-вероятно майката въобще не е допускала, че племенникът ѝ може да е виновен за смъртта на Дамла. На четвъртия ден след убийството като негов извършител беше задържан първият братовчед на Дамла Мехмед. Той е бил изключително близък до семейството и прекарвал голяма част с малката Дамла и майката. Описват Мехмед като тих и затворен, дори странен. Младият мъж не е имал приятелка. Не е имал и приятели, не излизал по заведения, а предпочитал да стои в дома си. Мехмед бил сред първите разпитвани по случая, но успял да заблуди разследващите. Според ченгета той и с нищо не давал да се разбере, че той стои зад жестокото престъпление. Мехмед дори се опитал да си осигури алиби, като веднага след извършване на престъплението отпътувал до Хасково.   Заради липсата на задържан за убийството и пълното информационно затъмнение, наложено от прокуратурата, напрежението в Момчилград ескалира. Стигна се до протести на местните. Според участници в тях Мехмед дори е участвал в един от протестите. Разплитането на случая започна след пристигането на ДНК експертизата, направена на тиксото, с което е било облепено лицето на Дамла. Резултатите категорично показали, че зад престъплението стои Мехмед. Според полицаи “Когато се качваше в патрулката, Мехмед започна да крещи: “Не съм я убил. Защо ме задържате? Не съм убиец”, разказаха полицаи. По-късно при разпитите в полицията направил пълни самопризнания. Късно вечерта в деня на задържането младият мъж е признал вината си и пред дежурен окръжен съдия в Кърджали. Според източници от полицията при претърсване на жилището на Мехмед било открито топче тиксо. То било същото, с което било облепено лицето на мъртвото дете. В нощта след задържането на Мехмед трябваше да се проведе следствен експеримент, но група гневни жители на Момчилград обсади блока, в който беше убита Дамла. Това принуди разследващите да отложат екперимента. Той беше проведен на следващия ден. Районът около блока беше предварително отцепен от полиция и жандармерия, а Мехмед беше доведен до мястото на престъплението при засилена охрана. По време на следствения експеримент задържаният показал как точно е влязъл и е извършил престъплението. Разказал как съвсем случайно се сдобил с ключ от жилището. При едно пътуване до Кърджали Дамла изпуснала ключа си в колата му. Мехмед го открил по-късно, но не го върнал на семейството, а го задържал и го използвал в нощта на убийството, за да проникне в апартамента. “Каквото и да стане, нищо няма да върне Дамла. Тя ще си остане в гроба, а за нас е мъката. Надеждата ни е, че убиецът ще получи заслуженото наказание”, казва Емине Юсеин.", "date": "2018.02.02", "title": "Роднина на удушената 7-годишна Дамла от Момчилград: Всеки ден се молим на гроба й"}
{"url": "https://www.24chasa.bg/novini/article/6695519", "text": "\"В рамките на няколко месеца ще разработя нов модел за регистрация, управление и финансиране на медицинската помощ. Той трябва да промени и измести съществуващия в момент. Когато съм готов ще направя сериозно обсъждане с всички заинтересовани страни - експерти в правителството, комисиите в Народното събрание, съсловните организации, асоциации и сдружения на болнична и извънболнична помощ. Когато проведем този дебат и спечеля тяхното доверие, ще изготвим съответните законодателни промени, с идеята още в началото на 2019 г. да започнем да работим по новия механизъм от 2019 г. Ако не ни стигне времето, ще направим всичко възможно да го въведем от 1 април 2019 г с новия рамков договор. Моделът от 1999 г се е изчерпан\" Това заяви от парламентарната трибуна здравният министър Кирил Ананиев по време на разисквания в Народното събрание относно стратегия за запазване и развитие на общинските болници. \"От нашата парламентарна група ще получите помощ и съдействие по обсъждането и въвеждането на този нов модел у нас\", заяви депутатът от БСП проф. Георги Михайлов, с което изрази подкрепата на цялата парламентарна група към предложението на министър Ананиев.", "date": "2018.02.02", "title": "Кирил Ананиев: През 2019 г. ще заработи нов модел на здравеопазване"}
{"url": "https://www.24chasa.bg/novini/article/6695525", "text": "Девет души са били ранени, като състоянието на един от тях е тежко, при нов ракетен обстрел от Сирия, предаде турската частна телевизия НТВ. Общо шест ракети са паднали в пограничните окръзи Килис и Хатай. В град Рейханлъ в Хатай са били ранени шестима души, а в Килис - трима, предава БТА. Ракетният обстрел е бил извършен от членове на СЗН/ПКК в района на Африн. Към 10.50 ч. днес една от ракетите е паднала на булевард в Килис и автомобил е бил улучен от шрапнел. Ранени са трима души, а състоянието на единия се преценява като тежко. При подобен обстрел в Рейханлъ са пострадали шестима души. Ракетите са уцелили къща, път край местен пазар и търговски обект. Ранените са откарани в болница.", "date": "2018.02.02", "title": "Деветима ранени в Турция, един от тях тежко, при ракетен обстрел от Сирия"}
{"url": "https://www.24chasa.bg/novini/article/6695533", "text": "Британският министър-председател Тереза Мей заяви, че страната ѝ няма да избира между гладка търговия с ЕС и възможността да сключва нови търговски споразумения по света, пише New York Times. „Не вярвам, че това са възможностите“, заяви Мей по време на посещението си в Китай. Правителството на Великобритания е разделено между тези, които искат пълно откъсване от ЕС и такива, които искат страната да участва в Единния пазар на ЕС и в митническия съюз, предаде \"Фокус\". Докато двете страни преговарят за бъдещите отношения, властите в Съюза се оплакват, че Великобритания не е ясна с исканията си. Мей заяви, че иска търговия с ЕС „на колкото се може по-гладка и безмитна основа“. „Но ние също така искаме да сключваме и търговски споразумения с останалия свят“, допълни тя.", "date": "2018.02.02", "title": "Мей: Великобритания няма да трябва да избира между достъп до ЕС и търговска свобода"}
{"url": "https://www.24chasa.bg/novini/article/6695531", "text": "Гладен питон се промъкнал в стаята на Нелия Схиперс докато спяла и измъкнал от постелята й задремалото й куче Гуфи, след което го погълнал, съобщава сайтът Лайф, цитиран от БТА.  Трагичната случка се разиграла в гр. Луис Тричард в Република Южна Африка. Триметровата змия се промъкнала абсолютно безшумно и успяла да сграбчи в пастта си 10-годишното дребно кученце. \"Наблюдавах с ужас как питонът задушава Гуфи и не можах нищо да направя!\", жалва се Нелия. Тя реагирала и заключила влечугото в спалнята,за да спаси останалите си домашни любимци. Но експерти по змиите отбелязват, че това е било излишно, тъй като питонът едва ли е щял да прояви апетит преди три седмици. Нелия Схиперс все пак проявила хуманност към рептилията убиец и повикала професионален ловец на змии да изведе животното от дома й.", "date": "2018.02.02", "title": "Гладен питон измъкна спящо куче от леглото на стопанката му и го глътна (Видео)"}
{"url": "https://www.24chasa.bg/novini/article/6695544", "text": "Два дни преди митинга в Атина срещу употребата на името \"Македония\" гръцкият премиер Алексис Ципрас е сам и без съюзници и това става след сериозните търкания, пред които е изправено неговото правителството заради проблема с бившата югорепублика, пише Нюз.ин. Опозицията смята, че Ципрас е изолиран, \"затворен в един стъклен свят на своята правителствена централа, защото никоя партия не го подкрепя и най-важното, че негови видни съпартийци от левицата СИРИЗА вече публично говорят, че депутати от коалиционния партньор Независими гърци /най-вече Димитрис Каменос/ искат да свалят правителството\", твърди изданието, цитирано от БТА. Досега те казваха, че лидерът на консерваторите от Нова демокрация Кириакос Мицотакис искал да свали правителството или че \"правителството не пада заради спора за Македония\". Но ето, че смениха курса и съзряха опасност от падане на правителството от неговите коалиционни партньори, за които се смята, че не хранели никаква симпатия, и че нямали елементарно доверие към кабинета, се казва още в материала. Попаднал в тази ситуация и останал сам, Ципрас започва да хвърля мрежи за партньорства. Той възприема македонския въпрос като шанс, за да се домогне до позитивни гласове от функционери от Движението за промяна /новия лявоцентристки алианс/, от партията Потами /Реката/ и от някои независими депутати. Ципрас поддържа много добри връзки /както твърдят негови приближени/ с Йоргос Папандреу и в този смисъл той не се чувства толкова самотен. След три години на власт и след наложените толкова мерки за икономии, Ципрас не само съумя да скъси дистанцията в анкетите на социолозите по отношение на следващата го главна опозиционна партия Нова демокрация, но и да увеличи парламентарното си мнозинство /след като една независима депутатка Теодора Мегалоиконому гласува в подкрепа на последните мерки за икономии/. Същото важи и ако споразумението със Скопие влезе в парламента, то ще мине с помощта и на други партии без да е необходима подкрепа от страна на коалиционния партньор Независими гърци и на неговите двама депутати /Панос и Димитрис Каменос/. Дали обаче така стоят нещата, както ги преценява правителството, това ще се види..., пише още Нюз.ин.", "date": "2018.02.02", "title": "Гръцка медия: Ципрас търси съюзници"}
{"url": "https://www.24chasa.bg/novini/article/6695748", "text": "И в момента като социални услуги у нас има изградени 23 кризисни центъра, предимно в големите градове, като 18 са за деца, пет за пълнолетни деца, жертви на насилие. Това разясни в кулоарите на парламента социалният министър Бисер Петков, цитиран от БТА. Поводът са предложените от БСП промени в Закона за защита от домашното насилие, които предвиждат изграждането на кризисен център за лица, пострадали от домашно насилие, във всяка област на страната. Социалният министър уточни, че не е запознат със законопроекта на левицата, след като бъде внесен, ще бъде и обсъден. По данни на Агенцията за социално подпомагане през 2017 г. от 584 жертви на насилие в България 183 са жени, пострадали от домашно насилие, останалите са деца, съобщи Бисер Петков. Безспорно, подчерта той, че един от ангажиментите, произтичащи от ратификацията на т.нар. Истанбулска конвенция, е създаването на социални услуги не само за кризисно настаняване, но и за подкрепа, психологическа, кризисна интервенция, както и осигуряване на незабавен достъп на жертвите на насилие до тези услуги. Петков информира също, че МТСП работи по европейски проект, за да се установят реалните мащаби на проблема.", "date": "2018.02.02", "title": "Бисер Петков: В момента у нас има 23 кризисни центъра за жертви на насилие"}
{"url": "https://www.24chasa.bg/novini/article/6695754", "text": "Създадохме зоополиция с 433 служители, които ще се занимават с тази тема. През 2017 г. в страната са образувани 60 досъдебни производства за престъпления, свързани с неупражнен контрол над животно, вследствие на което е причинена телесна повреда или смърт. Това заяви министърът на вътрешните работи Валентин Радев, който отговори на депутатски въпрос относно зачестилите случаи на нахапани хора от домашни кучета, предаде „Фокус”. „Съгласно Закона за ветеринарно-медицинската и Закона за защита на животните, Българската агенция по безопасност на храните осъществява контрола по защитата и хуманитарното отношение към животните, извършва проверки по сигнали, а при констатирани нарушения – налага санкции. Органите на местната власт осъществяват контрол за изоставени животни на територията на общината”, поясни министър Радев. Той поясни, че при подаден писмен сигнал за агресивно куче се отива на оглед и се извършва съвместна проверка от инспектор на районната администрация и представител на неправителствената организация. Министър Радев обясни още, че когато сигналът за агресивно куче е с неизвестен адрес, се изпращат и полицаи от местното управление, които да съдействат за установяване на адреса. „При получаване на сигнал в структурата на министерството за агресивно куче, за което има данни, че може да извърши нападение, той се препраща до компетентните органи – кметове на общини и райони”, коментира министърът. ", "date": "2018.02.02", "title": "Министър Радев: 433 зоополицаи се занимават с нахапаните от кучета хора"}
{"url": "https://www.24chasa.bg/novini/article/6695781", "text": "Превърнахме се в гробницата на Европа. Купуваме \"втора ръка\" коли със съмнително качество. Това каза от парламентарната трибуна финансовият министър Владислав Горанов.  Той коментира въпроса за данъчните облекчения за собствениците на по-екологични автомобили. Според него ще е много трудно да се намери баланс, тъй като хората с по-ниски доходи притежават по-стари коли. Горанов добави, че се работи по промяна на Закона за местните данъци и такси.  \"Пребалансирането на системата би довело до увеличаване на тежестта върху по-евтините и намаляване на тежестта за по-скъпите коли\", каза министърът. Според него има възможност да се увеличи данъка на превозните средства, които замърсяват повече.  \"Това неминуемо ще доведе до увеличение на данъка за нискодоходните групи. Балансът трябва да търсим заедно\", каза министърът. Все пак той припомни, че и в момента автомобили от три категории се ползват с различни облекчения: за тези, отговарящи на екологична норма от Евро 2,3,4,5,6, редуциран е данъкът за коли с катализатори - с 20 до 40%, което се решава от общинския съвет. Освен това притежателите на електромобили не дължат местен данък за тях. \"Възнамерявам съвместно с комисията по бюджет и финанси да предложим в следващите няколко месеца промени в Закона за местните данъци и такси (ЗМДТ), свързани не само с моторните превозни средства, а изцяло с концепцията относно облагането на движимите и недвижими имущества, предмет на облагане по ЗМДТ\", обясни Горанов.  Според него облагането, което е в полза на местните бюджети, има нужда от осъвършенстване, тъй като е изостанало и остаряло.  ", "date": "2018.02.02", "title": "Горанов: Превърнахме се в гробницата на Европа за коли"}
{"url": "https://www.24chasa.bg/novini/article/6695889", "text": "Националният съвет по антикорупционни политики реши на страницата му в интернет да се разработи секция, в която да се предоставя обобщена информация за борбата с корупционните престъпления. Три институции сега обобщават информация за дейността си, но тя не е достъпна на едно място. Това съобщиха от правителствената пресслужба. До момента Прокуратурата и Върховният касационен съд публикуват обобщени данни за досъдебните производства и повдигнатите обвинения за корупция по високите етажи на властта и за хода на делата за такива престъпления на сайтовете си. Министерството на правосъдието ще подава данни за изпълнението на постановените присъди. Така ще бъде гарантирано отчитане на едно място на напредъка по делата за корупция. Всяка институция ще подава данни за сайта при спазване на презумпцията за невиновност, следствената тайна, защитата на личните данни. На заседанието, председателствано от вицепремиера Екатерина Захариева, присъстваха председателят на ВКС Лозан Панов, министърът на правосъдието Цецка Цачева, заместник главният прокурор Мария Шишкова, Пламен Георгиев, председател на Комисията за противодействие на корупцията и за отнемане на незаконно придобито имущество, в която се вля Центърът по превенция на корупцията, заместник-министри, инспектор от Инспектората към ВСС, ръководителят на Главния инспекторат към Министерския съвет, представители на неправителствени организации. Съветът прие отчета за напредъка по изпълнение на мерките по пътна карта, приета от Националния съвет по антикорупционни политики на заседание, проведено на 20.07.2017 г. На заседанието бе приет и отчетът за изпълнение за периода от 2015 до момента на Националната стратегия за превенция и противодействие на престъпността, която е с хоризонт 2020 г. Бяха одобрени насоки към всички министерства и второстепенните им разпоредители, които да се следват при разработването и отчитането на изпълнението на антикорупционните им планове. Насоките въвеждат единни стандарти, приложими за всички. Те са изготвени на база анализ на антикорупционните планове на всички министерства, като са отчетени силните и слаби страни. Съветът обсъди и важността от провеждане на публична и прозрачна процедура при избора на председател на Комисията за противодействие на корупцията и отнемане на незаконно придобито имущество. Протокол от заседанието на Съвета и материалите по приетите решения ще бъдат публикувани на сайта му.", "date": "2018.02.02", "title": "Ще публикуват данните за корупционни престъпления в общ сайт"}
{"url": "https://www.24chasa.bg/novini/article/6695912", "text": "Мъж ще бъде съден в Русе, след като е бил заловен да шофира автомобил с над 2 промила алкохол. Това съобщиха от полицията в крайдунавския град. Случаят е отпреди два дни. 44-годишният шофьор на \"Фолксваген Поло\" бил спрян за проверка малко преди полунощ на ул. \"Потсдам\" в града. При теста за алкохол дрегерът отчел 2,30 промила. Ако бъде признат за виновен, мъжът може да получи от една до три години затвор и глоба от 200 до 1000 лева.", "date": "2018.02.02", "title": "Изправят пред съда мъж, карал с 2 промила алкохол в кръвта"}
{"url": "https://www.24chasa.bg/novini/article/6695877", "text": "По искане на Районна прокуратура Севлиево, съдът взе мярка за неотклонение „Задържане под стража“ спрямо обвиняемият Мишо М. на 52 години, съобщиха от Апелативната прокуратура в Търново. Той е обвиняем по досъдебно производство, за това, че на 18.01.2018 г., около 14.00 ч. в гр. Севлиево, на ул. “Хубан Кънев”, в съучастие с неустановено лице, в качеството му на помагач, причинил имотна вреда в размер на около 10 640 лева, от които 640 лева в банкноти имотна вреда за Н. А., и златни накити на стойност около 10 000 лева, имотна вреда на Ф. А., като деянието е извършено при условията на повторност.  Мишо бил муле на неустановено лице, което в телефонен разговор с пострадалата се е представил за длъжностно лице - служител от Криминална полиция с име Иванов и я  заблудил, че ще бъдат ограбени. Обяснил, че той участва в полицейска операция по задържане на измамници, за което трябва да събере парите и златото в жилището си и да ги хвърли през терасата. Старицата изпълнила указанията, а Мишо прибрал торбата. Той бил задържан по-късно в Габрово за участие в още 6 телефонни измами. Пред съда обвиняемият поиска по-лека мярка. Съдът е уважил искането на прокуратурата, като е наложил най-тежката мярка за процесуална принуда - задържането му под стража. Определението подлежи на обжалване пред Окръжен съд Габрово.", "date": "2018.02.02", "title": "Постоянен арест за муле на ало мафията,\nвзело пари и злато от севлиевка"}
{"url": "https://www.24chasa.bg/novini/article/6695899", "text": "Известният автор на комикси и художник Стан Лий е хоспитализиран в Лос Анджелис, предаде ТАСС, като цитира американски медии. 95-годишният Лий е настанен в болница заради сърдечни и респираторни проблеми. Според лекарите здравословното му състояние е стабилно, предава БТА.  Настаняването му в болница бе потвърдено от негов говорител пред \"Холивуд рипортър\". Говорителят увери, че Лий се чувства добре, но за известно време ще остане в болница. \"Той ще остане няколко дни в болница като превантивна мярка, за да бъде подложен на изследвания\", поясни говорителят.", "date": "2018.02.02", "title": "Известният създател на комикси Стан Лий е в болница"}
{"url": "https://www.24chasa.bg/novini/article/6696036", "text": "Главният прокурор на Косово Александър Лумези заяви днес, че прокуратурата разполага с определени доказателства за убийството на косовския сръбски политик Оливер Иванович, предаде агенция Бета. \"Ние имаме някои доказателства, които сме осигурили досега, но трябва да предприемем мерки за откриване на самоличността на извършителя на престъплението\", каза Лумези в интервю за портала Арбреши. Лумези каза, че въпреки исканията на Прищина правосъдните органи на Сърбия не са доставили информацията, с която разполагат във връзка с това престъпление, предава БТА. \"Имаше искания от властите в Сърбия да сътрудничим. Ние казахме, че сме готови да приемем всички информации, които те евентуално имат за убийството на Оливер Иванович, както е предвидено в закона за международно сътрудничество. Досега не са ни дали информация, ние я очакваме\", каза главният прокурор. Агенция Бета отбелязва, че разследването за убийството на лидера на партия Гражданска инициатива Оливер Иванович се води от двама прокурори от Основната прокуратура в Косовска Митровица - един етнически сърбин и един албанец. Вчера косовският президент Хашим Тачи съобщи на пресконференция, че косовските следствени органи много скоро ще представят конкретни резултати от разследването на това престъпление. Тачи каза, че убийството на Иванович е \"мафиотски акт без данни за политически или етнически мотив\". Оливер Иванович бе убит на 16 януари пред офиса на водената от него партия Гражданска инициатива в Косовска Митровица.", "date": "2018.02.02", "title": "Косовски прокурор: Има доказателства за убийството на Оливер Иванович"}
{"url": "https://www.24chasa.bg/novini/article/6696040", "text": "През днешния ден екипите на фирмите, ангажирани с почистването на София, мият пътните платна по ул. “Житница“ в район „Красно село“, бул.“ Мария Луиза“ в район „Сердика“ и бул. „Брюксел“. Това съобщиха от пресцентъра на Столична община. При подходящи атмосферни условия миенето ще продължи и в събота. Планирано е през утрешния ден да бъдат измити ул. „Житница“ в район „Красна поляна“, бул. „Тодор Каблешков“, бул. „Овча купел“ и бул. „Александър Стамболийски“. Продължават съвместните проверки на Столичния инспекторат и РИОСВ за нерегламентирано горене на отпадъци.на автосервизи и пунктове за вторични суровини за нерегламентирано горене на отпадъци. В рамките на днешния ден са проверени 5 обекта в район „Витоша“.", "date": "2018.02.02", "title": "И днес мият улиците в столицата"}
{"url": "https://www.24chasa.bg/novini/article/6696047", "text": " Председателят на Германската социалдемократическа партия Мартин Шулц заяви, че няма „натиск“ от страна на времето в преговорите с канцлера Ангела Меркел за формиране на управляваща коалиция. Това предполага, че е възможно преговорите да продължат и след определения краен срок в неделя, 4 февруари, краен срок, предава Ройтерс, цитирана от Фокус. „След няколко минути ще започнем официалния кръг от преговори за формиране на ново правителство“, заяви Мартин Шулц при пристигането си на тях. Той допълни, че до момента е постигнат значителен прогрес и че „преговорите ще са успешни за тази страна“.", "date": "2018.02.02", "title": "Шулц: Времето не ни притиска за преговорите с Меркел"}
{"url": "https://www.24chasa.bg/novini/article/6696071", "text": "Във Варна е измерена рекордна за днешния ден в града температура от 18 градуса, съобщиха за БТА от филиала на НИМХ в крайморския град. Досегашната най-висока температура - 15.4 градуса, е била измерена през 2001 година, предаде БТА. Синоптиците уточниха, че по-високи от досега измерваните температури са отчетени във всички станции в Североизточна България, на места повишението във вътрешността на района е с 4-5 градуса. Специалистите уточниха, че по-високите температури в началото на февруари не са нещо, което не се е случвало. През следващите един-два дни също се очакват по-високи температури. Максимална температура от 19,1 градуса е измерена около 14.00 часа днес в Русе, което е рекорд за тази дата. Това съобщиха от хидрометеорологичната станция в крайдунавския град. От там обясниха, че статистика се води от 1961 г. насам. Досега най-топло на 2 февруари е било през 2016 г., когато термометрите са отчели 16 градуса. Най-студено на този ден е било през 2012 г. - минус 15,6 градуса.", "date": "2018.02.02", "title": "Рекордни температури в страна днес, 18 градуса във Варна, 19 - в Русе"}
{"url": "https://www.24chasa.bg/novini/article/6696076", "text": "Мъжът, който нарочно вряза микробус в група богомолци край джамия в Лондон, убивайки един човек, бе осъден на 43 години затвор, предава Франс прес, цитирана от Фокус. Дарън Озборн, на 48 години, от Кардиф е признат за виновен за убийството на 51-годишния Макрам Али и за опит за убийство на други хора в района „Финсбъри парк“ в северната част на британската столица на 19 юни 2017 година.", "date": "2018.02.02", "title": "43 години затвор за мъжа, врязал се с бус в джамия в Лондон"}
{"url": "https://www.24chasa.bg/novini/article/6696293", "text": "Председателят на ПГ на ГЕРБ и зам.-председател на партията Цветан Цветанов проведе работна среща с представители на Световния еврейски конгрес. В срещата участваха главният изпълнителен директор и изпълнителен зам.-председател на Световния еврейски конгрес Роберт Сингер, директорът на Световния еврейски конгрес за Израел Лоранс Лайнбау, директорът на Световния израелски конгрес по сигурността Авив Ацион, представителят на Световния израелски конгрес, отговарящ за Балканите - Ърнест Херцог и председателят на „Шалом“ в България д-р Александър Оскар. Това съобщиха от пресцентъра на ГЕРБ. В рамките на срещата бяха обсъдени темите за засилването на двустранните отношения между България и Израел и борбата срещу езика на омразата и антисемитизма в Европа, които често биват експлоатирани като теми от популистките партии. Роберт Сингер оцени като положителна стъпка факта, че България вече има човек в европейската мрежа за борба с антисемитизма в лицето на зам.-министъра на външните работи Георг Георгиев. Цветан Цветанов подчерта пред своя колега, че българското общество винаги е било модел за толерантност, междуетническо и междурелигиозно разбирателство. От своя страна Сингер пожела успех на предстоящото работно посещение в САЩ на Цветанов по повод Годишната молитвена закуска на президента на САЩ.       ", "date": "2018.02.02", "title": "Цветанов се срещна с представители на Световния еврейски конгрес (Снимки)"}
{"url": "https://www.24chasa.bg/novini/article/6696314", "text": "Представители на организацията PETA (Хора за етично отношение към животните) са отправили призив костенурките нинджа да се откажат от любимата си пица със сирене и да я заменят с веганска алтернатива, пише в. \"Дейли експрес\", цитиран от БТА.  Защитниците на правата на животните смятат, че Леонардо, Рафаел, Донатело и Микеланджело, които по-късно през годината ще се завърнат на малкия екран за нови приключения, могат да дадат добър пример на подрастващото поколение. \"Веганството не е чуждо на съвременните деца, така че не виждаме защо и любимите им персонажи да не прегърнат този начин на хранене. Веганската пица е популярна, много по-здравословна е от тези с млечни продукти и направата й не е свързана с тормоз за животните. От PETA смятаме, че героите в коруби могат да подкрепят идеята ни\", казва вицепрезидентката на организацията Лиса Ланг. В писмо до управата на детския телевизионен канал \"Никълодион\", който ще излъчи по-късно през годината новите приключения на костенурките нинджа, от PETA отбелязват също, че Леонардо и компания със сигурност биха желали да допринесат за спасяването на други животни. \"Състрадателното хранене е посока, в която могат да поемат малчуганите - почитатели на костенурките нинджа, техните братя и сестри и родителите им\", се казва в писмото. От PETA настояват, че млечната индустрия е жестока към кравите и влошава качеството им на живот, както и че кравето мляко е нездравословно за хората.", "date": "2018.02.02", "title": "Защитници на правата на животните: Костенурките нинджа да станат вегани!"}
{"url": "https://www.24chasa.bg/novini/article/6696323", "text": "Две земетресения в рамките само на 7 часа притесниха жителите на Скопие, предават всички македонски медии. Според данни на Европейския средиземноморски сеизмологичен център първото земетресение било в 08.03 часа местно време (09.03 часа българско време). Второто земетресение от 2,3 по скалата на Рихтер е регистрирано в 15.24 часа местно време (16.24 часа българско време), предаде \"Фокус\". На 26 юли 1963 година в 05.17 часа местно време Скопие е разрушено от опустошително земетресение от 6,9 по скалата на Рихтер. По време на бедствието са съборени 15 800 сгради, а други 28 хиляди са сериозно повредени. Загиват 1070 души, 4 хиляди са ранени, повече от 200 хиляди оставят без покрив над главата. В древността (през 518 г от н.е.) античният град Скупи е бил разрушен от опустошително земетресение заедно с още 24 крепости в региона.", "date": "2018.02.02", "title": "Две земетресения в рамките на 7 часа притесниха жителите на Скопие"}
{"url": "https://www.24chasa.bg/novini/article/6696345", "text": "Благодаря за подкрепата, която дава еврокомисарят Мария Габриел и ЕК, както и за подкрепата, която българското правителство оказва на македонското, но и на всички 6 страни от Западните Балкани. Това заяви Дамян Манчевски – министър за информационното общество и администрацията на бившата югославка република Македония, на брифинг след срещата си с еврокомисаря за цифровата икономика и общество Мария Габриел, предаде „Фокус”. „В Западните Балкани вече започна нова епоха и атмосфера на приятелство, каквато не беше много типична в миналото”, посочи Манчевски. По думите му именно дигиталните знания могат да бъдат механизмът, който да помогне на страните от Западните Балкани по-лесно да се интегрират в Европа и ЕС. „Дигиталната интеграция на Западните Балкани може да се случи много по-бързо, отколкото политическата интеграция. На първо място са гражданите, които да почувстват ползите от това. Именно тук е много важна подкрепата, която имаме от еврокомисаря Мария Габриел”, посочи Дамян Манчевски.", "date": "2018.02.02", "title": "Македонски министър: В Западните Балкани започна нова епоха на приятелство"}
{"url": "https://www.24chasa.bg/novini/article/6696361", "text": "Полицията в Айтос отцепи изоставена къща в Айтос на ул. \"Алеко Константинов\" 45 след като намери вътре труп на 71-годишен човек. Сигналът за мъртвия старец бил подаден около 15,50 ч. от друг мъж. В коридора на къщата лежало безжизненото тяло на 71-годишният Асен Пуров, който бил открит с потекла кръв от устата. От полицията работят по няколко версии, но засега не е ясно дали той е бил убит или става въпрос за нещастен случай, при който възрастният мъж да е паднал и да се е ударил лошо в главата. По неофициални данни смъртта при него е настъпила след полунощ, но няма обяснения какво е правил Пуров в изоставената от доста време къща от собствениците й. Според местни жители бил беден човек и карал само на една пенсия.", "date": "2018.02.02", "title": "Отцепиха къща в Айтос заради труп"}
{"url": "https://www.24chasa.bg/novini/article/6696362", "text": "Окръжния съд в Смолян наложи наказание „лишаване от свобода“ за срок от две година условно с три години изпитателен срок на строителен предприемач опитал да подкупи кмета на Неделино Боян Кехайов. 61-годишния Митко К. ще плати и 1000 лева глоба, реши още съдът. През месец март м.г.в Неделино в сградата на Общинска администрация, в кабинета на кмета направил опит да даде подкуп - парична сума в размер на 5000 лева на длъжностно лице, заемащо отговорно служебно положение , за да извърши действия по служба, а именно да сключи договор за ремонт на покривни конструкции и улуци на общинските сгради в с.Еленка, общ. Неделино. Той влязъл в кабинета заедно с още един мъж. \"Метнаха ми на масата 5000 лева - пачки по 100 и по 50 лв. без пликове, просто самите пари и казаха, че тези пари са да видя, че са сериозни и да работя спокойно , обадих се на полицията\", каза тогава Боян Кехайов. Управникът кара първи мандат като общински кмет, преди това работил по професията си на полицай. Кехайов е бил зам. -директор на полицията в Кърджали. Присъдата на Окръжен съд-Смолян подлежи на обжалване и протест пред Апелативен съд-Пловдив.", "date": "2018.02.02", "title": "Осъдиха строител, опитал да даде подкуп от 5 хил. лв. на кмета на Неделино"}
{"url": "https://www.24chasa.bg/novini/article/6696373", "text": "4-годишно дете загина този следобед при инцидент на Боровец, съобщиха от МВР. Сигнал за трагедията е получен към 15.15 часа в полицията. По първоначални данни, при инцидент извън пистите е загинало 4-годишно момченце. Инцидентът е станал извън пистата на курорта, съобщиха от Borosport. От неофициални източници има информация, че детето е било в района на хижа Чакър войвода над местността Ситняково.  На мястото на инцидента се извършва оглед. Предприети са действия за изясняване на обстоятелствата и причините, довели до нещастния случай.", "date": "2018.02.02", "title": "4-годишно дете загина при инцидент на Боровец"}
{"url": "https://www.24chasa.bg/novini/article/6696377", "text": "Земетресение с магнитуд 6.0 разтресе района, където се срещат Антарктическата и Тихоокеанската плочи, съобщи Европейският средиземноморски сеизмологичен център (EMSC). Епицентърът на труса е бил на дълбочина 10 километра. Засега не се съобщава за опасност от образуване на вълни цунами, предаде \"Фокус\". Най-близкото по-голямо населено място е столицата на Нова Зеландия Уелингтън, на около 2800 км.", "date": "2018.02.02", "title": "Силно земетресение на тихоокеанско-антарктическия разлом"}
