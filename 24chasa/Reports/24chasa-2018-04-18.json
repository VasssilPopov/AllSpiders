{"url": "https://www.24chasa.bg/novini/article/6823357", "text": "Американският президент Доналд Тръмп каза днес, че не е уволнил Джеймс Коми от поста директор на ФБР \"заради измисленото разследване за Русия\". Така той влезе в противоречие със своето изявление от 2017 г., че го е отстранил заради разследването, предаде Ройтерс. Тръмп уволни Коми на 9 май миналата година, когато ФБР разследваше предполагаема руска намеса в президентските избори в САЩ през 2016 г. и възможен сговор между Москва и кампанията на Тръмп. Уволнението му доведе до назначаването на специалния прокурор Робърт Мълър, който да поеме разследването и да проучи дали е имало възпрепятстване на правосъдието, предава БТА.  Тръмп, който отрича да е имало сговор с Москва, публикува изявление в Туитър, в което говореше за \"хлъзгавия Джеймс Коми\" и каза, че бившият директор на ФБР \"не е бил уволнен заради измисленото разследване за Русия\". Два дни след като уволни Коми, Тръмп обясни в интервю за телевизия Ен Би Си Нюз защо го е направил. \"Всъщност, когато реших просто да го направя, си казах - \"знаеш, че това нещо за Русия и Тръмп е изфабрикувана история\", заяви президентът. \"Това е оправдание на демократите, че загубиха избори, които трябваше да спечелят\", каза той. Президентът направи изявлението в Туитър, след като Коми предприе голяма медийна кампания за популяризиране на своя книга. В нея той разказва за кратката си служба при управлението на Тръмп, когото смята за \"морално негоден\" да бъде държавен глава.", "date": "2018.04.18", "title": "Тръмп си противоречи за уволнението на Джеймс Коми от поста директор на ФБР"}
{"url": "https://www.24chasa.bg/novini/article/6823255", "text": "Комисията за защита на конкуренцията глоби сдружението за авторски права “Музикаутор” с 56 678 лв. за злоупотреба с господстващо положение. Нарушението се изразява в поведението на сдружението в отношенията му с БНР и последвалата от това невъзможност за общественото радио да използва в програмите си репертоара на “Музикаутор”. КЗК е установила, че това е начин сдружението да постигне исканите от него цени за съответните права. Чрез прекратяването на договора “Музикаутор” лишава БНР от ефективно конкуриране на пазара. ", "date": "2018.04.18", "title": "КЗК глоби “Музикаутор” с 56 678 лв. заради БНР"}
{"url": "https://www.24chasa.bg/novini/article/6823216", "text": "Средният годишен доход на член на българското домакинство е достигнал 5586 лв. през 2017 г., като реалното му нарастване, пресмятайки и инфлацията, е 5,5% на годишна база, съобщи НСИ. В структурата на доходите няма значителни изменения, но тенденцията делът на доходите от заплата и от предприемачество да растат макар и с малко за сметка на доходите от пенсии и социални помощи се запазва неизменна за последните години. При разходите на домакинствата също има устойчиви тенденции: делът на разходите за храна продължава да намалява, достигайки до 30,1% от общите, при положение, че през 2008 г. е бил 36,6%. Делът на платените данъци се увеличава - от 3,1% през 2008 г. на 5,6% през 2017 г. През 2017 г. българинът намалява консумацията на хляб и тестени изделия средно с 0,9 кг и на зеленчуци средно с 2 кг в сравнение с 2016 г. Потреблението на алкохол се увеличава от 27,3 на 28,9 литра на година, а на цигари - от 639 броя през 2016 г. на 656 броя през 2017 г. Покупателната способност на домакинствата бележи увеличение през 2017 г. при почти всички хранителни стоки с изключение на яйцата и маслото, тъй като тези два продукта поскъпнаха доста миналата година. През 2016 г. например със средния доход на българина у нас са могли да се купят 24 310 яйца, докато през 2017 г. това количество пада на 23 025. Все пак то е по-голямо от онези 16 038 яйца, които е могъл да си купи с годишния си доход българинът през 2008 г. Докато при маслото е обратното: през 2008 г. българинът е могъл да си купи 413 кг, докато през 2017 г. - 385 кг. Телевизорът е най-масово притежаваният от българското семейство предмет за дълготрайна употреба - 99,1% от домакинствата през 2017 г. притежават телевизори. Хладилник или фризер имат 98,4%, а автоматична пералня - 92,9% от домакинствата. Автомобили имат 51,2% от домакинствата, като 4,3% притежават два или повече. Любопитното е, че тези, които нямат, не си купуват предимно защото нямат нужда от кола - това е причината за 33,8% от семействата. Само 14,7% от тях твърдят, че нямат, защото не могат да си го позволят финансово.", "date": "2018.04.18", "title": "Българинът яде по-малко хляб, пие и пуши повече"}
{"url": "https://www.24chasa.bg/novini/article/6823220", "text": "Въпреки че БДЖ възнамерява да купи на първо време 41 нови мотриси, на практика около две трети от всички пътнически влакове в България след известно време ще бъдат нови. Това стана ясно от изслушване на транспортния министър Ивайло Московски пред парламентарната транспортна комисия. “276 от всичките сегашни 550 влака на БДЖ се обслужват с мотрисите “Дезиро” на “Сименс”, които са на около 10 години. С новите 41 мотриси, за които обществената поръчка ще се обяви до месец, се покриват нуждите на още 170 влака”, съобщи министърът. На следващ етап ще се поръчват други 44 влака, което на практика ще обнови целия парк на БДЖ. Финансирането ще бъде от държавния бюджет. Влаковете ще се изплащат в продължение на 10 г. Прогнозната стойност на поръчката е 420 млн. лв.,", "date": "2018.04.18", "title": "Новите мотриси на БДЖ сменят почти изцяло старите"}
{"url": "https://www.24chasa.bg/novini/article/6823346", "text": "Председателят на турската Партия на националното движение Девлет Бахчели обяви, че подкрепя кандидатурата на президента Реджеп Тайип Ердоган на предсрочните президентски избори на 24 юни, предава РИА Новости. „Нашият кандидат-президент е уважаемият Реджеп Тайип Ердоган“, написа Бахчели на профила си в социалната мрежа „Туитър“, предава \"Фокус\". В сряда Ердоган обяви, че на 24 юни в страната ще се проведат предсрочни и парламентарни избори. Според него това е свързано с необходимостта да се премине скоро към президентска форма на управление.", "date": "2018.04.18", "title": "Лидерът на националистите ще подкрепи Ердоган на предсрочните избори на 24 юни"}
{"url": "https://www.24chasa.bg/novini/article/6823259", "text": "Всички министри да поискат среща с президента Румен Радев, за да докладват какви обществени поръчки правят. И да му обяснят какво върши правителството. Това разпореди премиерът Бойко Борисов в началото на вчерашното заседание на МС. Така министрите трябва да отговорят на критиките на президента Радев, че държавата е като строителна площадка, на която са загасени лампите. В речта си в понеделник държавният глава открито критикува санирането на старите блокове и начина, по който се провеждат обществени поръчки. И призова “да светнем прожекторите”. “Ако някой е злоупотребявал с обществени поръчки, да отива в затвора. Не може за една бълха да горим целия юрган”, заяви Борисов, визирайки проблеми с първите санирани блокове, където имало малки по думите му течове. И обясни, че санирането е започнало, защото в следващите 10-15 г. цели жилищни комплекси ще “излязат от употреба, ще бъдат опасни и ДНСК трябва да ги затвори”. Премиерът даде пример, че кметовете искат държавата да помага дори за преливниците. “Представете си какво ще стане, когато след години хиляди хора трябва да бъдат извадени от блоковете насила”, продължи Борисов. Припомни, че не се знае чия е и земята под блоковете. “Не искам да влизам в неговите войни Отивате при президента и му казвате за който смятате, че е на тъмно, вземаме прожектор и го осветяваме”, заръча Борисов на министрите си. Веднага след заседанието вицепремиерът Екатерина Захариева и министрите Николай Нанков, Красимир Вълчев и Емил Караниколов изявиха готовност да се обясняват пред Радев. Нанков дори вече му изпратил книгата “Пътищата на България”, за да се информира за инфраструктурните обекти. Той обяви и справка за цените на километър магистрала, която щял да даде на държавния глава. По сметките му 1 км у нас излиза 3,1 млн. евро средно, докато в Сърбия и Македония е 5,5 млн. евро, в Румъния - 9,5, в Гърция - 6,8, а в Австрия цената стига до 12, 87 млн. евро. Най-скъпата ни магистрала - “Люлин”, е 8,1 млн. евро на км, според договора от 2006 г. Докато при “Тракия” имало отсечки и едва по 1,5 млн евро/км, обясни Нанков. Регионалният министър щял да иска отговор от президента дали подкрепя продължаването на програмата за саниране, защото БСП от 3 години само я критикувала. “Цитира и Гьоте, но той казва, че там, където има много светлина, се появяват и много сенки. Бъдете сигурни, че ние сме от светлата, а не от тъмната страна в случая, тъй като отдавна сме на сцената”, каза Нанков в отговор на президенския цитат “Светлина, повече светлина”. Екатерина Захариева пък щяла да обясни на президента, че външната политика е отговорност на правителството. “Не чух критики от президента по отношение на самата позиция, така че призовавам да мислим за бързата реакция на държавата, а не удължаване до безкрайност вземането на решенията”, категорична бе тя по повод изявлението ме, че позицията за Сирия не е съгласувана с него. Министърът на икономиката Емил Караниколов обеща пълна информация какво са направило правителството и приходните агенции и от какво значение са антикорупционният закон и на този за концесиите. И двата закона преминаха през президентско вето. “Те се приемат изключително добре от всички инвеститори - тези в България и тези, които тепърва ще идват”, каза министърът. Караниколов щял да информира държавния глава, че вече има 11 меморандума за създаване на индустриални зони и инвеститорите вече не гледали само към София, Пловдив и Стара Загора, а се насочвали и към Северозападна България. Красимир Вълчев на свой ред каза, че с екипа си ще обяснят целия микс от политики. “Като министър на образованието се радвам на тази ангажираност на президента за увеличаване на инвестициите в сектора”, добави той. “В една сграда сме, както се казва, и да обясня всички политики, тъй като той каза, че не е достатъчно само да се инвестира в учители и инфраструктура”, увери Вълчев. Министерството на транспорта рядко обявява обществени поръчки. Ако президентът пожелае, ведомството на Ивайло Московски би могло да изпрати при президента ръководителите на дружествата и на агенциите към министерството, казаха оттам. Не е планирана засега такава среща, заявиха пък от Министерството на енергетиката. Ако се осъществяла, то министър Теменужка Петкова щяла да запознае Радев с обществените поръчки за газовата връзка между България и Гърция. Министърът на околната среда и водите Нено Димов ще се подчини на разпореждането. “Не съм се записал още за среща с президента”, призна обаче той. Щял да даде информация на президента за обществените поръчки, но големите ги управлявали общините, а не правителството. “При всички положения ще ходя при него и ще обясня тези неща, защото го имаме като задача”, обобщи Димов. Министърът на туризма Николина Ангелкова е в Аржентина до края на седмицата и първата възможност за телефонна връзка с нея бе късно снощи. А финансовият Владислав Горанов лети за Вашингтон и телефонът му е изключен, затова не бе открит за коментар как смята да реализира контакта с “Дондуков” 2 с цел “светване на прожекторите”. Всички министри до сряда да проверят служителите си дали са си платили глобите към КАТ. Тази задача постави премиерът Бойко Борисов преди заседанието на Министерския съвет. Освен тях списък с глобите трябва да направят и областните управители. Вече е направена такава проверка с вътрешния министър Валентин Радев в дирекция “Национална полиция”, където има по трима, четирима души с актове, които не са си ги платили. “Човек, който нарушава Закона за движение по пътищата и има няколко акта, не знам дали е добър служител. Следващата седмица искам да знам всеки колко служители има с актове”, каза Борисов. “Проверката ще бъде за всички служители, които шофират служебни автомобили, и ще призовем останалите да плащат глобите си и задълженията си към държавата и общините”, разясни след заседанието вицепремиерката Екатерина Захариева. Тя бе категорична, че всички служители трябва да спазват Закона за движение по пътищата. По данни на МВР имало доста глобени шофьори на служебни автомобили, а задълженията по тях не са платени. Захариева обясни, че министрите няма как да проверяват личните автомобили на чиновниците. “Лично съм попадала в абсурдната ситуация, не бях шофирала от 5 г., книжката ми бе изтекла, бях министър на правосъдието, когато открих, че имам 5 акта на мое име от служители, които са шофирали служебни автомобили”, разказа Захариева. Тя бе категорична, че всеки, който извърши нарушение със служебен или личен автомобил, трябва да си плати глобите от джоба. “А не да се плащат от нашите данъци”, каза още Захариева.", "date": "2018.04.18", "title": "Нанков пита Радев да продължи ли санирането, вече му дал книга да прочете за магистралите (Обзор)"}
{"url": "https://www.24chasa.bg/novini/article/6823211", "text": "Висшата избирателна комисия в Турция е завършила подготовката за предсрочни избори, обявени от президента Реджеп Тайип Ердоган за 24 юни, и очаква одобрението на парламента, предаде Ройтерс, като се позовава на председателя на комисията. Председателят на Висшата избирателна комисия Сади Гювен каза пред репортери, че комисията ще определи кои партии могат да вземат участие в изборите в следващите дни. Управляващата Партия на справедливостта и развитието и Партията на националистическото действие ще внесат по-късно днес в парламента предложение за предсрочни избори, предава БТА.  Турският президент Реджеп Тайип Ердоган обяви днес свикване на предсрочни президентски и парламентарни избори в Турция на 24 юни. Ние решихме да произведем тези избори в неделя на 24 юни 2018 г., заяви Ердоган пред журналисти в Анкара след среща с лидера на Партията на националистическото действие Девлет Бахчели, който призова вчера за предсрочни избори.", "date": "2018.04.18", "title": "Висшата избирателна комисия в Турция\nзавърши подготовката за предсрочни избори"}
{"url": "https://www.24chasa.bg/novini/article/6823228", "text": "Главният архитект на София Здравко Здравков вече е дал жалби от инвеститори на прокуратурата. По думите му жалбите при него от страна на инвеститори зачестяват преди повече от два месеца, предаде  . „Поредица от жалби на инвеститори, които бяха сложени „на трупчета” по отношение техните преписки. Това са, първо, градоустройства, преписки по изработване на подробни устройствени планове, разрешения за строеж, незаверени планове за безопасност и здраве”, казва Здравков. Днес той свидетелства, че разговори с Иванчева заради забавянията са водени неколкократно. „При всяко едно идване се намира конкретно обяснение, намират се формални поводи. Но всички тези процедури бяха забавени изключително умишлено, което създава голямо напрежение в района”, добавя Здравков. Жалбите от бизнеса са предадени на прокуратурата. В тях нямало конкретни данни за корупция, разказва главният архитект. „Няма намек, но когато една процедура законово трае 14 дни, а вие я извършвате за 7 месеца, очевидно се създава такова впечатление”, посочва още той. Бившият заместник на Иванчева Никола Вапцаров също говори за умишлено забавяне. „Ремонт на площадка, градина, смяна на дограма. Уж се правят доброволно, но се поставя условие, че няма да му бъде пусната документацията, докато „нещото” не направи”, обяснява той. Вапцаров напуска районното кметство миналата година. Сигнал до прокуратурата не е подавал.", "date": "2018.04.18", "title": "Главният архитект на София: Процедурите в \"Младост\" бяха забавени умишлено"}
{"url": "https://www.24chasa.bg/novini/article/6823181", "text": "Първият заместник-председател на Държавния съвет на Куба Мигел Диас-Канел е единственият кандидат да заеме мястото на председателя Раул Кастро, предадоха световните агенции. Очаква се депутатите в кубинския парламент да гласуват тази вечер дали той ще заеме поста. Официалните резултати от гласуването ще бъдат обявени утре, предава БТА. Обикновено депутатите ратифицират подобни въпроси с единодушие или практически с единодушие, отбелязва Ройтерс. Досегашният председател на кубинския парламент Естебан Ласо беше преизбран с единодушната подкрепа на 604-те депутати, съобщава ТАСС. Той е на 74 години, депутат е от 1981 и стана председател на парламента през февруари 2013 година. Член е на Политбюро на Централния комитет на Кубинската комунистическа партия. На поста заместник-председател на парламента беше преизбрана Ана Мария Мари Мачадо.", "date": "2018.04.18", "title": "Официално Мигел Диас-Канел е единствен кандидат за приемник на Кастро (Обновена)"}
{"url": "https://www.24chasa.bg/novini/article/6823260", "text": "Британската министър-председателка Тереза Мей претърпя унизително поражение днес в Камарата на лордовете, която не прие нейния проект Великобритания да излезе от Европейския митнически съюз след Брекзит, предадоха Ройтерс и БТА. Камарата на лордовете гласува с 348 гласа (при 225 против) за поправка в проекта на Мей за Брекзит, изискваща министрите да дадат до края на октомври отчет какви усилия са положили за оставане в митническия съюз.", "date": "2018.04.18", "title": "Мей с поражение в Камарата на лордовете във връзка с текст от договора за Брекзит"}
{"url": "https://www.24chasa.bg/novini/article/6823280", "text": "Заплатата на депутатите да бъде фиксирана на 2976 лева и да не се преизчислява на всеки 3 месеца в зависимост от средната за страната. Тази промяна в правилника на Народното събрание ще внесе БСП. Тя бе подготвена спешно вчера, след като соцлидерката Корнелия Нинова поиска от трибуната да се отнемат привилегиите на депутатите. “Ако правиш смели заявки, че искаш да промениш модела, трябва да започнеш от себе си и да дадеш личен пример. Предлагаме и ще внесем промяна в правилника на НС, която отнема всички привилегии на депутатите”, заяви Нинова в словото си при откриването на новата сесия на парламента. “Не ми казвайте, че е популизъм, защото кой българин работи на заплата, зависеща от средната в страната, при положение че повечето хора са на фиксирани заплати”, контрира Нинова подвиквания от управляващите. Как може един миньор да почива 30 дни, а депутатът - 70, продължи тя. Това не е популизъм, а справедливост и самоосъзнаване, че сме разбрали, че народът ни не иска привилегирована класа, допълни тя. Малцина в света са променяли държавите си и те са наричани водачи и лидери, каза Нинова. И призова депутатите да се обединят и да бъдат водачите на народа, които той очаква. Идеята на Нинова за орязване на привилегиите хвърли в смут всички депутати, дори червените. Юристи се събраха спешно, за да обмислят варианти, и се спряха на решението за отвързване на депутатската заплата от тримесечното преизчисление спрямо средната за страната. Решението бе да се определи фиксирана база от 2976 лв., колкото е била в края на предишния мандат на НС. В началото на мандата БСП внесе искане за замразяване на депутатката заплата на същата сума, но то бе отхвърлено. В момента депутатите получават 3540 лв. основна заплата. Тази сума е достигната след няколко преизчисления, след като в началото на мандата на този парламент те стартираха от 3210 лева. БСП обаче няма да пипа нито допълнителните депутатски пари в размер на 2/3 от заплатата, нито добавките с процент за постове в НС.  Ако бъде прието предложението на червените за депутатската заплата, това ще доведе до намаляване на парите и на президент, премиер, министри, конституционни съдии и други висши постове в държавата. Червените предлагат и орязване на депутатските ваканции. По Коледа и Великден парламентът ще почива като всички граждани, а не като учениците по 10 дни. Запазва се само лятната ваканция от 1 месец. “Не всеки е имал възможността да приватизира по един “Техноимпекс”. Така шефът на ПГ на ГЕРБ Цветан Цветанов отговори на предложението на БСП лидера Корнелия Нинова за замразяването на депутатските заплати. Правителството трябва да изпълни 4-годишния си мандат в името на България, обяви по-рано той в словото си за старта на новия сезон. И критикува остро БСП и президента. “От началото на 2018 г. ударихме ново дъно. За да бъде дискредитирано европредседателството, отляво заложиха на мрачна посока, каза Цветанов. Играта със страховете не може да е позитивна, който подхранва страхове, не може да бъде успешен управляващ, а само успешен опозиционер”, обяви той. И призова опозицията да подкрепи успехите на европредседателството ни, а не да го саботира. “Да се иска светлина и прозрачност в момента, когато страната ни е под прожекторите на европейските лидери и институции, е израз на политическа неадекватност”, коментира Цветанов пък изказването на президента Румен Радев в понеделник. “Прожекторите са включени, г-н президент, наложително е да се опитате да видите видимото - че България се движи в правилната посока. Според вас няма малки и големи държави, а такива с големи и малки амбиции. Големите амбиции се раждат с големите комплекси, а у нас е достатъчно светло, за да се вижда всичко това”, обърна се Цветанов задочно към държавния глава. Изкушаваме се да си пожелаем вашите амбиции с БСП да не минират членството ни в ЕС и НАТО, допълни лидерът на ПГ на ГЕРБ. Амбицирани сме на срещата на върха на ЕС през май да приемем декларация от София, в която подробно да бъдат разписани инфраструктурните обекти за региона. Правим всичко за по-добър диалог за европейска перспектива в региона, каза Цветанов. Той отчете направеното по време на българското председателство и като най-голям успех посочи срещата ЕС - Турция в “Евксиноград”. ", "date": "2018.04.18", "title": "БСП: Депутатската заплата твърдо 2976 лв., не скача на 3 месеца (Обзор)"}
{"url": "https://www.24chasa.bg/novini/article/6823299", "text": "Автомобилният ескорт на началник-щаба на армията на Източна Либия генерал Абдел Разек ан Назури беше нападнат с кола бомба в околностите на Бенгази, предадоха Франс прес и Ройтерс. Един човек е убит и най-малко двама са ранени. Генералът, който е бил мишена на атентата, е невредим, съобщава пресслужбата на армията. Придружителите и телохранителите му също не са ранени. Генералът е пътувал от Бенгази за малък източен град. Атентаторът нападнал конвоя на около 20 км извън Бенгази, предава БТА. Засега не са известни други подробности. Генерал Ан Назури е началник-щаб на армията на маршал Халифа Хафтар, който е на лечение в Париж. Засега не са известни подробности и около лечението на маршала, чиито сили контролират голяма част от Източна Либия, но се смята, че той е получил сърдечен или мозъчен пристъп.", "date": "2018.04.18", "title": "Атентат с кола бомба срещу генерал от армията на Халифа Хафтар в Бенгази (Видео)"}
{"url": "https://www.24chasa.bg/novini/article/6823290", "text": "Разширяване на случаите, в които да се признава, че няма превишаване на пределите на неизбежната отбрана, предлагат от “Обединени патриоти” с промени в Наказателния кодекс. За неизбежна отбрана ще се приемат вече не само случаите, в които нападението е извършено чрез противозаконно проникване в жилище, но и когато нападението е насочено срещу живота, здравето, свободата и половата неприкосновеност на отбраняващия се или на другиго и е извършено от 2 и повече лица, от въоръжено лице или нощем. Внасянето на промените бе обявено от зам.-шефа на групата на “Обединени патриоти” Искрен Веселинов в словото му при старта на сесията. Той разкритикува правосъдното министерство, че е дало заден от заръката на премиера да се промени НК. Затова патриотите внасят такива, “за да се чувстват хората свободни да се защитят не само в своя дом, но и когато бъдат нападнати”. Намаляване на стойността на кражбата, след която се полага наказание, предлагат още патриотите. С внесените от тях промени в НК се записва, че размерът на имуществената стойност на вещите - предмет на престъпление, се намалява от две на една минимална работна заплата. Така за откраднати вещи на обща стойност над 510 лв. вече да има наказателно производство по общите правила на наказателната отговорност. Увеличава се и размерът на предвидената в такива случаи глоба от 100 до 300 лева на от 300 до 500 лв.", "date": "2018.04.18", "title": "Патриотите: Неизбежната отбрана да важи и при нападение извън дома нощем"}
{"url": "https://www.24chasa.bg/novini/article/6823312", "text": "Патриарх Неофит е приет в болница \"Токуда\", съобщиха от лечебното заведение. Негово светейшество е бил приет днес следобед, със симптоми, свързани с хроничното му заболяване. В момента той е в стабилно състояние. Повече информация от болницата ще дадат утре. Очаквайте подробности!                                                                                                                                                                                                                                                                                                                       ", "date": "2018.04.18", "title": "Приеха патриарх Неофит в болница"}
{"url": "https://www.24chasa.bg/novini/article/6823297", "text": "Българските производители ще могат до 31 юли да защитят популярни марки храни в Европейския съюз. До тази дата се очаква да бъдат гласувани окончателно промените в Закона за марките и географските означения. С приемането им ще отпадне националната защита на продуктите и за да не ги произвеждат чужди фирми, е необходима защита в ЕС. Поправките в закона бяха внесени в парламента в началото на ноември 2017 г. от Министерския съвет. Депутатите от икономическата комисия обаче отказаха да ги гласуват, преди да са намерени механизми за защита на традиционните български храни. Ако изменението в закона беше гласувано в началото на годината, действието на всички регистрации, на географски значения за селскостопански продукти и храни по силата на националното законодателство, щеше да бъде прекратено. Чужди производители щяха да могат да правят храни с надпис, че са български. За да не останат храните незащитени, след преговори с Брюксел да се даде отсрочка за приемане на поправките в закона и да бъдат подадени заявления за вписване в европейския регистър до няколко месеца. “24 часа” пръв писа в началото на годината за риска българските производители да останат без защита заради пропуски в законодателството. Промените е трябвало да влязат в сила преди 9 години, а за да запазят родните си наименования, е нужно да влязат в европейски регистър. Горнооряховски суджук и българското розово масло са единствените, които са го направили, но всички останали ползватели на популярни по света и у нас родни храни не са. “Регистрацията и закрилата на национално равнище на географски означения за селскостопански продукти и храни е несъвместима с правото на ЕС”, обясниха от Министерството на икономиката пред “24 часа”. Експерти от българската администрация провеждат срещи с представители на Европейската комисия. “24 часа” научи, че представители на Министерството на икономиката са заминали за Брюксел ден след публикацията във вестника. Целта на срещите е била се окаже съдействие при подаването на български заявки за регистрация на европейско ниво. През последните 20 дни са направени проверки на качеството на вносното мляко, което влиза в български мандри от Унгария, Румъния и Гърция. Над 40% от него е с много лошо качество, каза земеделският министър Румен Порожанов. Той обясни, че няма законово основание да върне млякото, но щял да изпрати послания до млекопреработвателите да изкупуват българско мляко, което отговаря на изискванията. Днес той ще се среща с представители на млечния сектор. Министърът ще апелира да си създадат браншови стандарт. Той ще е пожелателен, но ще осигури контрол в бранша за това какво да изкупува. “Няколко срещи направихме, за да видим къде има проблеми с цените”, каза министърът. Във Врачанско се оказало, че държавната фирма “Ел Би Булгарикум” е спряла да изкупува.", "date": "2018.04.18", "title": "Производителите до 31 юли трябва да защитят BG храни в ЕС"}
{"url": "https://www.24chasa.bg/novini/article/6823302", "text": "  Историята на Пасионария и бездушието на чиновниците разплакаха премиера Бойко Борисов. “Искам да видите какъв е случаят с жената с детето, дето я гледах сутринта по телевизията. И този администратор, дето кара жената да обикаля. Ревах, като ги гледах, лично министърът да се занимае - така ли е, както го казват. Няма ли човечност! Държавни пари, заплати взимат. Всички изчисти и да се назначат нови хора”, гневен бе Борисов.  Час по-късно пред Министерския съвет се проведе пореден протест за достоен живот за децата с увреждания. Майките настояха за приемане на Закон за личната помощ и “живот и след 18”, тъй като след навършване на пълнолетие помощите стават значително по-малки. Искат и облекчени административни процедури. “Искаме помощта на личните асистенти да се регламентира безсрочно. Моето дете е на 16 г. с три диагнози - незряща, детска церебрална парализа и епилепсия, и откакто се е родила, аз не работя”, обясни Ина Маринова. Протестиращите настояват за преструктуриране и овластяване на Агенцията за хората с увреждания. Институцията да получи отговорности и да се прилага индивидуален подход и оценка на увреждането, да може да помага за социалната реализация на всеки инвалид. Трябва да се прави оценка на потребностите на конкретния човек, обясняват родителите. Социалният министър Бисер Петков увери, че “министерството ще направи подробен финансов анализ на всичко, което се насочва като подкрепа под формата на пари и социални услуги към хората с увреждания”. Бил подробно запознат с исканията на протестиращите родители.  Красимира Обретенова, журналистка от Добрич и майка на 16-годишно дете с увреждания, днес напуска България. Тя ще емигрира, за да осигури по-адекватни грижи на дъщеря си Пасионария, разказа майката в сряда сутринта пред Нова тв. “България изостави мен и детето ми, аз изоставям нея”, заяви Красимира. Обретенова е един от най-активните родители на деца с увреждания в България и председател на тяхното сдружение “Свети Мина”. Дъщерята на Красимира се ражда преди 16 г. без заболявания и увреждания. Като бебе обаче прекарва менингит, а оттам получава и увреждания. Има детска церебрална парализа. От този момент майката започва битка с бездушието на чиновниците. “Проблемът не е в увреждането на децата ни, а проблемът е в системата”, смята майката. Преди 8 г. тя напуска родния Добрич и заедно с Пасионария се местят в София. Целта е да е по-близо до социалните и здравните институции. Но продължава да се сблъсква с административни абсурди. “Можете ли да си представите, че няма лекарство за епилепсия? Искаме нещо елементарно, ако в метрото направи гърч, да ѝ фъсна спрей. Сега се справям с течен диазепам... Ама нали се сещаш как вадиш шише, спринцовки, детето ти се гърчи”, обяснява Красимира. Майката успява да Причината е, че качествена детска инвалидна количка струва 6000 лв., а държавата дава едва 400, обяснява тя тогава. “Моята дъщеря получи сколиоза заради скапаната социална количка”, заявява Красимира. Абсурдът е, че щом детето е в количка, отказват да дадат ортопедични обувки... Обувките не са, защото ще ходи, а за да не му се изкриви ходилото. За Красимира всяко явяване в лекарската комисия, която трябва да определи уврежданията на Пасионария, е изпитание. Защото от един лекарски подпис зависят и парите, които получава от държавата. А само шише със специална храна на детето струва 7 лв. На ден са ѝ нужни три, или 21 лв., 600 месечно... “Тази система за пети път ще ми каже, че детето ми е дефектно... За пети път! Да, тя е пораснала, но нито е прогледнала, нито ще прогледне, нито е проходила, нито ще проходи! И аз пак ще трябва да ходя да заработя заплатата на хората в ТЕЛК”, заявява Красимира. През 2014 г. Пасионария е по телевизията за проблемите на образованието. Преди два месеца майка и дъщеря се връщат в Добрич. Красимира се свързва чрез фейсбук с българско семейство с дете с увреждания в Холандия. Напуснали родната Варна преди две години, за да оцелее детето им. Красимира ще последва примера им днес. КРИСТИНА КРЪСТЕВА Грандиозен сблъсък БСП - ГЕРБ избухна в края на пленарния ден вчера в кулоарите на парламента, след като охраната не пусна майки на деца с увреждания, дошли на среща с лидера на БСП Корнелия Нинова в черни фланелки с надпис “Системата ни убива”. “Това е абсурд, излизам при тях”, каза шефката на социалистите. И обвини зам.-председателя на Народното събрание Емил Христов от ГЕРБ, който замества Цвета Караянчева, че е забранил достъпа на хората. Не реагирал и след като Антон Кутев го известил за проблема. След като научи за проблема, лидерът на парламентарната група на ГЕРБ Цветан Цветанов излетя от пленарната зала, но на входа се озова лице в лице със заместника на Нинова в групата Драгомир Стойнев, който обясни, че хората вече не са и пред парламента - тръгнали си обидени. Цветанов няколко пъти повтори, че досега държавата не е отпускала 162 млн. лв. за около 30-те хиляди семейства, колкото е осигурило правителството от 2017 г. насам. “Оставка на Христов като зам.-шеф на парламента”, викна Стойнев. “Затова значи е било всичко. Срамувам се от това, което провокират колегите от БСП”, възмути се Цветанов.", "date": "2018.04.18", "title": "Борисов се разплака от дете с увреждания, иска уволнени бездушни чиновници (Обзор)"}
{"url": "https://www.24chasa.bg/novini/article/6823145", "text": "ЦСКА посреща „Левски” в поредното дерби през пролетта. Двубоят от 30-ия кръг е от 18.00 часа на Националния стадион „Васил Левски“. Срещата стана и причина за задръствания в столицата в час пик, тъй като затвориха главни улици и булеварди заради вечното дерби. В района около \"Орлов мост\" има засилено полицейско присъствие, съобщават зрители на  .  Забраняват се престоят и паркирането на пътни превозни средства, с изключение на автомобилите на участниците в мероприятието, както следва: От 12.00 до 20.00 часа на моста пред Националния стадион и на ул. \"Генерал Гурко\" между ул. \"Любен Каравелов\" и бул. \"Евлоги и Христо Георгиеви\". От 17.00 часа до приключване на футболната среща само при необходимост и по преценка на ръководството на СДВР ще се забранява влизането на пътни превозни средства в двете посоки, с изключение на автобусите на масовия градски транспорт по: - ул. \"Ген. Гурко\" - между бул. \"Васил Левски\" и бул. \"Евлоги и Христо Георгиеви\"; - бул. \"Евлоги и Христо Георгиеви\" - между пл. \"Орлов мост\" и бул. \"Черни връх\"; - бул. \"Драган Цанков\" - между бул. \"Евлоги и Христо Георгиеви\" и бул. \"Пейо Яворов\".", "date": "2018.04.18", "title": "Задръствания в центъра на София заради мача \"Левски\"-ЦСКА (Видео)"}
{"url": "https://www.24chasa.bg/novini/article/6823157", "text": "Папа Франциск се срещна днес с бащата на неизлечимо болно британско бебе, който води съдебна битка срещу спиране на животоподдържащите системи на сина му, предаде ДПА. Двадесет и една годишният Томас Еванс беше приет във Ватикана преди седмичната обща аудиенция на папата на площад \"Свети Петър\", предаде БТА. Снощи взех самолета и дойдох във Ватикана да се срещна с папата. Синът ни Алфи не умира и няма да позволим животът му да бъде отнет, написа Еванс във Фейсбук. На площада Светият отец призова присъстващите да се помолят за Алфи Еванс, както и за Венсан Ламбер - французин, чийто живот се поддържа изкуствено от 2008 г., когато катастрофира с мотоциклет. Бих искал за пореден път да заявя и потвърдя, че единственият творец на живота, от началото до естествения му край, е Бог, а наш дълг е да правим всичко, за да пазим живота, каза папата. Нека се съберем мълчаливо и се помолим животът на всички хора, и особено на тези двама наши братя, да бъде запазен, призова папата. Почти двегодишният Алфи Еванс страда от недиагностицирано дегенеративно заболяване на мозъка и според Детската болница Олдър Хей в Ливърпул по-нататъшните опити за лекуването му са безполезни. Британски съдии отхвърлиха обжалването на родителите на Алфи той да остане на животоподдържащи системи. Родителите искат да прехвърлят детето си в болница във Ватикана. Лондонският Висш съд постанови, че лекарите могат да изключат системите, поддържащи изкуствено живота на детето, което е в кома от декември 2016 г. Родителите на момченцето се опитаха да се обърнат към Европейския съд по правата на човека, но и там не постигнаха положително за тях решение, припомня ТАСС. Подобен беше случаят на друго британско семейство, което изгуби съдебната битка за продължаване на лечението на детето им в терминален стадий на много рядко заболяване. Единадесетмесечният Чарли Гард почина през юли, след като лекарите изключиха апарата за изкуствено дишане, който го поддържаше жив.", "date": "2018.04.18", "title": "Папа Франциск се срещна с британец, потърсил помощта му за неизлечимо болно бебе"}
{"url": "https://www.24chasa.bg/novini/article/6823163", "text": "Донесох добрата новина, че Европейската комисия препоръча започване на преговори за членство на Македония в Европейския съюз, заяви днес на пресконференция в Скопие върховният представител на ЕС по външната политика и сигурността Федерика Могерини, цитирана от агенция МИА. \"Македония се върна на правия път. Можете да празнувате и след това отново да се захванете за работа\", каза Могерини, която е на обиколка в западнобалканските страни във връзка с огласените вчера доклади на Европейската комисия за страните, стремящи се към членство в ЕС, предава БТА. Тя изтъкна, че препоръката за започване на преговори е общ успех на правителството, парламента, опозицията и всички граждани на Македония. \"Този резултат е общо постижение на правителството и опозицията и те заедно трябва да направят следващите крачки и да поемат отговорността за тях\", каза още Могерини. Македонският премиер Зоран Заев благодари на Могерини от името на всички македонци. Той изтъкна, че след направените реформи и Договора за добросъседство с България Македония е на път да реши и дългогодишния спор за името с Гърция. Заев каза, че очаква Македония да получи дата за започване на преговори с ЕС до юни тази година. Той подчерта, че интеграцията в ЕС и НАТО е главна и стратегическа цел на Македония.", "date": "2018.04.18", "title": "Могерини в Скопие: Македония се върна на правия път"}
{"url": "https://www.24chasa.bg/novini/article/6823158", "text": "Кралят на Швеция Карл XVI Густав ще внесе промени в устава на Шведската академия, която присъжда Нобеловата награда за литература, предава ТАСС. Агенцията цитира съобщение за медиите, разпространено от кралския дворец. \"Възнамерявам да допълня устава на Шведската академия по такъв начин, че да стане ясно, че нейните членове могат да я напускат по тяхно желание. Освен това онези от членовете й, които не са участвали в работата й повече от 2 години, ще се считат за напуснали академията даже ако официално не са поискали оставка\", се казва в документа. По мнението на монарха, основен принцип в шведското и международното право се състои в това, че всеки, който не желае да бъде член на някаква организация, трябва да може да я напусне по свое желание. Това в бъдеще ще се отнася и до Шведската академия, предаде БТА. \"Започнах консултации с академията за конкретната формулировка в устава й относно нейното напускане\", добави кралската особа. Напоследък Шведската академия беше разтърсена от скандали, свързани със съпруга на един от нейните членове - Катарина Фростенсон. След като не бе получена нейната оставка, трима литератори я напуснаха - Клас Йостергрен, Кейл Еспмарк и Петер Енглунд. Оставка подаде и постоянният секретар на академията Сара Даниус.", "date": "2018.04.18", "title": "Шведският крал променя устава на академията, присъждаща Нобеловите награди"}
{"url": "https://www.24chasa.bg/novini/article/6823143", "text": "Бившият кмет на район \"Младост\" Петко Дюлгеров бил посредникът между кметицата на \"Младост\" Десислава Иванчева и изнудвания строителен предприемач, казаха близки до разследването.  Според хора от общината Дюлгеров се навъртал около  Иванчева, очаквайки да го  назначи на пост в кметството и лобирал за строеж.  Шефът на спецпрокуратурата Иван Гешев не назова името на Дюлгеров. Обясни обаче, че посредникът написал 4 страници обяснение след задържането, в които разказал всичко подробно.  ", "date": "2018.04.18", "title": "Петко Дюлгеров бил посредникът между  Иванчева и строителния предприемач"}
{"url": "https://www.24chasa.bg/novini/article/6823188", "text": "\"До един-два месеца коланите и видеорегистраторите в автобусите ще станат задължителни\", обяви министърът на транспорта Ивайло Московски, цитиран от  .  , е бил в изрядно техническо състояние - показва проверка на министерството. \"Направихме проверка по самото движение на автобуса, тоест като изпълнение на самия курс София-Бургас и Бургас-София. Установили сме валиден пътен лист с двамата водачи, със съответно часовете на тръгване и заминаване\", каза още той. \"Сега 40% от автобусите у нас са оборудвани с колани. Предстои те да станат задължителни за всички\", допълни Московски. \"Пътна полиция, по закон, ще контролира за колани в автобусите. Глобата за пътниците е 50 лева\", завърши той.", "date": "2018.04.18", "title": "Московски: Коланите в автобусите стават задължителни до 2 месеца"}
{"url": "https://www.24chasa.bg/novini/article/6823195", "text": "Полицайка пострада жестоко от бомбичка на вечното дерби ЦСКА - \"Левски\". Тя бе улучена от бомбичка при първия гол на \"сините\" в началото на второто полувреме. ЦСКА поведе с 2:0 след попадение на Каранга от дузпа и Енрике Рафаел до 11-ата минута. След началото на втората част първо Иван Горанов наказа централните защитници на \"червените\", а след това Нашименто направи 2:2.", "date": "2018.04.18", "title": "Полицайка пострада жестоко на вечното дерби (Потресаващи снимки 18+)"}
{"url": "https://www.24chasa.bg/novini/article/6823191", "text": "Покупката от Турция на ракетни комплекси С-400 от Русия потенциално може да доведе до санкции по отношение на Анкара в съответствие със Закона за противодействие срещу неприятелите на Америка чрез санкции /CAATSA - Countering America's Adversaries Through Sanctions Act/, предаде ТАСС, като се позовава на писмено изявление на американския помощник държавен секретар за Европа и Евразия Уес Мичъл, подготвено за изслушване в комисията по външни работи на Камарата на представителите в американския Конгрес. Анкара твърди, че са се съгласили с покупка на руски ракетни системи С-400, което потенициално може да доведе до въвеждане на санкции в съответствие с член 231 на CAATSA и да се отрази негативно на участие на Турция в програмата за изтребители Ф-35, отбеляза Мичъл, предаде БТА. По-рано руският президент Владими Путин съобщи на пресконференция след разговори с турския си колега Реджеп Тайип Ердоган, че Русия е взела решение да ускори доставките в Турция на ракетни системи С-400. В изказване в Анкара на 9 април Ердоган заяви, че Турция няма да се откаже от покупката на С-400 от Русия.", "date": "2018.04.18", "title": "Уес Мичъл: Може да има санкции за Турция, ако купят ракетни комплекси С-400 от Русия"}
{"url": "https://www.24chasa.bg/novini/article/6823201", "text": "Българският еврокомисар Мария Габриел откри в Скопие, заедно с македонския министър-председател Зоран Заев, първата по рода си дигитална среща за Западните Балкани, съобщи пресслужбата на Европейската комисия. В срещата на високо равнище участваха също премиера на Босна и Херцеговина Денис Звиздич, премиера на Косово Рамуш Харадинай, вицепремиера на Албания Сенида Меси, ресорни министри на държавите от региона, които заявиха силната си политическа подкрепа за амбициите на комисаря по отношение развитието на региона. Такива са намаляване на таксите за роуминг, повишаване на цифровите умения на хората, подобряване на киберсигурността и цифровизацията на икономиката. През февруари Европейската комисия представи нова Стратегия за Западните Балкани, включваща шест основни инициативи, една от които е цифрова програма по предложение на българския еврокомисар Мария Габриел. \"На днешната първа по рода си дигитална среща за Западните Балкани започваме да изпълваме със съдържание цифровата програма, която Европейската комисия предложихме. Процесът е дълъг и сложен, но днес изпращаме много положителен сигнал, че сме решени да работим заедно за нейното реализиране. Радвам се, че днес срещам подкрепа за амбицията ми да имаме стабилен регион и визията ми за цифровото развитие на Западните Балкани. Благодаря на Българското председателство на Съвета на ЕС, по време на което стартираме тази цифрова програма, за ангажимента с този въпрос, и на българския премиер Бойко Борисов за лидерството в региона, което дава допълнителна сила на амбициите ни за цифрови Западни Балкани\", заяви комисар Мария Габриел по време на срещата. Специално внимание българският комисар обърна на необходимостта от по-добра свързаност между страните от Западните Балкани от една страна, а от друга между тях и Европейския съюз. \"Възможността да използвате телефона си, когато пътувате до съседната страна, е важна и необходима. В това отношение се радвам за готовността на някои от телекомуникационните оператори да намалят разходите за роуминг в Западните Балкани. Това е доста сложна и предизвикателна задача, но се надявам, че през следващите седмици ще мога да представя повече подробности за това. Амбицията ми е неотслабваща и вярвам, че заедно ще можем да поставим началото на успешен процес\", допълни Мария Габриел. Другият неин приоритет - киберсигурността, също получи голяма подкрепа. Засилването на киберсигурността в Западните Балкани ще донесе ползи не само за региона, но и за ЕС. За тази цел трябва да се обърне внимание на привеждането на съответните законодателни разпоредби в съответствие и да се работи в тясно сътрудничество със страните от региона.", "date": "2018.04.18", "title": "Мария Габриел и Западните Балкани решени да намалят таксите за роуминг"}
{"url": "https://www.24chasa.bg/novini/article/6823196", "text": "Австрийското правителство се готви да прокара закон, според който бежанците по-трудно ще получават гражданство, предадоха Ройтерс и Франс прес. Мерките в одобрения днес от правителството законопроект предвиждат конфискуване на парите в наличност на кандидатите за убежище за покриване на разходите по престоя им и дори конфискуване на мобилния им телефон, за да се установи откъде са, какъв е бил маршрутът им и която е първата страна от Европейския съюз, в която са влезли, предава БТА. \"Съвсем преднамерено си поставихме за цел да се борим срещу незаконната миграция, както и със злоупотребите с предоставянето на убежище\", заяви на пресконференция австрийският канцлер Себастиан Курц след седмичното заседание на кабинета. Текстът, представен на министерския съвет от управляващата дясна коалиция, е критикуван от опозицията и правозащитни организации, които ги обявиха за незаконни или прекалени. Някои от мерките са сходни с тези, които приеха други европейски страни - през 2016 г. Дания въведе конфискуване на ценности от бежанците, за да се платят разходите по престоя им. Австрия ще иззема от бежанците пари в брой само до 840 евро, както е в съседните Германия и Швейцария. Законопроектът, който трябва да бъде гласуван в парламента до лятото, предвижда бежанците да чакат за гражданство 10 години вместо 6, както е сега. Той предвижда също хора, получили убежище, но осъдени от австрийските власти и излежали присъдата си, да влизат незабавно в центрове за задържане, за да бъдат екпулсирани. Бежанците ще губят правото на пребиваване в Австрия, ако пътуват до родината си \"на почивка\". Правителството предвижда също да намали социалните помощи за бежанците. Дебатите за имиграцията и интеграцията бяха в центъра на предизборната кампания миналата есен. В резултат на бежанския наплив през 2015-2016 г. в страната с 8,7 милиона жители бяха подадени над 150 000 молби за убежище, което се равнява на близо 2 процента от населението й. Много от пристигащите мигранти бягаха от войни и бедност в Близкия изток и Африка, но след първоначалното съчувствие дойде безпокойството от нарастването на числеността им. Консервативната Австрийска народна партия на канцлера Себастиан Курц, която спечели изборите и се съюзи с крайнодясната Партия на свободата на вицеканцлера Хайнц-Кристиан Щрахе, обяви в коалиционната програма намерения за по-строго законодателство. Организацията \"Амнести интернешънъл\" осъди австрийския законопроект, който според нея засилва разделенията в обществото.", "date": "2018.04.18", "title": "Австрия ще конфискува пари и телефони на бежанци, за да установи откъде са"}
{"url": "https://www.24chasa.bg/novini/article/6823210", "text": "Въпреки продължаващото дипломатическо напрежение между Сърбия и Косово бизнес връзките между тях изглежда се засилват, а компании от двете страни се надпреварват да сключват сделки на регионален търговски панаир, съобщава Асошиейтед прес. През март политическите отношения сериозно се влошиха, след като косовската полиция арестува закратко и изгони високопоставен сръбски представител, след като той влезе в страната без разрешение. Косово обяви независимост от Сърбия през 2008 г., но Белград все още се противопоставя на този акт. Сръбските компании обаче изобилстваха на четиридневния търговския панаир в столицата на Косово Прищина. Днес 70 от представените общо 174 компании бяха сръбски, предаде БТА. Марко Чадеж от Сръбската търговско-промишлена палата заяви, че икономическото сътрудничество между двете страни е \"история на успеха\". Търговията между Косово и Сърбия достигна 500 милиона евро през 2017 г.", "date": "2018.04.18", "title": "Бизнес връзките между Сърбия и Косово се засилват въпреки политическите спорове"}
{"url": "https://www.24chasa.bg/novini/article/6823225", "text": "ОЗХО съобщи, че инспекторите на организацията ще бъдат разположени в сирийските град Дума, единствено ако им се предостави неограничен достъп. От организацията съобщиха, че все още не е ясно кога екипът ще бъде разположен, предава AFP. „Ще има разполагане единствено след одобрение от силите за сигурност и ако нашият екип получи неограничен достъп до място“, съобщи директорът на организация Ахмет Узумджу, предава \"Фокус\". „За момента ние не знаем кога екипът от инспектори ще бъде разположен в дума“, допълни той.", "date": "2018.04.18", "title": "ОЗХО: Ще разположим експертите в Дума, само ако им се предостави неограничен достъп"}
{"url": "https://www.24chasa.bg/novini/article/6823142", "text": "Да има презумпция до доказване на противното и аз я уважавам. Така вицепремиерът по правосъдната реформа и външен министър Екатерина Захариева коментира акцията по вчерашния арест на кметицата на район \"Младост\" в отговор на въпрос от журналисти, предаде  . \"Мисля, че малко се прехвърлиха границите вчера. Разбира се от друга страна, всеки трябва да внимава какво прави и дали извършва престъпления. Да има презумпция за невинност до доказване на противното и аз я уважавам\", смята Захариева.", "date": "2018.04.18", "title": "Захариева за ареста на Иванчева: Да има презумпция за невинност до доказване на противното"}
{"url": "https://www.24chasa.bg/novini/article/6823129", "text": "България изцяло подкрепя политиката на УНИЦЕФ по отношение на ранното детско развитие и грижата за децата и има желание да разшири съвместната дейност с организацията, е заявил министърът на здравеопазването Кирил Ананиев по време на среща с представителя на УНИЦЕФ за България Мария Хесус Конде. Това съобщиха от пресцентъра на Министерството на здравеопазването. Тази година се очаква да стартира и новата петгодишна програма за работа между българското правителство и организацията, в която е надградено всичко постигнато до момента, е посочила Мария Хесус Конде. Оценката на УНИЦЕФ е, че България е постигнала много в посока на ранното детско развитие, но има необходимост от по-добра координация между отделните ведомства. Според експертите на неправителствената организация у нас има добре развито майчино и детско здравеопазване. В тази посока от УНИЦЕФ предлагат прилагането и у нас на техен, вече работещ в много държави инструмент за оценка на психологичното развитие на децата в най-ранна възраст. България е добър пример и по отношение на процеса на деинституционализация на децата, е отбелязала Мария Хесус Конде и даде за пример, че преди 10 години децата в институции са били близо 12 000, сега са останали около 1000. Добрият опит в тази посока ще бъде представен и на конференция в Брюксел, която УНИЦЕФ организира. Министър Ананиев и представителят на УНИЦЕФ за България Мария Хесус Конде са обсъдили и възможността да бъде изготвен оперативен план за съвместна работа.", "date": "2018.04.18", "title": "УНИЦЕФ: България е добър пример за деинституционализация на децата"}
{"url": "https://www.24chasa.bg/novini/article/6823125", "text": "Всички възпоменателни монети, емитирани от 5 юли 1999 г. до 31 декември 2012 г., ще бъдат извадени от обращение. Това рещи УС на БНБ в сряда. Те ще престанат на бъдат законно платежно средство от 15 май т.г., уточняват от централната банка. След тази дата, монетите ще се обменят на касите на БНБ по номинална стойност без ограничение на количеството, без такса и със срок на обмяна до 31 декември 2019 г., съобщават още от БНБ. Управителният съвет определи и индивидуалните годишни вноски на банките, които имат лиценз да работят у нас, както и на клоновете на трети държави, които те трябва да внасят във фонда за преструктуриране на банки за 2018 г. В този фонд, с ежегодни вноски от всеки работещ трезор се създават резерви за бързо действие при банкови кризи. ", "date": "2018.04.18", "title": "Вадят  от обращение възпоменателни монети"}
{"url": "https://www.24chasa.bg/novini/article/6823134", "text": "Турските власти са идентифицирали 3000 души в рамките на въоръжените сили, за които се смята, че са свързани с ислямския проповедник Фетхуллах Гюлен, съобщи Ройтерс, като цитира турския министър на отбраната Нуреттин Джаникли. Анкара обвинява проповедника Фетхуллах Гюлен, че стои зад организирането на опита за преврат в Турция от юли 2016 г., припомня БТА. Министър Джаникли е уточнил, че въпросните лица ще бъдат уволнени от армията в следващите дни с указ със силата на закон, който е внесен в канцеларията на премиера, съобщава турският телевизионен канал НТВ.", "date": "2018.04.18", "title": "Турция ще отстрани 3000 души от армията заради връзки с Гюлен"}
{"url": "https://www.24chasa.bg/novini/article/6822857", "text": "Изглежда севернокорейският лидер Ким Чен-ун опитва нова тактика, за да подобри имиджа на своя авторитарен режим - той поставя под светлината на прожекторите жените в своя живот През последните няколко месеца Ким все по-често споделяше сцената със своята по-малка сестра, която внезапно стана знаменитост като негов пратеник на Зимните олимпийски игри в Пьонгчанг, и със съпругата си, бивша певица на близо 30 години. Със сигурност има една-единствена звезда в севернокорейското шоу и това е самият Ким. По-голямата публична роля на сестра му Ким Йо-чен и съпругата му Ли Сол-чжу обаче съвпада със започнатата от Ким \"очароваща офанзива\" - поредица срещи на върха и дипломатически ходове, които повишиха значително неговия международен профил. Съвпадението свидетелства, че той се надява да промени възгледите за своя режим (но не и вътрешната политика на железния юмрук), като показва по-меко лице пред външния свят. Вероятно новият външен вид ще бъде показан отново по-късно този месец, когато Ким трябва да седне за първата си среща на върха с южнокорейския президент Мун Дже-ин. Южнокорейски медии твърдят, че Ким планира да доведе съпругата си на срещата на 27 април на южната страна на демилитаризираната зона, която разделя двете държави. Ако го направи, това ще е за да запази новия нормален облик на Севера. Ли придружаваше Ким при изненадващото му пътуване до Китай за среща с президента Си Цзинпин миналия месец. Тя изглеждаше доста стилно, докато сияеше до него в държавна функция. След Мун по план Ким трябва да се срещне с президента Доналд Тръмп през май или юни, което повишава възможността за богат улов - Ли да се срещне с американската първа дама Мелания Тръмп. Може би обаче още не е съвсем назряло времето за такава публична изява. Северна Корея има донякъде сложно отношение към концепцията за първата дама. И дядото, и бащата на Ким имаха множество задръжки, а личните въпроси за членовете на семейство Ким се отразяваха с максимална дискретност от пропагандната машина на Севера. Въпреки това Ли изглежда естествена в тази роля. Тя е сдържана, чувства се удобно в центъра на вниманието и обикновено се облича в скъпи дрехи. На млади години тя се е обучавала в сценични изкуства и е пяла в оркестъра \"Унхасу\", преди да се омъжи за Ким, вероятно през 2009-а или 2010-а, година преди той да поеме властта. Тъй като самата тя е певица, се смята, че е близка до членовете на севернокорейската дамска поп група \"Моранбонг\", друга креатура на Ким Чен-ун. Ли беше сред подбраната група млади жени, пратени в Южна Корея да подкрепят севернокорейския отбор на Азиатското първенство по лека атлетика през 2005 г. Това свидетелства, че тя е от високопоставено семейство. Смята се, че е на 28 години. Не се знае почти нищо друго за нея. За разлика от баща си (самоличността на майка му задълго беше държавна тайна) Ким се появява доста често със съпругата си след първата им официална публична изява в увеселителен парк през 2012 г. Тя бе с него и когато бившата звезда от НБА Денис Родман направи серенада на Ким за рождения му ден преди демонстративна игра на баскетбол през 2014 г. Няколкото продължителни нейни отсъствия вероятно се дължат на бременности. Смята се, че тя и Ким имат три деца, но това също не е потвърдено официално. Нейното \"ръкополагане\" може да се състои тази седмица, когато ще бъде удостоена с титлата \"почитаемата първа дама\". Според южнокорейския вестник \"Чосон илбо\" тази титла не е била използвана от държавните медии на Севера от 1974 г., когато така е била наричана Ким Сон-е, втората съпруга на основателя на държавата Ким Ир-сен. Досега Ли Сол-чжу бе наричана само \"другарката Ли\". Междувременно по-малката сестра на Ким също излезе зрелищно на сцената. Нейният \"първи бал\" бе през февруари на церемонията по откриването на Олимпийските игри, когато стана първият член на династията Ким, посетил Южна Корея. Тя набързо привлече вниманието с почти царственото си поведение, споделяйки почетната трибуна заедно с южнокорейския президент Мун и други международни сановници. В един от най-показателните моменти от Олимпиадата Мун, станал прав, се ръкува с нея, когато обединеният отбор на Севера и Юга излизаше в стадиона, а вицепрезидентът на САЩ Майк Пенс, също на ВИП трибуната, седеше наблизо с каменно лице. Около 30-годишната Ким Йо-чен е може би най-довереното лице на брат си - роля, която напомня на отношенията между баща им Ким Чен-ир и леля им Ким Кьон-хи. Като деца двамата с Ким Чен-ун са живели няколко години в Швейцария в относителна изолация. От октомври тя е кандидат-член на влиятелното политбюро на управляващата партия и се смята, че отговаря за поддържането на публичния имидж на брат си и култа към личността му. Нейните публични изяви преди Пьонгчанг се ограничаваха до отделни събития, на които се виждаше как тя служи на брат си. Името й почти никога не се споменаваше от държавните медии и никога с обяснение за нейното родословие. Затова е доста възможно, че до излъчването на новината за олимпийското й посещение, мнозинството от севернокорейците са нямали представа коя е тя. Това със сигурност вече не е така. Завръщането й от Сеул бе първостепенна новина, каквато беше и нейното заставане точно до брат й, когато високопоставена южнокорейска делегация направи през март ответно посещение. В неделя тя и съпругата Ли - ослепителни както винаги - се завърнаха на страниците на вестника на управляващата партия, приветствайки високопоставена китайска делегация и гледайки предната вечер постановката на \"Жизел\" на китайския национален балет. Това също е донякъде забележително. Възможно е това да е единственият случай, когато \"почитаемата първа дама\" е показана от държавна медия на проява, без до нея да бъде Ким Чен-ун. /БТА/", "date": "2018.04.18", "title": "За да смекчи имиджа си, Ким Чен-ун \nприбягва до своята сестра и жена"}
{"url": "https://www.24chasa.bg/novini/article/6822860", "text": "Докладите на Европейската комисия за страните от Западните Балкани са реални и насърчителни, сега остава страните от региона да продължат реформите, констатираха днес премиерите на Македония и Косово Зоран Заев и Рамуш Харадинай на среща в Скопие, предаде агенция МИА. Заев и Харадинай разговаряха в рамките на среща на високо равнище за високите технологии, посветена на цифровизацията на Западните Балкани, като оцениха, че това събитие представлява нова глава в регионалното сътрудничество и нов импулс за срещата ЕС-Западни Балкани в София през май, предаде БТА. Двамата премиери се съгласиха, че Македония и Косово споделят еднакви ценности и работят за общото бъдеще в ЕС. В този контекст те посочиха, че са нужни храбри лидерски решения, ръководени от бъдещето, а не от миналото. Премиерите на Македония и Косово разговаряха и за засилването на търговията и икономическото сътрудничество чрез съвместни проекти като общи гранични пунктове и трансгранични инфраструктурни проекти.", "date": "2018.04.18", "title": "Заев и Харадинай: Докладите на ЕК са насърчение за по-голямо сътрудничество"}
{"url": "https://www.24chasa.bg/novini/article/6822887", "text": "Не сме получили още отказ за срещата ЕС – Западни Балкани на 17 май 2018 г. Това каза вицепремиерът и министър на външните работи Екатерина Захариева пред журналисти след заседанието на Комисията по външна политика, предаде „Фокус“. По думите й подкрепата към тази среща и към България е много голяма. На въпрос дали Сърбия е потвърдила, че ще присъства на срещата ЕС – Западни Балкани на 17 май 2018 г., Захариева заяви: „Сърбия никога не е казвала, че няма да участва. Тази среща е по покана на председателя на Съвета Доналд Туск и на премиера Борисов. Тя е във формат ЕС, на която се канят страните от Западните Балкани. Мисля, че е в интерес на Сърбия да дойде. Президентът Вучич е потвърдил участие. По-скоро имаше коментари по участието на други държави от Западни Балкани“, коментира Екатерина Захариева.", "date": "2018.04.18", "title": "Захариева: Не сме получили отказ за срещата ЕС – Западни Балкани на 17 май"}
{"url": "https://www.24chasa.bg/novini/article/6822894", "text": "Окръжният съд в Ямбол постанови задържане под стража на 61-годишния Петър Петров, обвинен за убийството на брат си, съобщиха от съда. На 14 април в стралджанското село Правдино, след спор за наследствен имот, Петров умишлено е прострелял в главата 55-годишния си брат Стоян със законно притежаван пистолет. Според прокурора по делото Петров може да се укрие или да извърши ново престъпление, което налага задържането му. Определението на Ямболския окръжен съд може да бъде обжалвано пред Апелативния съд в Бургас.", "date": "2018.04.18", "title": "Арестуваха мъж, обвинен за убийството на брат си в Ямбол"}
{"url": "https://www.24chasa.bg/novini/article/6822893", "text": "Великобритания осъди \"безотговорното поведение\" на Русия на днешното закрито извънредно заседание на Изпълнителния съвет на Организацията за забрана на химическите оръжия (ОЗХО) в Хага, свикано за обсъждане на случая \"Скрипал\", предаде Франс прес. \"Безотговорното поведение на Русия саботира глобалната забрана на химическите оръжия и заплашва световната сигурност\", заяви в Туитър постоянният представител на Великобритания в организацията Питър Уилсън, сочейки за пореден път Русия като \"единствения отговорен\" за отравянето на бившия руски двоен агент Сергей Скрипал и дъщеря му в британския град Солсбъри миналия месец, предаде БТА. \"Русия осъществи безсрамна кампания за дезинформация и атакува репутацията и експертната компетентност на ОЗХО\", заяви британското представителство, според което \"единствено Русия разполага с техническите средства, оперативен опит и мотив да вземе на прицел Скрипал\" Нито една от лабораториите на ОЗХО не откри веществото BZ в пробите от Солсбъри, заяви на заседанието Уилсън, цитиран от ТАСС. Той отбеляза, че \"четирите лаборатории към ОЗХО не откриха веществото BZ в нито един от образците, събрани в Солсбъри\". Лондон се ангажира да отговори на въпросите на Москва по случая \"Скрипал\" в десетдневен срок от отправяне на запитването, т. е. до 23 април включително, каза Уилсън. На 13 април Русия предаде на Великобритания списък с въпроси съгласно чл. 9 от Конвенцията за забрана на химическото оръжие. Ще отговорим възможно най-бързо, в рамките на 10-те дни, определени в конвенцията, каза той. Възможно е било Сергей и Юлия Скрипал да бъдат поставени умишлено в кома, за да може да се влияе на хода на разследването, се казва в документ, представен от руската делегация на извънредното заседание. Без да извършат каквото и да било разследване, британските власти обвиниха предварително Русия. За да не получат руските специалисти достъп до Сергей и Юлия Скрипал, британските медици, както разбираме, са поставили двамата в изкуствена кома, което е направило възможно събирането на биохимични образци и манипулирането на състоянието им, без да се допитват до тях, се посочва в документа, цитиран от ТАСС. Русия предлага да се направят промени в приложението с химическите препарати към Конвенцията за забрана на химическото оръжие. Генералният директор на ОЗХО трябва да подготви и представи за разглеждане на Изпълнителния съвет проекторешение за промени в списъците с химическите препарати, заяви руската делегация. Тя поясни, че това е необходимо предвид появата в последните 20 години на значителен брой научни публикации за токсичните вещества, които представляват заплаха за целите на конвенцията, включително вещества от групата \"Новичок\". Заседанието при закрити врата беше свикано от Великобритания. Британският постоянен представител в ОЗХО (и посланик в Холандия) Питър Уилсън, а също руските, американски и френски висши дипломати, пристигнаха на поверителната среща с автомобили със затъмнени стъкла, отбелязва АФП.", "date": "2018.04.18", "title": "Великобритания: Безотговорното поведение на Русия заплашва световната сигурност"}
{"url": "https://www.24chasa.bg/novini/article/6822911", "text": "Конкурентната фирма на Илон Мъск, компанията \"Орбитал АТК\", представи новата си ракета \"Омега\", която е с гражданско и военно предназначение, съобщава сайтът Лайф. Тя ще обезпечава по-ниски разходи при изстрелването, в сравнение с носителите на конкурентната компания на Мъск - \"Спейс Екс\". През 2019 година от \"Орбитал АТК\" планират да завършат пълния цикъл тестове, а през 2021 конструкторите възнамеряват да пуснат новата ракета-носител в експлоатация, предава БТА.  Общата мощност на двигателите на \"Омега\" ще й позволи да извежда над 10 тона полезен товар на преходна геостационарна орбита. В плановете на компанията е включена и разработката на тежка ракета, способна да доставя над 17 тона полезен товар. Най-прекият конкурент на \"Орбитал АТК\" e ракетата \"Фалкон-9\" на \"Спейс Екс\", способна да доставя 8,3 тона товари на геопреходна орбита и до 22,8 тона на ниска опорна орбита.", "date": "2018.04.18", "title": "Конкурентите на Илон Мъск представиха новата си ракета"}
{"url": "https://www.24chasa.bg/novini/article/6822930", "text": "Жена оцеля като по чудо, след като се преобърна с автомобила си на пътя между Кърджали и Хасково. Инцидентът стана на прав участък край разклона за село Патица, известен още като \"прокълнатото място\", защото тук често стават тежки катастрофи със загинали. Жената беше откарана в кърджалийската болница, а мястото беше обработено от пожарникари, защото имаше теч на гориво. Според служители на пътна полиция причината за катастрофата е високата скорост, с който се е движел автомобилът.", "date": "2018.04.18", "title": "Жена оцеля по чудо, след като се обърна с кола между Кърджали и Хасково"}
{"url": "https://www.24chasa.bg/novini/article/6822964", "text": "Изпълнителният директор на Фейсбук Марк Зукърбърг не се отзова на поканата да бъде изслушан в Европейския парламент. В негово отсъствие днес в Страсбург евродепутатите обсъдиха скандала със злоупотребата с данни от потребители на социалната мрежа, предава БТА. Зукърбърг бе поканен от ЕП официално в понеделник и се предвиждаше да говори пред съответните парламентарни комисии, както стори по-рано пред представители на Сената и Конгреса на САЩ. Европейската комисия съобщи, че вчера той се е срещнал в Сан Франциско със заместник-председателя на комисията Андрус Ансип. От името на председателството на Съвета на ЕС заместник-министър Моника Панайотова отбеляза, че скандалът с \"Кеймбридж аналитика\" е довел до загуба на доверие по целия свят и е засегнал основни принципи на ЕС. Днешният дебат е пореден знак за нашата тревога, добави тя. Панайотова изрази очакването новите правила за защита на личните данни в ЕС, които влизат в сила в края на май, да дисциплинират дружествата в интернет. Зам.-министърът добави, че скандалът поставя въпроса за демократичното начало на изборите и за защитата им от манипулации. По нейните думи се откроява необходимостта от повече медийна грамотност. Еврокомисарят по правосъдието Вера Юрова уточни, че до 2,7 милиона европейци вероятно са засегнати от злоупотребата с лични данни. По нейните думи случаят прилича на престъпление. Еврокомисарят настоя общите условия за ползване на услуги да не бъдат писани на недостъпен правен език, а да бъдат ясни и разбираеми за всички. Очаквам Фейсбук да сътрудничи на най-високо равнище. С новите правила в ЕС времето за снизходителност изтече, след 25 май предприемаме засилен контрол, добави тя. Еврокомисарят настоя за яснота не само какво е станало с изтеклите данни, а и за какво служат сега. Традиционните медии се подчиняват на строги правила, точно обратното важи за социалните медии - с тях е възможна злоупотреба. Интернет не е място, незасегнато от върховенството на закона, коментира Юрова. Групата на Европейската народна партия посочи, че интернет е място, оставено на съвестта на потребителите. Социалистите и демократите отбелязаха, че цифровата революция може да дава възможности, но носи и заплахи. Трябва да вземем живота си обратно под наш контрол, трябва ни цифров суверенитет, добавиха те. Европейските реформатори и консерватори посочиха, че е необходимо равновесие между защитата на личните данни и възможностите за проследяване на престъпленията в интернет. Групата на АЛДЕ настоя Зукърбърг да се яви пред евродепутатите от уважение към стотиците милиони европейски потребители на Фейсбук. Зелените заявиха, че извиненията не са достатъчни. Фейсбук не спазва дори основни изисквания за защита на личните данни, наша работа е да се защитим, добавиха те. Европейската обединена левица посочи, че Зукърбърг е знаел и нищо не е направил срещу злоупотребите, защото това е неговият бизнес модел. Според тях подобни нередности се допускат също от Амазон и Гугъл. Групата \"Европа на свободата и пряката демокрация\" упрекна Фейсбук в монопол, който изкупи съперниците си Инстаграм, Месинджър и Уотсап, и прави пари от продажба на данни и реклама, основана на данни. Групата сравни Фейсбук с вирус, от който няма отърване, заради признанията на Зукърбърг за създаването на профили на хора без тяхното знание. Проблемът не е \"Кеймбридж аналитика\", а във Фейсбук, историята с политическата реклама е за отклоняване на вниманието, добавиха от тази политическа сила. Групата \"Европа на народите и свободата\" настоя за промяна на икономическия модел, по който Фейсбук работи.", "date": "2018.04.18", "title": "Зукърбърг не се яви в Европарламента да свидетелства по скандала с \"Кеймбридж аналитика\""}
{"url": "https://www.24chasa.bg/novini/article/6822974", "text": "Ръководителят на руския комуникационен регулатор призна днес, че милиони ай пи адреси са били блокирани при безрезултатен засега опит за спиране на приложението за съобщения Телеграм, предаде Асошиейтед прес. Телеграм все още беше достъпен за потребителите в Русия въпреки усилията на властите да го засегнат, като блокират други услуги. Миналата седмица руските власти наредиха да бъде спрян достъпът до месинджъра, предаде БТА. Спорът избухна, след като приложението за съобщения, разработено от руския предприемач Павел Дуров, отказа да предаде на разузнавателните служби ключовете си за кодиране. Руските власти настояват, че имат нужда от тях за предотвратяване на екстремистки нападения, но Телеграм отхвърли искането като нарушаване на поверителността на личния живот. Шефът на Роскомнадзор Александър Жаров каза в интервю за в. \"Известия\", че Русия блокира 18 мрежи, използвани от Амазон и Гугъл и предлагащи хостинг на сайтове, които според властите са използвани от Телеграм за заобикаляне на забраната. Множество руски фирми съобщиха, че техните интернет услуги са спрени заради усилията на Роскомнадзор да блокира мрежите. Според интернет експерти от понеделник руските власти са блокирали около 16 милиона ай пи адреса, засягайки милиони руски потребители и фирми. Жаров призна, че властите безрезултатно се опитват да блокират Телеграм и е трябвало да спрат цели мрежи, някои от които имат над половин милион ай пи адреса, използвани от несвързани, \"спазващи закона компании\". Ежедневникът \"Ведомости\" сравни битката на Роскомнадзор срещу Телеграм с война. Жаров намекна, че Фейсбук може да е следващата мишена на властите, ако откаже да се съобрази с руското законодателство.", "date": "2018.04.18", "title": "Русия призна: Блокирахме милиони ай пи адреси"}
{"url": "https://www.24chasa.bg/novini/article/6821525", "text": "Новите критерии за прием на първокласниците, срещу които недоволстват много родители в България, са всъщност нещо старо и добре познато в Англия. Условието детето да живее в района на училището е водещ критерий във Великобритания. Това принуждава много семейства да сменят домовете си, щом дойде момент наследниците им да тръгнат на детска градина и училище. Това образователно “номадство” е толкова разпространено на Острова, че някои агенции за имоти са разработили специални онлайн карти за клиентите си. От тях те могат да научат и какъв е техният рейтинг. Оценяването им се прави от специална правителствена служба за стандарти в образованието, чиито доклади са публични. Рейтингът е сбор от постигнатите от учениците резултати и анкета с родителите. Той е добър ориентир при избор на училище, но невинаги решаващ. Родителите получават съществена помощ и от детските градини. В тях се организират специални срещи по темата, колективни посещения в дните на отворени врати. Съдействието въобще не е случайно, тъй като детските градини се смятат за трамплин към училището. Държавата гарантира безплатно обучение в тях за всяко дете над 3 години. Ако и двамата родители работят, му се полагат 30 часа седмично, ако само единият работи - 15 часа. За това време детето трябва да научи базови неща, които да му помогнат след по-малко от две години в началното училище. Няма познатото у нас следобедно спане, ядене на две закуски, обяд и целодневна грижа. Всичко е сведено до минимум време, през което вниманието на малчуганите може да бъде задържано към извършване на конкретни дейности, и то под формата на игра. Целта е една - семейната среда плавно да бъде напусната и да се създаде и любопитство, и желание да се ходи на училище. Приемът в него става в годината, в която детето навършва 5. като за всеки ученик се посочват 4 заведения по реда на неговото желание. Ако те са на повече от 3 километра от дома на детето, му се осигурява безплатен транспорт. Въпреки това от детските градини съветват родителите задължително да заявят и най-близкото до адреса им училище, тъй като съществува риск да не получат място на първо класиране, ако се стремят само към рейтингови училища. Освен това има и други подводни камъни. Голямата успеваемост на някои места се дължи на допълнителни уроци и чести призиви към родителите за дарения. Неща, с които всеки родител трябва да е наясно, преди да избере подходящо място за своето дете. У нас тези неща обикновено се научават постфактум и всички страни са разочаровани и неудовлетворени. Въведеното сега в България изискване да си живял 3 години в района на училището, за да осигуриш прием на детето си в първи клас, вероятно наистина е прекалено. Това е твърде дълъг срок за днешния динамичен свят, а и не гарантира, че няма да се извършват проформа адресни регистрации. В Англия срок не съществува, тъй като измами трудно се правят. Не само защото властите са много бдителни, а и защото местните данъци се плащат от живеещите на съответния адрес, а не от собственика на имота. Така че, ако искаш да имаш достъп до безплатно образование и здравеопазване, си заинтересуван бързо да се регистрираш и съответно да плащаш местни данъци. Всъщност за първолаците. На много хора, особено в София, тя изглежда нелогична и дискриминационна. Някои са дали мило и драго да дойдат в столицата, за да изучат по-добре детето си. Зарязали са имоти в провинцията, живеят под наем и 3-годишният срок за уседналост им изглежда по-скоро чиновническа приумица, отколкото механизъм за постигане на справедливост. Едва ли някой от тях си дава сметка, че желаните от много родители добри училища са станали такива благодарение на години стабилно финансиране, идващо от данъци.", "date": "2018.04.18", "title": "И в Англия, който иска добро училище, трябва да живее близо до него"}
{"url": "https://www.24chasa.bg/novini/article/6822994", "text": "Обмисля се ректорите да имат договори за управление с Министерството на образованието и науката, но това не означава, че тези договори ще дават основание на ректора да му бъде прекратено правоотношението, а те да бъдат обвързани с показатели за развитие на висшето училище. По този начин ректорите ще бъдат отговорни към интересите на преподавателите, които ги избират, но и към развитието на висшето училище. Това не означава, че ще има намеса в административното управление, заяви пред журналисти министърът на образованието и науката Красимир Вълчев, попитан какви нови модели на академично самоуправление в университетите се обсъждат, предава БТА.  Министър Вълчев отговаря на актуални въпроси на депутати от парламентарната образователна комисия, като проф. Иво Христов от \"БСП за България\" го попита ще има ли промени в Закона за висшето образование и как може да се съвмести академичната автономия с въвеждането на механизми за контрол в академичното самоуправление в университетите. В други държави в университетите има разделяне на академичното от финансовото управление, като подобен модел го има в Германия, с назначаването на канцлер във висшите училища, обясни министър Вълчев. Той коментира, че по този начин университетите стават по-отговорни, отчетни и може би по-малко автономни по отношение на финансовото управление, но се запазва академичното самоуправление и ректорите могат да се съсредоточат върху учебните планове и учебното съдържание, а не да се занимават с \"парно и с обществени поръчки, например\". Друг модел е ректорите да бъдат отговорни към публична институция, най-често правителство или провинция, като такъв модел го има в някои скандинавски страни, обясни министър Вълчев. По думите му при този модел на управление ректорът се избира от университета, а министърът на образованието го назначава. Почти във всички държави във висшите училища има университетски съвет, борд или както при нас - имаме Съвет на настоятелите и Общо събрание, този в орган, който взема основните стратегически решения за управлението на висшето училище, трябва да има и външни заинтересовани институции. Това може да е общината, представители на различни институции и на работодателски организации. Всеки от тези модели трябва да се положи в спецификите на институционалната среда във висшето ни образование, заяви министър Вълчев. Той каза, че всички тези модели ще бъдат обсъдени със Съвета на ректорите, за да се направят промени в системата на висшето образование. На заседанието на комисията министър Вълчев каза, че само в три бивши социалистически страни го има този краен модел на затворено академично самоуправление в университетите.", "date": "2018.04.18", "title": "Обмислят ректорите да имат договори за управление с Министерството на образованието"}
{"url": "https://www.24chasa.bg/novini/article/6822982", "text": "Осъденият доживот Георги Вълев от \"Килърите\" за пореден път бе доведен с кордон от жандармерия и тежко въоръжена охрана в съда във Велико Търново по иск за неимуществени вреди. Вълев иска 500 лв. обезщетение от Главна дирекция \"Изпълнение на наказанията\", защото бил настанен в килия без прозорци и санитарен възел и поради спукване на тръба бил намокрен при ползване на общата тоалетна в следствения арест във Велико Търново. Освен това по време на престоя си не бил извеждан на открито. Първоначално затворникът бе предявил иск от 1000 лв., но по време на заседанието намали претенцията си наполовина, тъй като се оказа, че той е престоял там едва 21 часа, от които повече от 5 часа с него се извършвали следствени действия в областната следствена служба. Това се случило на 22 и 23 април 2015 г., стана ясно по делото. \"Следствеият арест е строен през 1982 г. при други нормативни изисквания. В килиите няма прозорци, тоалетна и течаща вода. Преустройства не са правени, само са подобрени условията в общината тоалетна, където при нужда арестантите се водят без ограничения\", каза шефът на ареста Георги Георгиев. Той обясни, че арестът няма каре за разходки, а само пригодено помещение, където се извеждат на отворени прозорци.\"Нашите служители работят при същите условия\", каза той пред съда. За претърпените неудобства Георги Вълев поиска да бъде изслушан Илиян Стоилов - джебчия и автокрадец, който по същото време бил с него в една килия. Той настоя да свидетества и Халил Хасан, който излежава две доживотни присъди в Ловешнкия затвор, включително и за опит за убийство на наздирател. \"Познаваме се и съм споделял с него какво съм изживял\", каза пред магистратите той. Съдът допусна разпит на тогавашния съкилийник на Георги Вълев в ареста в Търново и отложи делото за 23 май, за да бъде призован. Делото е образувано в Административния съд по Закона за отговорността на държавата, но тъй като в сградата на Административния съд във Велико Търново не разполагат с подходящи условия за осигуряване на сигурността, се наложи процесът да се води в зала на Окръжния съд в съдебната палата. Освен срещу арестите, Вълев е завел иск против МВР, Министерство на финансите, Прокуратурата на Република България и Висшия съдебен съвет. Районният съд във Велико Търново обаче е отказал да образува такова дело и е препратил документите в Административен съд-София по компетентност. Затворникът Вълев претендира за солидарно обезщетение от въпросните институции за претърпени вреди по време на ареста му и в затвора,където нямал нужните медицински грижи. Междувременно Георги Вълев съди и журналистка от Велико Търново за уронване на доброто му име. На 11 април затворникът отново бе воден във Велико Търново. Това делото е отложено за 17 май. Така осъденият доживот си осигурява връщане в родния си град поне за два пъти месечно, а конвоирането му с полиция и жандармерия блокира града.", "date": "2018.04.18", "title": "Осъденият доживот Вълев от \"Килърите\" иска 500 лв. заради лоши условия в ареста"}
{"url": "https://www.24chasa.bg/novini/article/6823006", "text": "\"Не съм се записал още за среща с президента\". Това каза министърът на околната среда и водите Нено Димов пред  . \"Какво по-добро от това да децентрализираш? Всъщност не Министерството управлява, а общините. При всички положения президентът Радев трябва да получи тази информация за обществените поръчки. Тези на Министерството на околната среда и водите са през много малката възможност на бюджета – сведени са до минимум. Големите са дадени на общините и като управление, като форма на концесия. При всички положения ще ходя при него и ще обясня тези неща, защото го имаме дадено като задача\", добави той. \"27 договора съм подписал с кметовете на общини, откакто съм министър – и около половината не са кметове на ГЕРБ или ОП. Много ясно се вижда, че не подбираме по партийна принадлежност, а по места, където се реализират проекти\", допълни министърът. \"Разрешенията ги дава общината. Едно от най-важните неща е да има регламент. Там се минава по други процедури - корупция, рекет. Този план, който в момента е представен за парк \"Странджа\", е силно ограничено застрояването. Но ние не трябва да щадим само природата. Трябва да бъде намерен балансът\", коментира Димов темата за парк \"Странджа\". \"По процедурата – трябва да отразим всичко положително от общественото обсъждане, после да върнем на Министерството на регионалното развитие и благоустройството бележките, а после пак ще има 30-дневно обсъждане. Процедурата е тежка и дълга”, каза още той.                                                                                                                                                                                                                                                                                                                       ", "date": "2018.04.18", "title": "Нено Димов: Не съм се записал още за среща с президента"}
{"url": "https://www.24chasa.bg/novini/article/6822997", "text": "Съжалявам и се извинявам на всички СДС-ари за вчерашната случка, но не мога да се извиня от името на сценаристите. Този сценарий е за сбиването на СДС и за края му, който с доста сериозен агентурен почерк е съставен извън полето на партията и обслужва чужди интереси, заяви председателят на СДС Божидар Лукарски в студиото на \"Лице в лице\" по   във връзка с  .  Благодарение на този скандал дебатът за бъдещето с патриотични и консервативни организации не беше проведен, явно има политически сили, които се страхуват от линията, която аз прокарвам. Видях и сутрешната изява на Радан Кънев. Явно някои хора сериозно са уплашени от потенциалната сила на един хипотетичен съюз, коментира още Божидар Лукарски.  Чак такъв цирк не очаквахме, вътре в залата имаше сериозна агитка от роми, които освиркваха и викаха по знак, те не са членове на СДС, един от присъстващите е известен кръчмар, бащата на Георги Пилев. Господата от превратаджийския екип вървяха едно към едно по план. Явно очакванията ни не са били без аргумент, на заседанието нямаше мутри, а охранителни екипи, обясни Лукарски присъствието на хора, които не са членове на партията. СДС има достатъчно потенциал, аз нито съм се женил за тази партия, нито ми е идея фикс, допуснал съм достатъчно грешки, но съм сигурен, че този подход със сценарии на кукловоди не е правилен. Да не очакват да се откажа обаче. Надявам се, че не съм последният председател на СДС, завърши Лукарски. ", "date": "2018.04.18", "title": "Лукарски: Не съм се женил за СДС, нито ми е идея фикс, но няма да се откажа"}
{"url": "https://www.24chasa.bg/novini/article/6822998", "text": "Руската информационна агенция РИА Новости публикува във Facebook страницата си 360-градусово видео от Международната космическа станция (МКС). На кадрите се вижда земната орбита, а руските космонавти коментират обстановката в открития Космос, предаде  Припомняме, че преди няколко месеца руски космонавти и астронавти от САЩ и Япония участваха в мач по бадминтон на борда на МКС. Бе публикувано и 360-градусово видео. \"На борда на МКС за пръв път се състоя отборно състезание. В орбиталния турнир по бадминтон участваха състезатели от Русия, САЩ и Япония\", оповести Роскосмос. Екипажът на МКС ще извърши 290 научни експеримента до 2024 г. От тях 78 са в стадий на реализация, а 122 се подготвят за изпращане на станцията. 90 вече са успешно завършени. ", "date": "2018.04.18", "title": "Международната космическа станция засне Земята от Космоса (Видео)"}
{"url": "https://www.24chasa.bg/novini/article/6823028", "text": "Гръцката полиция заяви, че е заловила предполагаемия ръководител на европейска организирана престъпна група, специализирана в кражби с взлом, обири и изнудване във Франция и Гърция, предаде Асошиейтед прес. Полицията съобщи днес, че 57-годишният грузинец е сред 14-те души, арестувани в северния град Солун в рамките на двудневна операция, включваща над 100 полицейски служители. Сред арестуваните са други двама предполагаеми ръководни кадри на групата. Смята се, че престъпната организация е извършила най-малко 56 кражби с взлом в Солун миналата година, като е откраднала вещи на стойност над 1 милион евро, предаде БТА. Други 17 предполагаеми членове на престъпната група са арестувани във Франция за обири в областите Бретан и Нормандия.", "date": "2018.04.18", "title": "Заловиха лидер на международна престъпна група в Гърция"}
{"url": "https://www.24chasa.bg/novini/article/6822528", "text": "Двумесечно бебе е починало в дома си в село Здравец. Това съобщиха от ОДМВР- Разград. Сигналът за инцидента е подаден около 04:25 часа на 18 април от 39-годишната майка, която установила смъртта на момиченцето си. При извършения оглед не са установени следи от насилие. За случая са уведомени дежурният районен и окръжният прокурор. Образувано е досъдебно производство.", "date": "2018.04.18", "title": "Двумесечно бебе почина в дома си в село Здравец"}
{"url": "https://www.24chasa.bg/novini/article/6822550", "text": "Главният прокурор Сотир Цацаров е на двудневно работно посещение в Италия, съобщиха от Отдел \"Връзки с обществеността\" на Прокуратурата на Република България. Днес той се срещна с председателя на Върховния касационен съд на Република Италия д-р Джовани Мамоне и с главния прокурор към Върховния касационен съд д-р Рикардо Фузио. Посещението е по покана на проф. Антонио Скалионе, председател на Военния съдебен съвет, и на проф. Маурицио Блок, главен военен прокурор към Върховния съд на Италианската република. През 2017 г. между двете прокуратури в София бе подписан Меморандум за сътрудничество. В програмата на посещението са предвидени срещи във Военния съдебен съвет, като основна тема на разговорите е структурата и бъдещото развитие на военната магистратура в България и Италия, както и наказателното преследване на военни престъпления в страните от ЕС. Главният прокурор е придружаван от Пенка Богданова, заместник-главен прокурор, от военноапелативния прокурор полк. Веселин Стоев, както и от военноокръжния прокурор - София полк. Емил Ангелов. Утре българските прокурори ще бъдат приети от началника на отбраната на Република Италия, генерал Клаудио Грациано.", "date": "2018.04.18", "title": "Сотир Цацаров е на посещение в Италия"}
{"url": "https://www.24chasa.bg/novini/article/6822570", "text": "Американският президент Доналд Тръмп каза днес, че директорът на ЦРУ Майк Помпейо, номиниран от него за държавен секретар, се е срещнал със севернокорейския лидер Ким Чен-ун миналата седмица, предадоха Ройтерс и Асошиейтед прес. \"Майк Помпейо се срещна с Ким Чен-ун в Северна Корея миналата седмица. Срещата премина много гладко и бяха изградени добри отношения. Сега се подготвят подробностите за срещата на върха (между Тръмп и Ким). Денуклеаризацията ще бъде голямо нещо за света, но и за Северна Корея!\", заяви президентът на САЩ в Туитър. Вчера Тръмп каза, че Съединените щати и Северна Корея водят преговори на \"извънредно високо ниво\", предаде БТА. Очаква се срещата на върха между американския президент и севернокорейския лидер да се проведе до началото на юни. Според Тръмп се обсъждат пет места за нея.", "date": "2018.04.18", "title": "Тръмп потвърди: Директорът на ЦРУ се е срещнал с лидера на Северна Корея"}
{"url": "https://www.24chasa.bg/novini/article/6822564", "text": "В момента се наблюдава преустановяване на работата на „нормандската четворка“ (Германия, Франция, Русия и Украйна) по Украйна, но президентът на Русия Владимир Путин поддържа контакт с лидерите на Франция и Германия – Еманюел Макрон и Ангела Меркел, заяви в сряда прессекретарят на Кремъл Дмитрий Песков, цитиран от РИА Новости и \"Фокус\". „В момента действително има определена пауза в работата на „нормандската четворка“, както и по линия на обмена на мнения по канала Сурков – Волкер“, заяви Песков. Той добави, че „заедно с това, в момента може да видите, че се възобновяват контактите и се водят активни разговори между Путин и Макрон, вчерашният разговор на Путин с Меркел, така че има контакти“. „Но по канала на известните формати, действително, сега има пауза“, добави прессекретарят на руския президент. РИА припомня, че в сряда, в Минск, са пристъпили към работа тематичните подгрупи по разрешаването на конфликта в Източна Украйна, както съобщиха от МВнР на Беларус.", "date": "2018.04.18", "title": "Песков: Работата на нормандската четворка за Украйна е преустановена"}
{"url": "https://www.24chasa.bg/novini/article/6822596", "text": "Франкфуртското летище ще набира наземен персонал в България, Гърция и Хърватия, за да навакса огромните липси от работна ръка. Това съобщи председателят на борда на директорите на „Фрапорт“ Михаел Мюлер. В момента всяко десето от общо 20 000 работни места на летището остава незаето, въпреки че летището може да се похвали с поредица успешни години и покачване на оборота и печалбата. Пътниците, минаващи през летището, също са се увеличили с 6% само за една година. Преди най-натоварения откъм пътувания летен сезон „Фрапорт“ ще се обърне към борсите на труда в трите членки на ЕС в югоизточна Европа – България, Гърция и Хърватия, за спешно назначаване на кадри. Не се търси само квалифициран персонал, а и най-обикновени работници, за които не е нужен професионален опит. Например товарачи на багаж. Единственото изискване ще са базисни познания по английски или немски. За 2018 година спешно се търсят 100 души, през 2019 местата ще са повече. При най-простата трудова дейност на летището годишната заплата е между 25 000 и 30 000 евро преди данъци, което е значително над минималното заплащане. Това означава, че месечно един работник на летището взима най-малко 2000 евро бруто. Истината е, че Франкфурт е много скъп град и с такава заплата трудно се живее там, особено заради високите наеми. Но „Фрапорт“ планира да предлага на работниците от чужбина изгодни откъм наем квартири близо до летището. В бъдеще фирмата дори ще построи ведомствени жилищни сгради. „Не се интересуваме от временни сезонни работници. Целта ни е да наемем и обучим хора, които ще работят за нас дългосрочно“, заявява още Мюлер. Това означава, че хорататрябва да се преместят в Германия със семействата си.", "date": "2018.04.18", "title": "Летище „Франкфурт“ търси българи за работа"}
{"url": "https://www.24chasa.bg/novini/article/6822588", "text": "Пенсионерка от варненското село Комарево помогна на полицията да спипа телефонен измамник. Самият той изпробвал съвсем нова схема, но се провалил още при първия опит. 71-годишната жена получила странно обаждане по телефона. Мъж й се представил за полицейски инспектор и поискал от нея съдействие, за да бъде заловен телефонен измамник, който действал по стария добре познат вариант. Мъжът й казал, че трябва да остави плик с пари, близо до паркиран пред дома й автомобил, а той и негови колеги щели да бъдат наблизо, за да заловят \"измамника\". Възрастната жена приготвила 3200 евро и 1470 лв., сложила ги в плик и ги оставила, където й било казано от \"инспектора\", но в следващата минута се усъмнила и подала сигнал на 112. Малко по-късно 35-годишният \"полицейски инспектор\" бил арестуван с плика с парите. По данни на полицията Я. Я. е стар техен познат и има не една криминални регистрации. С постановление на районна прокуратура в Провадия, той е задържан за 72 часа преди да бъде внесено искане за задържането му под стража.", "date": "2018.04.18", "title": "Измамник пробва нова телефонна схема, пенсионерка помогна да го спипат"}
{"url": "https://www.24chasa.bg/novini/article/6822577", "text": "Отстранен от армията турски офицер се самоуби показно в провинция Измир, предаде информационната агенция Догу хабер ажансъ (ДХА), цитирана от \"Фокус\".  Капитан Фатих Угур Каштан е разследван за връзки с т. нар. „Терористична организация на гюленистите/Паралелна държавна структура” (ФЕТО/ПДС) и е отстранен от длъжност преди два месеца и половина. Снощи е отишъл до сградата на военното окръжие в околия Йодемиш, където за последно е служил. Приближил се е до охранителя, взел е пистолета от колана му и се е прострелял смъртоносно в главата, посочва още ДХА.", "date": "2018.04.18", "title": "Отстранен от армията турски офицер се самоуби показно в Измир"}
{"url": "https://www.24chasa.bg/novini/article/6822624", "text": "Осемнадесет души бяха ранени във Франция днес при катастрофа между два минибуса, превозващи деца с увреждания, предаде Франс прес, като се позова на спасителните служби. Пет от децата са сред пострадалите. Трима от ранените са в тежко състояние. Катастрофата станала на магистрала А25 в Северна Франция, свързваща градовете Лил и Дюнкерк. По данни на местните власти \"два минибуса са се сблъскали с два други леки автомобила\", предаде БТА. ", "date": "2018.04.18", "title": "Тежка катастрофа във Франция между два минибуса, превозващи деца с увреждания"}
{"url": "https://www.24chasa.bg/novini/article/6822627", "text": "Във връзка със зачестили сигнали за намерени боеприпаси при полицейски акции, по инициатива на министъра на вътрешните работи Валентин Радев днес, 18 април, в Министерството на отбраната се проведе работна среща при вицепремиера по обществения ред и сигурността и министър на отбраната Красимир Каракачанов. Това съобщиха от пресцентъра на Министерството на отбраната. В срещата участваха ресорният заместник-министър на отбраната Анатолий Величков и управителят на „ТЕРЕМ“ ЕАД Иван Досков. Направен бе преглед на системата за сигурност на складовете на Министерството на отбраната и действията на служба „Контрол на общоопасните средства“ /КОС/ - МВР. Обсъдени бяха въпроси, свързани с утилизацията на боеприпаси с отпаднала необходимост за Министерството на отбраната и с унищожаването на боеприпаси, които не са негова собственост, с оглед на това, че експертите, които могат да решат тези проблеми, основно се намират в силовите министерства. Набелязани бяха и мерки за засилване на контрола по охрана на складовете с въоръжение и боеприпаси на двете министерства, както и стъпки за своевременно обезопасяване на боеприпаси, които не са собственост на силовите ведомства, но отговорността е на сектора „Сигурност“. Участниците в срещата приеха вицепремиерът по обществения ред и сигурността да внесе в Министерския съвет доклад с конкретни предложения за решения по двете обсъждани теми.", "date": "2018.04.18", "title": "Взимат мерки за засилване контрола по охрана на складовете с въоръжение и боеприпаси"}
{"url": "https://www.24chasa.bg/novini/article/6822654", "text": "Министърът на младежта и спорта Красен Кралев проведе работна среща с регионалния директор за Източна Европа и Централна Азия към Фонда за население и развитие на ООН Алана Армитаж. Г-жа Армитаж е в България, за да се включи в Европейската младежка конференция, организирана от Министерство на младежта и спорта (ММС) като ключово събитие в рамките на Българското председателство на Съвета на ЕС. На срещата присъстваха заместник-министърът на младежта и спорта Ваня Колева, Марта Дяволова – регионален съветник към Фонда за население и развитие на ООН и председателят на работна група „Младеж“ към Съвета на ЕС Петър Младенов. Основна тема на разговора беше официализирането на партньорството на страната ни с Регионалния офис на фонда на ООН за население и развитие в сферата на младежта, което ще постави България в ролята на водеща страна по младежките въпроси в световен мащаб. Министър Кралев и Алана Армитаж се договориха, че ще стартира формулирането на основите на партньорството и подготовката за подписването на Меморандум за разбирателство в сферата на младежта между Министерството на младежта и спорта и Фонда на ООН за развитие (УНФПА). Регионалният директор за Източна Европа към Фонда за население и развитие на ООН изрази своето възхищение относно начина, по който България ръководи своето председателство на Съвета на ЕС. Г-жа Aрмитаж заяви пред министър Кралев, че се оценяват високо приоритетите на Българското председателство в сектор “Младеж” с оглед на нарастващата демографска криза в Европа и важността на това младите хора да участват в изграждането на мирно и сигурно общество. По думите й, благодарение на българското правителство страната ни се е доказала като лидер в насърчаването на младежкото развитие и участие в региона и в света. “Европейският младежки форум е изключителен пример за младежко включване. Енергията сред всички тези 250 участници от цяла Европа е вдъхновяваща. Изключително похвално е, че са включени и млади хора от Западните Балкани и Източното партньорство. Адмирираме начина, по който България се проявява като лидер в региона и полага усилия за приобщаването на тези страни към общите ценности – това е приоритет и за Фонда за население и развитие към ООН”, категорична бе Алана Армитаж. Министър Кралев и г-жа Армитаж подчертаха доброто сътрудничество между ММС и Фонда и споделиха своите идеи как да се затвърди партньорството им в сектор “Младеж”. Бяха обсъдени редица европейски, национални проекти и младежки проекти, които биха могли да бъдат предмет на сътрудничество в бъдеще. Беше изтъкнато и влиянието на спорта като определящ фактор за включването на младежите и на хората в неравностойно положение към активната част от населението на всяка страна. “Можете да продължите влиянието, което имате в момента в региона най-вече чрез стратегията си за приобщаване на Западните Балкани, посредством Председателството на Съвета на ЕС, с подкрепата на ООН в развитието на политики за младите хора и за справяне с демографския проблем. Уверени сме в експертизата на българското правителство и на Министерството, което ръководите, защото тя е многократно доказана”, обърна се регионалният директор на Фонда за Източна Европа към Красен Кралев.", "date": "2018.04.18", "title": "Фондът за население на ООН приветства стратегията ни за приобщаване на Западните Балкани"}
{"url": "https://www.24chasa.bg/novini/article/6822669", "text": "Президентът Румен Радев ще посети Монтана в петък 20 април. Той ще се срещне с кмета Златко Живков в 9 часа сутринта, след което ще посети семейството на Иво Богданов. След като бе доказано, че предполагаемия „убит” е бил жив 6 години след „убийството” Върховният съд на Атина разпореди българинът да бъде освободен и екстрадиран в България. На 31 юли, 2017 г. Иво Богданов най-сетне се прибира у дома при семейството си в Монтана. Президентът Румен Радев се застъпил за невинните българи пред гръцкия си колега Прокопис Павлопулос, при посещението си в Атина миналата година. Случаят на Иво Богданов стана известен след като  . Тя направи много за освобождаването на мъжа, поради което ", "date": "2018.04.18", "title": "Президентът Радев ще гостува на признателно семейство в Монтана"}
{"url": "https://www.24chasa.bg/novini/article/6822673", "text": "Еманюел Макрон вижда как големите му проекти за преустройване на Европа са поставяни все повече под въпроса заради блокирания от Германия на канцлера Ангела Меркел, независимо дали става дума за общата отбрана или за еврозоната. Близо една година след избирането му начело на френската държава с изключително проевропейска платформа, последвана от тържествени обещания от двете страни на река Рейн за необходим скок на ЕС след Брекзит, дойде времето на махмурлука. \"Очертава се много тежка работа и според мен тя ще доведе в най-добрия случай само до незначителни реформи\",  , анализаторка в германската фондация Бертелсман, цитирана от БТА. Списание \"Шпигел\" отива по-далеч: \"Европейската инициатива на френския президент е мъртва и погребана само след седем месеца\". Идването в четвъртък в Берлин на Еманюел Макрон след речта му в Европейския парламент ще бъде повод да се види колко дълбока е пропастта. И това е свързано на първо място с усилията за укрепване на Европа на отбраната. Повече от големите речи, въздушните удари в Сирия. В ЕС само Франция и Великобритания - държава, която се готви да напусне блока - обединиха усилията си със САЩ за бомбардировките. Германия веднага отказа всякакво участие, макар че подкрепи действията. Тази позиция на Ангела Меркел, въпреки че може да бъде обяснена със строгите германски парламентарни ограничения и дълбоко вкоренения пацифизъм на общественото мнение, предизиква дебати. Както през 2011 г., когато Германия се въздържа при гласуването в Съвета за сигурност на ООН, което разреши употребата на сила за защита на цивилни в Либия. \"Когато убиват хора, трябва в определен момент да се премине към настъпление\", казва критично бившият германски министър на отбраната Карл-Теодор цу Гутенберг. Той осъди във всекидневника \"Билд\" \"кухите фрази\" на правителство, което повтаря, че иска да поеме повече международни отговорности, но \"оставя на другите мръсната работа\". Според всекидневника \"Велт\" \"в сирийския конфликт Макрон се обръща към Тръмп, а не към Меркел \", която наскоро заяви, че Европа трябва да разчита на себе си, изправена пред американския изолационизъм. Проблем: в нейната страна въпросът за използване на военна сила остава тема табу, въпреки общите мисии с Франция на опасни места като Мали. Да не говорим, че дори Германия да иска да го направи, лошото състояние на нейното военно оборудване поради недофинансиране ограничава при всички случаи средствата й за действие. От това Париж се оплаква неофициално. \"Германия е хваната в капан между липсата на воля и способност да действа\", а в случая със Сирия \"показа, че не може да претендира за статут на доминираща сила в Европа\", смята Томас Йегер, професор по международни отношения в Кьолн. Другият голям проект на Еманюел Макрон, реформата в еврозоната, заедно със създаването на автономен бюджет за подпомагане на инвестициите и общ министър на финансите, съвсем не е по-добро положение. Новото германско правителство, което е много крехко политически и поради това не е склонно да взима прибързани решения, проявява нарастващ скептицизъм. То запазва традиционната си неприязън към идеята да плаща за другите. Консервативното семейство на Ангела Меркел каза тази седмица всички лоши неща, които мисли за плановете на френския президент, и постави строги условия за създаването на Европейски валутен фонд. \"Не виждам защо да правя щастието на Макрон сърцевина на моята политическа програма\", каза иронично във вторник един от лидерите на консервативната парламентарна група Александър Добринт. \"Дали в Берлин скачат от радост при думите \"Бюджет на еврозоната\"? Без съмнение, не\", признава високопоставен френски представител, пожелал анонимност. \"Но не заради нездравословното френско удоволствие да се харчат държавни пари, а защото имаме нужда от това, и идеята, че инвестициите в еврозоната са недостатъчни, се споделя навсякъде, включително в Германия\", добавя той.", "date": "2018.04.18", "title": "Европа: Германия забавя големите планове на Макрон"}
{"url": "https://www.24chasa.bg/novini/article/6822708", "text": "Бившата югославска република Македония няма да влезе в НАТО през юни, тъй като няма достатъчно време, заяви гръцкият външен министър Никос Кодзиас за гръцкото радио 247, цитирано от агенция МИА. Според него, за да се ратифицира евентуален договор за името, ще трябва да минат много процедури, първо референдум, а след това и утвърждаването му в парламента и това ще продължи до есента, предава БТА. По отношение на преговорите Кодзиас заяви, че идентичността е въпрос на самоопределение, а за националността ще се използва новото име, тоест в паспортите ще пише \"гражданин на тази и тази страна, гражданин на името, за което ще се постигне договор\". Във връзка с предложенията Кодзиас посочи, че е е отхвърлено името \"Република Македония /Скопие/\" и Гърция е оставила на Македония да избере определението, което според него трябва да бъде и за вътрешна употреба. Той категорично отхвърли възможостта за постигане на договор без промени на конституцията на Македония и посочи, че името трябва да е за всеобща употреба.", "date": "2018.04.18", "title": "Кодзиас: Бившата югославска република Македония няма да влезе в НАТО през юни"}
{"url": "https://www.24chasa.bg/novini/article/6822725", "text": "Британският медиен регулатор е започнал седем разследвания дали руският новинарски телевизионен канал Ар Ти (преди \"Раша тудей\") e нарушил правилата за безпристрастност и обективност в предаванията си след отравянето на руския двоен агент Сергей Скрипал в английския град Солсбъри миналия месец, предадоха световните агенции. По-рано регулаторът Офком предупреди, че продуцентът на Ар Ти, Телевизия Новости, може да загуби правото си да излъчва във Великобритания, ако не издържи теста за \"пригодна и подобаваща\" работа, предава БТА. \"До неотдавна придържането на Телевизия Новости към правилата като цяло бе в унисон с това на други електронни медии. Но след събитията в Солсбъри наблюдавахме значително увеличаване на броя на предаванията по телевизия Ар Ти, които доведоха до разследване на възможни нарушения на установените правила на Офком\", каза днес Офком, цитиран от Ройтерс. ТАСС посочва, че обект на разследване са обективността на новините и хроникално-документалните предавания на Ар Ти. Резултатът от разследванията и бъдещото притежание на разрешително ще зависи от оценката за пригодност и подобаваща работа. Руското министерство на външните работи предупреди, че британските медии ще бъдат изгонени от Русия, ако Великобритания спре от ефир Ар Ти. Лондон смята, че Москва стои зад нападението, вследствие на което Сергей Скрипал и дъщеря му Юлия изпаднаха в критично състояние. Русия отрече британските обвинения, че е замесена в отравянето.", "date": "2018.04.18", "title": "Великобритания разследва руска телевизия за необективно отразяване на случая \"Скрипал\""}
{"url": "https://www.24chasa.bg/novini/article/6822723", "text": "След завършването на тягови подстанции (ТПС) Ямбол, Карнобат и Бургас, увеличаваме двойно електрозахранването и капацитета на жп линията между Пловдив и Бургас. Това заяви ръководителят на Управляващия орган на ОП \"Транспорт и транспортна инфраструктура\" (ОПТТИ) Галина Василева, по време на официална церемония за откриване на трите обекта, в Ямбол, цитирана в съобщение от пресцентъра на МТИТС. Модернизацията на тяговите подстанции е част от проект, финансиран от ОПТТИ 2014-2020. Общата му стойност е приблизително 21 млн. лева, а обновените съоръжения осигуряват електрозахранването на 145-километровия участък между гр. Кермен и гр. Бургас. \"Тези съоръжения са само част от по-мащабен проект за модернизация на жп линията от Пловдив до Бургас, който включва още обновяване на няколко жп отсечки и нови системи за сигнализация и телекомуникации\", е посочила Галина Василева. В момента се изпълнява вторият етап на проекта, на индикативна стойност над 700 млн. лева от ОПТТИ и включва над 30 договора за изпълнение на различни дейности. \"Първата фаза на проекта беше стартирана от министър Ивайло Московски, като ръководител на ОП \"Транспорт\". За този десетгодишен период той оказва голяма подкрепа за изпълнението на всички инфраструктурни проекти по програмата\", е заявила още Василева. Друг обект, открит днес, е модернизираната железопътна отсечка Стралджа - Церковски, която също е част от направлението Пловдив - Бургас. Осигуреното финансиране за този жп участък, по линия на ОПТТИ, е 4,2 млн. лева, а средната скорост на трасето е 145 км/ч. По думите на Галина Василева това е първата рехабилитирана отсечка, която откриваме в този програмен период, а през следващата година се очаква да бъде завършен и участъкът Скутаре - Оризово, с дължина 26 км.", "date": "2018.04.18", "title": "Повишаваме двойно капацитета на жп линията от Пловдив до Бургас"}
{"url": "https://www.24chasa.bg/novini/article/6822733", "text": "Дания ще кандидатства пред ЮНЕСКО нейната концепция за щастие и благоденствие - \"хуга\", да бъде включена в списъка на нематериалните ценности на човечеството, предава Ройтерс. Страната редовно оглавява класациите за най-щастливите нации на планетата. Датската дума \"хуга\" изразява атмосфера на уют и комфорт. Тя стана световно достояние през последните години, след като датчаните редовно оглавяваха световните класации за чувство на благоденствие, предаде БТА. Местната туристическа кампания \"Посетете Дания\" обяви, че страната ще кандидатства пред ЮНЕСКО датската концепция \"хуга\" да бъде включена в списъка на нематериалното културно наследство. По този начин щастието на датчаните ще се сдобие със същия статут като индийската йога и белгийската бирена традиция. В списъка на ЮНЕСКО попадат не само паметници на световната култура, но също така и социални практики, традиции и ритуали, припомня агенцията.", "date": "2018.04.18", "title": "Дания вкарва в списъка на ЮНЕСКО концепцията си за щастие"}
{"url": "https://www.24chasa.bg/novini/article/6822334", "text": "Българският комисар по цифровата икономика и общество Мария Габриел и министър-председателят Бойко Борисов ще открият утре в столицата международна конференция под наслов \"Формиране на дигиталното бъдеще на Европа: Високопроизводителни изчисления за научни и промишлени приложения в изключителен мащаб\". Това съобщиха от Представителството на ЕК в България. Откриването ще е от 9.00 часа, конференцията ще се състои в Зала 2 /Театър Азарян/ на НДК. Българският еврокомисар ще представи предложението на Европейската комисия за съвместната инициатива EuroHPC, за създаването на която е работила активно през последните месеци. Събитието се организира съвместно от Европейската комисия и Министерството на образованието и науката в рамките на Българското председателство на Съвета на ЕС. То ще събере представители на институциите на ЕС, национални, регионални, местни публични органи, представители на академичните среди, инвеститори и други заинтересовани страни.", "date": "2018.04.18", "title": "Мария Габриел и Борисов откриват форум за развитието на суперкомпютрите в Европа"}
{"url": "https://www.24chasa.bg/novini/article/6822343", "text": "Правителството прие отчета за изпълнението на Националната стратегия за превенция и противодействие на корупцията и за дейността на Националния съвет по антикорупционни политики до януари 2018 г. Това съобщиха от пресцентъра на Министерския съвет. По Националната стратегия са изпълнени съществени мерки от законодателен характер. Бяха приети антикорупционният закон, чрез който се създаде единен антикорупционен орган, промени в НПК с цел повишаване на бързината и ефективността на наказателното преследване на корупцията по високите етажи чрез преминаване на делата към специализирания съд и прокуратура, а измененията в Закона за администрацията засилиха правомощията и капацитета на инспекторатите, както и тяхната институционална независимост. Сред въведените мерки са разширяването на кръга от лица, заемащи висши държавни длъжности, които ще подлежат на контрол, и на обстоятелствата, които ще се декларират. Предстои изработване на стратегия за създаването на централизиран регистър на административнонаказателните производства като мярка за превенция и противодействие на корупцията сред контролните органи и създаване на единна входна точка за всички сигнали и жалби на граждани срещу действия на администрацията. Друга мярка, по която работят министерствата, е премахването на празноти в законодателството при административните наказания, с цел недопускане на корупционни практики. За повишаване на професионалната квалификация в борбата с корупционните престъпления в периода 2016-2017 г. Националният институт на правосъдието е провел обучения на 1004 магистрати и разследващи органи, а Прокуратурата – 23 вътрешноведомствени обучения на прокурори от цялата страна. Решенията, приемани от Националния съвет по антикорупционни политики, са свързани с включване в новите правила за етично поведение на държавните служители на разработените общи стандарти по отношение на проверки за почтеност/интегритет в администрацията, което обвързва с носене на дисциплинарна отговорност; разработването на унифицирани насоки за съставяне на антикорупционни планове по министерства – подход, посочен като добра практика в последния доклад на Европейската комисия по Механизма за сътрудничество и проверка, и др. Прието беше и решение представители на Прокуратурата, Върховния касационен съд, Министерството на правосъдието и секретариатът на Националния съвет по антикорупционни политика да изработят правила и стандарти за оповестяване на обобщена информация за делата за корупционни престъпления по високите етажи на властта, при спазване на правилата за работа със законово защитена информация и презумпцията за невиновност. Информацията ще бъде предоставена по достъпен начин чрез сайта на Националния съвет. В момента се търси технологично решение за това, тъй като създаденият през 2005 г. сайт е с ограничени функционалности.", "date": "2018.04.18", "title": "Одобриха отчет за изпълнението на Националната антикорупционна стратегия"}
{"url": "https://www.24chasa.bg/novini/article/6822340", "text": "Правителството одобри 13 национални програми, които ще осигурят допълнително финансиране през 2018 г. на политики и мерки за равен достъп до качествено образование. Три от тях са нови - „Заедно за всяко дете“, „С грижа за всеки ученик“ и „Оптимизиране на вътрешната структура на персонала в институциите от системата на предучилищното и училищното образование“. Прилагането на националните програми е обезпечено с 63,43 милиона лева. Програмата „Заедно за всяко дете“ е насочена към повишаване на ефективността в работата на институциите по обхващане и задържане в образователната система на деца и ученици в задължителна предучилищна и училищна възраст. Програмата цели също така и подобряване на достъпа до предучилищно и училищно образование и качеството му чрез създаване и поддържане на благоприятна образователна среда за стимулиране и устойчиво образователно развитие. Бюджетът по програмата е 450 хиляди лева за учебната 2018/2019 година. По програма „С грижа за всеки ученик“ с бюджет два милиона лв. ще се работи за повишаване нивото на постиженията по общообразователната подготовка на учениците от прогимназиалния етап на основната образователна степен. Ще се осигурят допълнителни възможности за обучение на учениците, които срещат трудности при постигане на очакваните резултати от обучението и се нуждаят от диференциран или индивидуален подход, съобразени със спецификата на учебния предмет. Нова е и програмата „Оптимизиране на вътрешната структура на персонала в институциите от системата на предучилищното и училищното образование“, която е с бюджет от 28 милиона лева. Тя е насочена към повишаване ефективността на публичните разходи за образование чрез оптимизиране на вътрешната структура на персонала в институциите от системата на предучилищното и училищното образование. Разширява се обхватът на НП „Осигуряване на съвременна образователна среда“, с бюджет 9,23 милиона лв., в която са разработени три нови модула: „Музеите като образователна среда“, който цели създаване на по-интересна и привлекателна среда в училищата; „Оценяване и одобряване на проекти на познавателни книжки, учебници и учебни комплекти“ за осигуряване на равен достъп до качествено предучилищно и училищно образование, чрез професионално и обективно оценяване на проектите на познавателни книжки, учебници и учебни комплекти; „Осигуряване на ученически шкафчета“ за модернизиране на образователната среда чрез закупуване на шкафчета, в които учениците да държат своите учебници и учебни помагала, с цел олекотяване на ученическите им раници. Ще продължи и финансирането по десетте национални програми, действали през предходната година. Сред тях са националните програми „Система за национално стандартизирано външно оценяване“ - 4,2 милиона лв., „Ученически олимпиади и състезания“ - три милиона лв., „Развитие на системата на предучилищното образование“ - 400 хиляди лв., „Обучение за ИТ кариера“ - 400 хиляди лв., „Информационни и комуникационни технологии (ИКТ) в системата на предучилищното и училищното образование“ - десет милиона лв., „Квалификация“ (позната досега като „Развитие на педагогическите специалисти“) - 800 хиляди лв., „Създаване на достъпна архитектурна среда и сигурност в училище“ – 1,45 милиона лв., „Роден език и култура зад граница“ – 1,5 милиона лв., и „Без свободен час“ - два милиона лв. Продължава и осигуряването на съвременни информационни и комуникационни технологии и внедряване на иновативни методи на обучение в училища и детски градини, изграждането на рампи и платформи за хора с увреждания, подходящи санитарни помещения, както и разширяване на видеонаблюдението. Обезпечават се средствата за подобряване на условията за експериментална работа по природни науки чрез оборудване на лаборатории, модернизиране на професионалното образование и осигуряване на целодневно обучение на учениците. Гарантират се инвестициите в обучение на талантливи ученици, които участват в национални и международни олимпиади и състезания.", "date": "2018.04.18", "title": "Правителството одобри 13 национални програми за развитие на образованието"}
{"url": "https://www.24chasa.bg/novini/article/6822363", "text": "„Искам да видите какъв е случаят с тази жена, с това дете. Кой е този ненормален администратор тези хора да ходят напред-назад, той не просто трябва да се уволни. Не може да ми го побере акълът. Гледах я, ревах да го гледам. Кой е този администратор, малко човечност няма ли. Какви са тези хора, заплати от държавата вземат. Малко човечност няма ли“,  Майката, за която говори, е Красимира Обретенова. Красимира Обретенова е председател на родителската организация на семейства с деца с увреждания и техни приятели „Св. Мина” - Добрич. Спечелила е съдебно дело срещу МТСП за административен тормоз и липса на безплатен достъп до помощни средства за деца с церебрална парализа.  Днес по Нова тв тя каза, че ще емигрира от България, за да може детето й с увреждания да получава адекватни грижи. Напуснала е родния Добрич само за да е по-близо до здравните грижи в София. Обаче не ги е получила и утре заминава за Холандия. \"България изостави мен и детето ми, аз изоставям нея”, заяви Красимира сутринта пред Нова тв. Детето й се казва Пасионария и е на 16 години. Родена съвсем здрава, но като бебе менингит й нанася непоправими увреждания. „Това е моята форма на протест, аз не мога да направя нищо повече”, заявява Красимира. В продължение на 16 години е вярвала в обратното. Красимира е сред първите родители на деца с увреждания, които излизат на протест. „Проблемът не е в увреждането на децата ни, а проблемът е в системата”, смята Красимира. Преди 8 години решава да е по-близо до системата и до всички здравни и социални институции и се мести да живее в София. Но по думите й се сблъсква с абсурд след абсурд. „Можете ли да си представите, че няма лекарство за епилепсия? Искаме нещо елементарно, ако в метрото направи гърч да й фъсна спрей. Сега се справям с течен диазепам... Ама нали се сещаш как вадиш шише, спринцовки, детето ти се гърчи”, обяснява Красимира. Тя е жената, осъдила соцалното министерство за начина, по който предоставя помощни средства. Но казва, че от това не последвало нищо. „Моята дъщеря получи сколиоза заради скапаната социална количка”, заявява Красимира. Абсурдът е, че щом детето е в количка, отказват да дадат ортопедични обувки... Обувките не са защото ще ходи, а, за да не му се изкриви ходилото. За Красимира всяко явяване в лекарската комисия, която трябва да определи уврежданията на Пасионара, е изпитание. Защото от един лекарски подпис зависи и парите, които получава от държавата. А само едно шише със специална храна на Пасионара струва 7 лева. На ден са й нужни три или 21 лева, 600 на месец... „Тази система за пети път ще ми каже, че детето ми е дефектно... За пети път! Да, тя е пораснала, но нито е прогледнала, нито ще прогледне, нито е проходила нито ще проходи! И аз пак ще трябва да ходя да заработя заплатата на хората в ТЕЛК”, заявява Красимира. Заради всичко това тя не пропуска нито един протест на площада през последните 15 години. Досега. „За мен емигрирането е начин на протест. Не искам да участвам повече в издръжката на тази администрация”, заявява Красимира. Преди два месеца се връща в Добрич и във Facebook се свързва с българско семейство с дете с увреждания в Холандия. Напуснали родната Варна преди две години, за да оцелее детето им. Красимира ще последва примера им утре.", "date": "2018.04.18", "title": "Ето историята на жената, заради която Бойко Борисов плака тази сутрин"}
{"url": "https://www.24chasa.bg/novini/article/6822355", "text": "Президентът Румен Радев прие отправената от Съюза на българските писатели покана да бъде патрон на отбелязването на 105-годишнината на творческата организация. Днес държавният глава се срещна на „Дондуков“ 2 с представители на ръководството на сдружението, създадено през 1913 г. с почетен председател Иван Вазов. Това съобщиха от президентския пресцентър. Основното събитие в програмата ще се състои през октомври, когато се предвижда тържествена вечер, на която да бъдат събрани писатели от страната, техни колеги зад граница, представители на институции. Поканата за патронаж отправи председателят на съюза Боян Ангелов, който заедно с Иван Гранитски и Димитър Христов - членове на Управителния съвет, участва в срещата. Писателите запознаха президента Радев с дейността и проектите на творческото сдружение. В съюза членуват над 800 писатели, включително 70 български писатели, които живеят постоянно в чужбина, но продължават да създават и да издават произведения на български език. Готови сме да подкрепим всяко родолюбиво дело на президента и каузата ви за национално помирение и единение, заявиха писателите. Румен Радев прие предложението при своите срещи с българските общности зад граница да предоставя книги, осигурени от Съюза на българските писатели. Хората на духа и перото трябва да дават посока в обществото ни особено във време на морален и ценностен разпад, заяви на срещата държавният глава. Президентът посочи, че в епохата на дигитализацията литературата предава на младото поколение морални ценности и изгражда национална идентичност.", "date": "2018.04.18", "title": "Президентът Радев: Хората на духа и перото трябва да дават посока в обществото ни"}
{"url": "https://www.24chasa.bg/novini/article/6822367", "text": "Слух, че в кметството в село Славотин има много пари накарал апаши да нахлуят вътре. Взломната кражба станала на 16-ти април. Неизвестен извършител с техническо средство проникнал в сградата на кметството, тършувал за пари и задигнал само няколко вещи. В помещенията е проникнато, като е отключена секретна ключалка на врата и са взломени 3 врати и катинар с помощта на твърд предмет. „В селото се разнесе новината, че от община Монтана ни отпускат 52 000 лева за ремонт на сградата на кметството и това е актвизирало апашите“, поясни кметът на Славотин Личко Цолов. Също миналата нощ бандит се промъкнал в сградата на кметството в с. Долна Рикса, не намерил пари и извършил кражба на различни вещи. Криминалистите разкрили същият почерк. В помещенията е проникнато, като отново са взломени 3 врати и катинар с помощта на твърд предмет. Извършителят на деянието и стойността на нанесената щета е в процес на изясняване. Местопроизшествието е посетено от служители на РУ Монтана. И по двата случая са образувани досъдебни производства.", "date": "2018.04.18", "title": "Апаши разбиха две кметства в Монтанско"}
{"url": "https://www.24chasa.bg/novini/article/6822378", "text": "Правителството предлага на Президента на Република България да издаде указ, с който да утвърди длъжностите във военните прокуратури, изискващи висши военни звания. Предложението предвижда за административен ръководител – военно-апелативен прокурор на Военно-апелативната прокуратура да бъде назначаван бригаден генерал, съобщават от пресцентъра на МС. В мотивите се посочва, че административният ръководител на ВАП е най-висшата длъжност в системата на военните прокуратури в България и предвид особената важност на длъжността е целесъобразно тя да бъде определена за заемане от офицер с висше военно звание. Кабинетът предлага също така сегашният административен ръководител на ВАП и военно-апелативен прокурор полк. Веселин Стоев да бъде удостоен със званието бригаден генерал.", "date": "2018.04.18", "title": "Военно-апелативната прокуратура ще се ръководи от бригаден генерал"}
{"url": "https://www.24chasa.bg/novini/article/6822388", "text": "Правителството одобри 11 319 125 лв. допълнителни трансфери по бюджетите на общините, съобщиха от пресцентъра на Министерския съвет. Средствата са предвидени в бюджета на МОН за възстановяване на транспортните разходи или разходите за наем на педагогическите специалисти в детските градини и училищата, когато работят извън населеното място, в което живеят. Те се отпускат според изготвена и предоставена от кметовете на общини информация. В рамките на един и същи период на учителите могат да бъдат възстановявани извършените разходи или за транспорт, или за наем по месторабота.", "date": "2018.04.18", "title": "Общините получават над 11 млн. лева за транспортни разходи на учителите"}
{"url": "https://www.24chasa.bg/novini/article/6822413", "text": "Министерският съвет одобри средносрочната бюджетна прогноза за периода 2019-2021 година. С документа се залагат средносрочните цели на фискалната политика, обвързани със заложените в Закона за публичните финанси правила, ограничения и основни принципи за управление на публичните финанси, като се определят и таваните на разходите по отделни първостепенни разпоредители с бюджет и на бюджетните взаимоотношения за следващите три години. Това съобщиха от пресцентъра на Министерския съвет. Средносрочната бюджетна прогноза съдържа изискваната съгласно Закона за публичните финанси съпоставка на макроикономическата прогноза на Министерството на финансите с тази на ЕК. Включена е и съпоставка на прогнозата на Министерството на финансите с прогнозата на ЕК по отношение на показателите на сектор „Държавно управление“. Макроикономическата прогноза се базира на допусканията за основни показатели на външната среда на Европейската комисия, Световната банка, Международния валутен фонд и Министерството на финансите, актуални към месец март 2018 година. Средносрочната перспектива се обвързва със заложения приоритет за запазване на стабилността на публичните финанси и се изразява в следване на вече определените фискални цели за продължаване на фискалната консолидация и придържане на близка до балансирана позиция на бюджетното салдо в средносрочен хоризонт. В бюджетната прогноза за периода 2019-2021 г. целта за салдото по КФП за 2019 г. и 2020 г. се запазва съответно на дефицит в размер на 0,5% от БВП и на балансирано бюджетно салдо в съответствие със заложената в актуализираната средносрочна бюджетна прогноза за периода 2018-2020 г. За 2021 г. е планирано поддържане на балансиран бюджет. Политиката в областта на данъците се характеризира с предвидимост, като същевременно се насърчава развитието на бизнеса и инвестиционната активност чрез запазване на ниските данъчни ставки за преките данъци, широка данъчна основа и малко на брой данъчни преференции. Важна роля за постигане на целите на данъчната политика и за увеличаване на приходите от данъци, осигурителни вноски и такси има повишаването на ефективността при тяхното администриране. Приходната част на бюджета в средносрочен план показва тенденция на намаление от 36,9% от БВП за 2019 г. до 36,1% от БВП през 2021 г., което се дължи основно на прогнозните приходи от фондовете на ЕС. Предвижда се чрез оптимизиране на разходите на бюджетните организации и повишаването на ефективността на публичните разходи в отделните сектори и засилване на техния принос за повишаване на икономическия растеж общите разходи по КФП в средносрочен план да намалеят от 37,4% от БВП за 2019 г. до 36,1% от БВП през 2021 г., което представлява средногодишна консолидационна стъпка от около 0,6-0,7 пр. п. от БВП. Средносрочната бюджетна прогноза за периода 2019-2021 г. предвижда увеличаване на размера на минималната работна заплата от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 година. Политиката в сферата на образованието продължава стартиралото през 2017 г. увеличение на възнагражденията на педагогическия персонал в системата на средното образование с цел постигане двойно увеличение на размера на средствата за възнаграждения до 2021 г., предвидено в управленската програма на правителството. Осигурени са средства и за изпълнение на политиките по Закона за предучилищното и училищното образование, включително за обща и допълнителна подкрепа на личностното развитие на децата и учениците и финансиране на обучението на учениците в частните училища. По отношение на отбраната са осигурени средства за поддържане и развитие на националните отбранителни способности и способностите, свързани с колективната отбрана, в т. ч. средства за изпълнение на одобрените от Народното събрание инвестиционни проекти за придобиване на авиационна техника и на многофункционални модулни патрулни кораби за ВМС. Спазено е изискването средствата за отбрана да не са по-ниски от размера на одобрения минимум за сектора на отбраната в съответствие с Програмата за развитие на отбранителните способности на въоръжените сили на Република България 2020. През 2019 г. се предвижда въвеждане на по-справедлив модел за таксуване за ползване на републиканската пътна мрежа – чрез въвеждане на смесена система: електронна винетка за леки автомобили и ТОЛ такса за изминато разстояние за тежкотоварните автомобили. Изграждането и внедряването на смесена система за таксуване за ползване на републиканската пътна мрежа като по-справедлив модел има за цел да намали значително риска от системното недофинансиране в областта на поддържане на пътната инфраструктура. Успоредно с поддържането на пътната инфраструктура, за периода 2019-2021 г. политиката на правителството е насочена към осигуряване на финансов ресурс и за изграждането и доизграждането на големите инфраструктурни обекти: АМ Хемус, АМ Калотина, АМ Русе – Велико Търново, път E79 „Видин – Ботевград“, АМ Струма, Лот 3.2 от Крупник до Кресна. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг до ниво от 22,7 млрд. лв. към края на 2021 г. или 18,2% от прогнозното ниво на БВП.", "date": "2018.04.18", "title": "Предвиждат 560 лева минимална работна заплата от 2019 година"}
{"url": "https://www.24chasa.bg/novini/article/6822417", "text": "Правителството прие нормативни промени, с които се гарантира правилното прилагане на законовата уредба за изплащане на гарантираните вземания на работниците и служителите при несъстоятелност на работодателя. В края на декември м. г. влязоха в сила промени в Закона за гарантираните вземания на работниците и служителите, с които беше разширен обхватът на хората, които имат право на гарантирани вземания при несъстоятелност на работодателя. Съгласно приетите законодателни изменения, гарантирани са вземанията за трудови възнаграждения на всички работници или служители в размер на последните шест начислени, но неизплатени месечни трудови възнаграждения, и парични обезщетения през последните 36 месеца, предхождащи месеца, в който е вписано решението за обявяване на несъстоятелност на работодателя. С одобрените днес от правителството промени в Наредбата за реда и начина за информиране на работниците и служителите и за отпускане и изплащане на гарантирани вземания при несъстоятелност на работодателя се гарантира правото им да бъдат уведомени за датата на вписването в Търговския регистър на съдебното решение за откриване на производство по обявяване на несъстоятелност на техния работодател, както и за реда за получаване на гарантираните им вземания. Информацията на работниците и служителите, на които трудовото правоотношение не е прекратено към датата на откриване на производство по несъстоятелност, ще се предоставя писмено и ще се обявява на подходящо място в предприятието. За хората, чийто трудов договор е прекратен през последните 36 месеца преди вписването на съдебното решение за започване на производство по несъстоятелност, информирането ще става чрез изпращане на съобщение с обратна разписка на всеки работник и служител. С промените се определя и механизмът за извършване на проверки от контролните органи на НОИ. Срокът, в който работниците и служителите могат да подадат заявления-декларация за отпускане на вземанията, се увеличава от два на три месеца. С промените в наредбата се гарантират правата на работниците и служителите с прекратени трудови правоотношения след 31 януари 2015 г.", "date": "2018.04.18", "title": "При несъстоятелност на фирма, заплатите на работниците ще са гарантирани"}
{"url": "https://www.24chasa.bg/novini/article/6822420", "text": "Заверка „апостил“ да може да се прави и от областните администрации в страната, а не само от МВнР, предвиждат одобрени от правителството промени на Закона за ратифициране на Конвенцията за премахване на изискването за легализация на чуждестранни публични актове. Това съобщиха от правителствената информационна служба. Приетите допълнения въвеждат децентрализиране на извършването на заверки с „апостил“ на документи, издавани от общинските администрации, като тези функции се възлагат и на 28-те областни администрации. По сега действащата нормативна уредба заверката се прави само от Министерството на външните работи. По този начин всеки човек, който има нужда от услугата, трябва да пътува до София или да ползва услугите на посредник, а това изисква допълнително време и води до по-високи финансови разходи за гражданите и бизнеса. Тази практика се прилага в редица европейски страни. Целта й е да се постигне подобряване на административното обслужване и намаляване на административната тежест при извършване на заверки на документи с апостил.", "date": "2018.04.18", "title": "Заверка \"апостил\" ще може да се прави\nи от областните администрации"}
{"url": "https://www.24chasa.bg/novini/article/6822443", "text": "Министър-председателят Бойко Борисов възложи на Главния инспекторат на Министерския съвет да извърши проверки в няколко институции, които продължават да изискват свидетелство за съдимост на хартиен носител като част от необходимите документи за предоставяне на административна услуга. Това съобщиха от правителствената информационна служба. Проверките са възложени след подадени сигнали на електронен адрес udostoverenia@government.bg, създаден по инициатива на вицепремиера Томислав Дончев в отговор на оплаквания на гражданите за неспазване на закона и неправомерно изисквани от тях удостоверения и свидетелства. Главният инспекторат ще проверява процедури в Министерството на труда и социалната политика за кандидатстване по проекти към министерството, в Агенцията по заетостта за кандидатстване по проекти в бюрата по труда, в Изпълнителната агенция по лекарствата за издаване на разрешение за търговия на дребно с лекарствени продукти в аптека, в Изпълнителната агенция по горите за сключване на договори за добив и продажба на дървесина с търговци, както и в ИА „Автомобилна администрация“ за издаване на удостоверение за регистрация за извършване на таксиметров превоз на пътници. Резултатите от проверките ще бъдат представени в доклад до премиера в срок до 30 април 2018 г. С промените в законодателството от началото на годината отпада напълно изискването към лицата с чисто съдебно минало да представят удостоверението като доказателство, а администрациите са задължени да установяват данните за съдимостта на гражданите служебно, без да се заплаща държавна такса. Мярката е част от дългосрочния приоритет на правителството за провеждане на административна реформа и подобряване на обслужването към гражданите и бизнеса, включително чрез премахване на изискването за представяне на някои от по-разпространените официални документи на хартиен носител.", "date": "2018.04.18", "title": "Започват проверки за неправомерно изисквани свидетелства и удостоверения"}
{"url": "https://www.24chasa.bg/novini/article/6822442", "text": "Европейският парламент прие днес резолюция по повод назначаването през март на Мартин Зелмайер за генерален секретар на Европейската комисия. В документа се посочва, че процедурата може да се разглежда като действие, наподобило преврат, което \"разтегля и дори прекрачва границите на закона\". Въпреки това евродепутатите отхвърлиха възможността да поискат Зелмайер да се оттегли, предаде БТА. Вместо това те препоръчаха занапред ЕК да извършва по-прозрачни назначения. ЕП призовава всички институции на ЕС да прекратят \"спускането на парашутисти\" на определени длъжности, което създава възможност за нарушаване на процедурите и по този начин уронва доверието в Общността. Евродепутатите призовават ЕК да преразгледа преди края на 2018 г. процедурата за назначаването на висши длъжности, за да бъдат избирани най-добрите кандидати, при максимална прозрачност и равни възможности. ЕП отбелязва, че Зелмайер е бил издигнат за четири години на пет поредни нива в йерархията, като обичайно между две поредни повишения с едно ниво се изискват поне две години. Евродепутатите заключават, че Зелмайер и председателят на ЕК Жан-Клод Юнкер са знаели още през 2015 г., че тази година доскорошният генерален секретар Александър Италианер предстои да се оттегли, но въпреки това не е била организирана прозрачна и открита за други участници процедура за определянето на заместник. В деня на повишението на Зелмайер еврокомисарите не са били предварително предупредени с включване на тази точка в дневния ред на седмичното им заседание. В резолюцията се отбелязва, че Зелмайер е положил изпит за длъжността, без да бъде воден протокол. ЕП изразява разочарование, че нито един еврокомисар не изглежда да е поставил под въпрос това изненадващо назначение, нито е поискал отлагането и обсъждането на това решение. Според ЕП доверието в европейския проект и в ЕС ще бъде запазено, само ако общностните институции действат като пример за подражание в областта на принципите на правовата държава, прозрачността и доброто управление. Процедурата за назначаването на Зелмайер беше извършена по начин, който предизвика голямо раздразнение и неодобрение в обществото, сред евродепутатите и чиновниците в ЕС. Резултатът е заплаха за образа не само на ЕК, но и на всички институции на ЕС, се посочва в резолюцията. В навечерието на днешното гласуване в Страсбург Юнкер заплаши държавните и правителствените ръководители от Европейската народна партия, че ще напусне, ако Зелмайер бъде отстранен. Мандатът на настоящата ЕК приключва наесен догодина, а следващият председател на институцията разполага с правото да поиска смяна на генералния секретар.", "date": "2018.04.18", "title": "Европарламентът прие резолюция против назначаването на новия генсек на Еврокомисията"}
{"url": "https://www.24chasa.bg/novini/article/6822447", "text": "Турският певец Суави е бил осъден на 11 месеца и 20 дни затвор за \"обида\" на турския президент Реджеп Тайип Ердоган, но присъдата е била трансформирана в глоба в размер на 14 000 турски лири (3415 долара), съобщи \"Хюриет дейли нюз\", цитиран от БТА.  67-годишният Суави беше заявил на 29 октомври 2016 на проява в Измир, че \"до вчера те имаха приятелски отношения. Единият не е по-добър от другия,\" имайки предвид Ердоган и живеещия в САЩ ислямски проповедник Фетхуллах Гюлен. Мрежата на Гюлен, която властите сега наричат Фетхуллахистка терористична организация (ФЕТО), е обвинявана, че стои зад опита за преврат в Турция през юли 2016 г. Измирски съд първоначално осъди на 17 април Суави на една година и два месеца затвор. Присъдата след това бе намалена на 11 месеца и двайсет дни, преди да бъде трансформирана в глоба. Адвокатът на Суави заяви, че изказването на клиента му следва да се разглежда в рамките на свободата на изразяване и настоя за освобождаването му. Обиждането на президента е престъпление според турските закони, наказвано с до четири години затвор.", "date": "2018.04.18", "title": "Турски певец бе осъден за обида на Ердоган"}
{"url": "https://www.24chasa.bg/novini/article/6822475", "text": "Европейската комисия ще продължи да инвестира в хората, защото те са нашия най-голям актив, заяви еврокомисарят за заетостта, социалните въпроси, професионалната квалификация и трудовата мобилност Мариане Тисен на брифинг в НДК. Тисен и социалният министър Бисер Петков дадоха изявления за резултатите от Неформалното заседание на министрите на ЕС по заетост и социална политика, предава БТА. По думите на еврокомисаря инвестициите ще бъдат посредством политики, мерки и бюджет. Ще подпомагаме държавите членки да направят същото, каза Тисен. Министър Бисер Петков заяви, че участниците в заседанието са се обединили около мнението, че в настоящия момент на стабилен икономически растеж трябва да се работи за подготовката на работната сила, съобразно развитието на технологиите и цифровата икономика, както и изискванията на пазара на труда.", "date": "2018.04.18", "title": "Еврокомисар Мариане Тисен: ЕК ще продължи да инвестира в хората"}
{"url": "https://www.24chasa.bg/novini/article/6822476", "text": "Екип от международни астрономи под ръководството на австралийски специалисти е картографирал химическия профил на 350 000 звезди, търсейки как да открива изгубени \"сродници\", с които Слънцето е било разделено при раждането си под въздействието на галактически сили, предаде ДПА. В рамките на продължило четири години изследване е идентифициран химическият състав на звезди, разпръснати из галактиката Млечен път, с цел да се открият сходства с централната ни звезда, предаде БТА. Картографирането на химическия профил на звездите ще помогне за \"проследяването\" на техни древни сродници, както и за по-доброто разбиране на еволюцията на Вселената след Големия взрив преди около 14 милиарда години. \"Тези данни ще допринесат за откриването на първични звездни купове в галактиката, в това число и \"родния\" куп на Слънцето и негови сродници\", обясняват специалисти от Университета на Сидни. Смята се, че Слънцето се е зародило преди около 4,5 милиарда години заедно с групи от други звезди, които впоследствие са били разделени и разпръснати из Млечния път. За целите на изследването е използвано високотехнологичното спектрографско оборудване на Англо-австралийския телескоп (ААТ), който се намира на 490 километра северозападно от Сидни.", "date": "2018.04.18", "title": "Астрономи откриха как да намират изгубени\n\"сродници\" на Слънцето"}
{"url": "https://www.24chasa.bg/novini/article/6822485", "text": "Пореден инцидент със смърт разтърси пловдивския квартал \"Кючук Париж\". Възрастна жена на 65 г. е скочила от блок на ул. \"Скопие\". Минувачи са се натъкнали на трупа. Светкавично са се обадили на 112 и на място е пристигнала линейка. Районът е отцепен. Според очевидци самоубийцата е на преклонна възраст. Полицаи изясняват инцидента. Районът е отцепен. От полицията информираха, че  сигналът е бил подаден в 13 часа. На място е пристигнал съдебен лекар, който е констатирал смъртта. Според него няма данни за насилие. Самоубийцата е живеела в един от апартаментите в блока, от който е скочила. Преди това правила опит да сложи край на живота си, но не се получил. При вторият - успяла. Поредната трагедия се разиграва месец след двойната смърт в квартала. На 15 март Ради Енев закла съпругата си Илиана, а след това се самоуби. Това се разигра пред очите на детето им. Блокът на Еневи, наричан Миньорския, е известен с честа смърт. Преди това две жени са се хвърлили от него.", "date": "2018.04.18", "title": "65-годишна се хвърли от блок в \"Кючук Париж\" в Пловдив, районът отцепен"}
{"url": "https://www.24chasa.bg/novini/article/6822479", "text": "Три нови медицински изделия се включват в списъка с помощните средства, приспособления, съоръжения и медицински изделия, за купуването на които хората с увреждания ползват целева помощ от държавата. В него ще влязат вертикализаториге за деца е увреждания, детските рингови инвалидни колички и детските инвалидни колички. Това предвиждат промени в Правилника за прилагане на Закона за интеграция на хората с увреждания, които бяха одобрени от правителството, съобщиха от пресслужбата на кабинета. С промените се въвежда изискването медицинските изделия по индивидуална мярка да бъдат изработвани по поръчка за конкретен пациент. По този начин ще се гарантира, че на правоимащите ще се предоставят медицински изделия, съобразени с техните индивидуални потребности. Като цяло, с новите текстове се въвежда по-ефективен контрол и намаляване на административната тежест при предоставянето на помощни средства, приспособления, съоръжения и медицински изделия. Променя се механизмът по предоставяне и изплащане на целеви помощи за купуване на медицински изделия и помощни средства. Ще се преустанови практиката да се предоставят пари на ръка на правоимащите. Променя се и начинът за предоставяне и отчитане на изделията. По този начин ще бъдат ограничени възможностите за неизползване на финансови средства от бюджета по предназначение. Хората с увреждания ще получават необходимата помощ и медицински изделия, без да се налага да посещават многократно дирекциите „Социално подпомагане“. Ще отпадне и необходимостта да предоставят отчетни документи за покупката на помощните средства. Регламентира се и по-гъвкав механизъм за отчитане и заплащане на отпуснатите целеви помощи за реално предоставените медицински изделия и помощни средства. Оптимизират се и начините за осъществяване на контрол върху разходването на финансови средства, като същите ще се изплащат на доставчиците при реално предоставени изделия на нуждаещите се. Месечните добавки за социална интеграция и целевата помощ ще се отпускат по настоящ, а не по постоянен адрес, както беше до сега. По този начин ще се създадат по-адекватни условия за достъп до подпомагане на хората с увреждания.", "date": "2018.04.18", "title": "Още три изделия безплатни за инвалидите, реши правителството"}
{"url": "https://www.24chasa.bg/novini/article/6822460", "text": "Кметицата на Младост и заместничката й светнаха като коледни елхи, каза шефът на спецпрокуратурата Иван Гешев на брифинг в Съдебната палата, на който съобщи подробности около ареста на Десислава Иванчева и Биляна Петрова. Какво значи това, питаха се непосветените. Че парите, които са открити в колата на Иванчева, са белязани и тя ги е пипала. Което няма как да се случи ако са били подхвърлени. При разкриването на корупционните престъпления бележенeто на парите е задължително изискване. То се води един от способите на специалните разузнавателни средства и е регламентирано в чл. 9 от Закона за СРС. Парите, които ще бъдат дадени за рушвета предварително се маркират с вещество от химици  в МВР. С просто око по банкнотите няма видими промени. Какво е веществото обаче е държавна тайна и се води строго класифицирана информация. Затова всеки, който го огласи, попада под ударите на Наказателния кодекс за разгласяване на класифицирана информация, обясниха юристи. При докосването до банкнотите по ръцете остават следи, които не се забелязват. Те може да бъдат открити само, след като дланите се осветят с ултавиолетова лампа. Тогава местата от ръцете, които са се докосвали до белязаните банкноти, излъчват светлина, която всеки път може да е в различен цвят - синееща или бяла например. Друго важно е, че веществото може да е различно, затова след задържането на човека, поискал рушвета и съответно пипал белязаните банкноти, се взима проба както от дланите, така и от веществото по банкнотите, за да се установи, че то е едно и също.", "date": "2018.04.18", "title": "Защо кметицата на Младост \"светна като коледна елха\""}
{"url": "https://www.24chasa.bg/novini/article/6822499", "text": "На 17 април, около 16,05ч, в град Добрич е спрян за проверка лек автомобил „БМВ” с добричка регистрация. При извършената проверка за употреба на алкохол с техническо средство, цифровата индикация отчита наличието на 1,26 промила в издишания от водача въздух. С полицейска мярка за срок от 24 часа е задържан Д.С. (61 г.) от град Добрич. Пак на 17 април, около 18:00 часа в град Добрич е спрян за проверка лек автомобил „Рено” с добричка регистрация. При извършената проверка на водача на автомобила за употреба на наркотични и упойващи вещества, тестът отчита положителен резултат за употребата на канабис, амфетамин и метаафметамин. С полицейска мярка за срок от 24 часа е задържан 20-годишната И.Ж. от град Добрич. По случаите е образувано бързо полицейско производство.", "date": "2018.04.18", "title": "Пак задържаха пияни и дрогирани шофьори в Добрич"}
{"url": "https://www.24chasa.bg/novini/article/6822509", "text": "Грандиозен спор БСП - ГЕРБ избухна току-що в кулоарите на Народното събрание, след като охраната не допусна хора с увреждания, облечени в черни фланелки с надпис \"Системата ни убива\", на среща с лидера на БСП Корнелия Нинова. Това е абсурд, излизам при тях аз, каза шефката на социалистите. И обвини зам.-председателя на парламента Емил Христов от ГЕРБ, който замества Цвета Караянчева, че лично е забранил достъпа на хората. А те са дошли с предложения за законодателни изменения. След като научил за проблема, лидерът на парламентарната група на ГЕРБ Цветан Цветанов излетя от пленарната зала, но пък на входа на събранието се озова лице в лице със заместника на Нинова в НС Драгомир Стойнев, който му обясни, че хората са си тръгнали обидени. Той бе подкрепян от колегата си Антон Кутев, който информирал Христов, че има проблем с пропускането на посетителите, но председателстващият заседанието на реагирал. Стойнев връчи на лидера на мнозинството фланелка. Цветанов я прибра и каза: \"Ще я взема тази фланелка, няма проблем.\" И многократно повтори, че никога досега за нуждаещите се държавата не е отпускала 162 милиона лева за около 30-те хиляди българи в неравностойно положение. Правителството е отпуснало точно толкова от 2017 г. досега, подчерта той. Цветанов увери, че по темата е в постоянен контакт с премиера Бойко Борисов и със социалния министър Бисер Петков. \"Къде са тези хора? Пускаме ги\", викна Цветанов и помоли БСП да не правят повече манипулации. А също - и да спрат да демагогстват. Последното бе по повод искането на Нинова депутатите да си замразят заплатите, което направи Нинова при откриването на новата пленарна сесия днес. Не всеки е имал възможността да приватизира по един \"Техноимпекс\", задочно сряза Цветанов Нинова. Тя пък пропусна екшъна, понеже си беше тръгнала веднага, след като изслуша отвън хората. Искаме оставката на Емил Христов като зам.-шеф на парламента, викна Стойнев. \"Това значи ви е била целта\", разочарова се Цветанов. И продължи: \"Срамувам се от това, което провокират колегите от БСП. Не искаме да се караме, искаме да говорим нормално.\" \"Вие като сте в ефир, ако някой ви говори нещо, няма ли да му кажете, че първо ще си довършите ефира и след това другата работа\", реторично попита репортерите по повод атаката на червените по заместника на Караянчева, който първо трябвало да си довърши воденето на заседанието.                                                                                                                                                                                                                                                                                                                       ", "date": "2018.04.18", "title": "Сблъсък БСП - ГЕРБ в кулоарите на парламента (Видеа, снимки)"}
{"url": "https://www.24chasa.bg/novini/article/6822511", "text": "Лондон се задължава да отговори на въпросите на Москва по случая „Скрипал“ в десетдневен срок от момента на отправянето им, т.е. до 23 април включително. Това заяви постоянният представител на Великобритания при ОЗХО (Организацията за забрана на химическите оръжия) Питър Уилсън в хода на изказването си на извънредното заседание на Изпълнителния съвет на организацията за инцидента в Солсбъри. Агенция ТАСС разполага с текста на неговото изказване. „На 13 април Русия предаде на Великобритания списък с въпроси, съгласно член 9 от Конвенцията за забрана на химическите оръжия“, заяви Уилсън. „Ще отговорим, колкото е възможно по-бързо, в течение на 10 дни, установени от конвенцията“, предаде \"Фокус\". Нито една лаборатория на ОЗХО не е открила вещество BZ в образците от Солсбъри, твърди британският посланик. „Четирите определени от ОЗХО лаборатории не са открили вещество BZ нито в един от образите, събрани в Солсбъри“, отбеляза той. Припомняме, че на 1 април Министерството на външните работи на Русия публикува списък от 14 въпроса, които руското посолство е отправило към британското МВнР във връзка с „изфабрикуваното“ против Москва „дело Скрипал“. Конкретно, Русия иска пояснение защо й отказват правото на консулски достъп до двамата руски граждани, които пострадаха на британска територия. Освен това, Москва зададе въпрос какви противоотрови и в каква форма са дадени на отровените, а също така и как тези противоотрови са се оказали в британските лекари на мястото на инцидента. Русия се интересува, на основание на какви маркери е установено предполагаемия „руски произход“ на веществото, използвано в Солсбъри и има ли Великобритания контролни образци от бойното отровно вещество, което Лондон нарича „Новичок“. Освен това, Русия чака отговор на въпроса, разработвали ли са се във Великобритания образци от това вещество или негови аналози. На Русия също така й е важно да знае, на какво основание е привлечена Франция да сътрудничи в разследване на инцидента, в който са пострадали руски граждани и по какъв начин Париж участва в делото, както и това, дали Великобритания е уведомила Организацията за забрана на химическо оръжие (ОЗХО) за това си решение. Освен това от посолството изразиха увереност, че „с постъпването на нова информация ще се появят и нови въпроси“. Руските дипломати отправиха нота по „делото Скрипал“ и в МВнР на Франция, в която се съдържат десет въпроса. Посолството се интересува, на какво основание Париж е привлечен да сътрудничи в разследването на Великобритания на инцидента в Солсбъри и отправила ли е френската страна официално уведомление до ОЗХО, че се включва в делото. Русия също така иска да й бъде казано, какви доказателства по делото Лондон е предал на Париж и присъствали ли са френски експерти при взимането на биоматериал от семейство Скрипал и провеждали ли са се изследвания на пробите във Франция. Успоредно с това, Русия иска да й бъде изяснено, има ли във Франция контролни образи от веществата, наречени във Великобритания „Новичок“, или негови аналози, както и разработвали ли са се образци на вещества от този тип или негови аналози във Франция. Русия чака отговор и на въпроса как френските специалисти са стигнали до извода, че това вещество е употребено. Освен това от руското МВнР биха искали да знаят, с какви експертни знания разполага Франция в областта на изучаването на бойните отравящи вещества от този тип или неговите аналози и на основание на какви признаци френските специалисти са установили „руския характер“ на произхода на веществото, използвано в Солсбъри. Работилият за британските специални служби бивш сътрудник на Главното разузнавателно управление (ГРУ) (Военното разузнаване) на Русия Сергей Скрипал и неговата дъщеря Юлия бяха отровени в град Солсбъри на 4 март. Лондон твърди, че към отравянето на Скрипал с вещество А234 е причастна руската държава, а Москва отрича това категорично. *** Руската страна се обърна към ОЗХО с въпрос, защо информацията по случая Скрипал, предоставена от швейцарските експерти от лабораторията в Шпиц, не е била използвана в заключителния доклад, заяви на 15 април външният министър на Русия Сергей Лавров. „Клиническата картина повече съответства на използването именно на отравящо вещество BZ. Нито един от тези факти и въобще за BZ, нищо не е споменато в заключителния доклад, който експертите на ОЗХО са представили пред нейния изпълнителен съвет. В тази връзка ние се обръщаме към ОЗХО с въпрос, защо информацията, която отразява изводите на специалистите от лабораторията в град Шпиц е била изпусната в заключителния документ“, заяви Лавров. „Тази рецептура е била на въоръжение в САЩ, Великобритания и други страни от НАТО“, продължи да цитира доклада министърът. „В Съветския съюз и Русия не е осъществявана разработка и не са се натрупвали подобни химически въоръжения“.", "date": "2018.04.18", "title": "Лондон се задължи да отговори на въпросите на Москва по случая \"Скрипал\" до 23 април"}
{"url": "https://www.24chasa.bg/novini/article/6822517", "text": "Управляващите не пускат протестиращите хора с увреждания в парламента само защото са срещу системата \"ГЕРБ\" - това е грубо погазване на демократичните принципи. Това каза лидерът на БСП Корнелия Нинова пред журналисти в парламента. Тя увери, че заместник-председателят на парламента Емил Христов е отказал достъп на тези хора, тъй като са с тениски „Системата ни убива“. Това е човекът, който днес замества Цвета Караянчева, която е на посещение във Вашингтон. „Отидохме персонално при него, да му кажем, че това е недопустимо. Отговорът е: „Не“, кипна червената лидерка. Тя подчерта, че хората не са отишли да пият кафе в парламента, а да си кажат мнението. „Това е абсурд“, заяви лидерът на БСП. Корнелия Нинова. Мотивът за отказа бил, че в правилника за вътрешния ред на НС в сградата са забранени „продажбата и разпространението на информационни материали“. „Тези фланелки, които те носят не могат да съблекат, за да влязат в парламента, за ръководството на ГЕРБ е продажба и разпространение на информационни материали. За нас е тежко погазване на демократични принципи. Равностойни и равноправни граждани не могат да влязат в българския парламент само защото си позволяват да протестират срещу системата, която в момента системата ГЕРБ“, подчерта лидерът на БСП. Преди да излезе при протестиращите, Нинова ги чака в кулоарите до входа заедно с няколко от депутатите си. Социалистите неофициално обсъждаха варианти как да се излезе от блокажа - хората да си наметнат нещо отгоре или да облекат фланелките си с вътрешната страна навън. И двете обаче се оказаха невъзможни, понеже кандидат-посетителите други дрехи не носеха, нито пък можеха да се събличат пред охраната на входа. Нинова заключи, че ГЕРБ дискриминира хората с увреждания, които стоят 30 минути навън и не могат да прекрачат прага на парламента. Тя подчерта, че тези хора са дошли с предложения за промени в законодателството, което касае хората с увреждане. „Не могат да влязат вътре, защото свободно си казват мнението „Системата ни убива“, кипна Нинова. От БСП не били виждали по-голям абсурд през последните години в държавата - на входа на институцията, която би трябвало да е най-отворената, да не се допускат хората.", "date": "2018.04.18", "title": "Нинова: ГЕРБ не пуска хората с увреждания в НС! По-голям абсурд не бях виждала"}
{"url": "https://www.24chasa.bg/novini/article/6822522", "text": "Великобритания обвини Русия в сряда, че е нарушила двадесетгодишната забрана за химически оръжия по време на разговорите в централата на ОЗХО (Организация за забрана на химическите оръжия) по случая Скрипал, предава AFP, цитирана от БТА.  „Ще продължим да разобличаваме безразсъдното и безсистемно руско поведение, когато нарушава Конвенцията за химическите оръжия и когато застрашава глобалната сигурност“, заяви британският посланик в организацията Питър Уилсън в хода на заседанието в Хага, според „туийт“ от делегацията на Обединеното кралство.", "date": "2018.04.18", "title": "Британският посланик в ОЗХО: Русия наруши забраната за химически оръжия"}
{"url": "https://www.24chasa.bg/novini/article/6822519", "text": "Под председателството на президента Реджеп Тайип Ердоган Съветът за национална сигурност (СНС) на Турция взе препоръчително решение за удължаване за седми пореден път на срока на извънредното положение, пише вестник „Джумхуриет”, цитиран от \"Фокус\". Препоръката веднага е разгледана и одобрена и от правителството. Изготвено е съответното предложение, което вече е депозирано в Председателството на Меджлиса, посочва още „Джумхуриет”.", "date": "2018.04.18", "title": "За седми път удължават извънредното положение в Турция"}
{"url": "https://www.24chasa.bg/novini/article/6822524", "text": "Драгош Бъсеску - 36-годишният син на Мирча Бъсеску и племенник на бившия румънски президент Траян Бъсеску, е осъден на три години затвор ефективно за това, че е поискал подкуп от един милион евро, съобщава информационният сайт Зиаре, цитиран от БТА.  Младият мъж отхвърли обвиненията и след обявяването на окончателната присъда. Апелативният съд на Букурещ дори увеличи първоначалната присъда от две години и шест месеца затвор, като посочи в мотивацията си, че деянието на Драгош Бъсеску е от \"естество, засягащо престижа на правосъдието, подкопавайки доверието в магистратите\". По-конкретно Драгош Бъсеску е намерен за виновен, че е поискал от местен бизнесмен сумата от един милион евро, за да упражни влияние върху Дирекцията за разследване на престъпленията на организираната престъпност и тероризма (ДРПОПТ). 500 000 евро били предназначени за интервенции в смисъл на отхвърляне на ареста на бизнесмена при обжалване, подадено от ДРПОПТ във Върховния съд. Останалите 500 000 евро били предназначени за благоприятно решение по случая и за отмяна на наложения запор върху имущество на бизнесмена Санду Стайку. Самият Стайку съобщил за поискания подкуп. Случката се разиграла през 2014 г., когато той бил задържан от ДРПОПТ в рамките на разследване за сформиране на организирана престъпна група и пране на пари. Бащата на Драгош - Мирча, бе осъден през юни 2016 г. на четири години затвор, също за търговия с влияние. Според обвинението Мирча Бъсеску получил сумата от 250 000 евро чрез посредник от семейството на обвинен в опит за убийство, за да повлияе в полза на освобождаването му от наказание за извършеното деяние. Когато бе арестуван Мирча Бъсеску, неговият брат Траян Бъсеску бе действащ държавен глава. През септември м.г. Мирча Бъсеску бе освободен предсрочно от затвора заради здравословни проблеми. По делото срещу Драгош Бъсеску бе осъден и неговият приятел - бизнесменът Чиприан Нистор, който призна, че е бил съучастник в аферата. Нистор също получи присъда от три години затвор.", "date": "2018.04.18", "title": "Три години затвор за племенник на бившия президент на Румъния"}
{"url": "https://www.24chasa.bg/novini/article/6822535", "text": "Китай започна днес еднодневни военни маневри край Тайван, целящи да отправят предупреждение срещу стремежите на самоуправляващия се остров към независимост, предадоха ДПА и АП, като се позоваха на местни медии. Учебните стрелби в Тайванския проток започнаха в 8 ч. местно време и ще продължат до полунощ, съобщи китайската национална телевизия. Тя цитира Лю Цзеи, директор на Службата по китайско-тайванските работи, според когото ученията имат за цел \"запазване на суверенитета и териториалната цялост на Китай\", предаде БТА. Тайвански представители казаха, че ще наблюдават внимателно маневрите, които съвпадат с отсъствието на тайванския президент Цай Ингвен, която е на посещение в Свазиленд - една от 20-те страни в света, признали по дипломатически път независимостта на Тайван. Говорителят на външното министерство в Тайпе Чън Чунчъ се опита да омаловажи ученията в Тайванския проток, като каза, че Пекин \"дрънка оръжие чрез държавните медии в надежда да създаде паника и смут\" на острова. Китай смята Тайван за своя провинция, припомнят агенциите.", "date": "2018.04.18", "title": "Китай започна военни маневри в Тайванския проток. Тайван го обвини, че \"дрънка оръжие\""}
{"url": "https://www.24chasa.bg/novini/article/6822541", "text": "След продължило разследване повече от година и половина, прокуратурата даде на съд бившия председател на АПИ Лазар Лазаров. Той беше обвинен преди почти година за умишлена безстопанственост в особено големи размери, припомниха от прокуратурата. Според обвинението от 7 август 2014 година до 3 юни 2015 година Лазаров умишлено не положил достатъчно грижи по отношение строително-монтажни работи по лот 1, магистрала \"Марица\". Така пътната агенция била ощететена с 41 630 050, 80 лева. Въпреки задълженията си като председател на АПИ, той не организирал по най-добрия начин дейността на подчинените си. Така той не възложил проверка дали предвидените строително-монтажни работи не са били включени в предмета на първоначалния договора за строителството на лот 1 на магистралата. Освен това той не поискал от дирекцията, отговорна за подготовката на поръчката, да обоснове необходимостта от различните видове строителни дейнсоти, предмет на обществената поръчка; Според прокуратурата, Лазаров не поискал от дирекцията, отговорна за подготовката на поръчката, да представи разчети как е формирана прогнозната стойност на обществената поръчка от 42 987 400 лева без ДДС; Въпреки тези съществени пропуски, той сключил договор между АПИ и фирма-изпълнител за стойност 51 343 630, 80 лева с ДДС и наредил изплащането на сумата изцяло.", "date": "2018.04.18", "title": "Дадоха на съд бившия председател на АПИ Лазар Лазаров"}
{"url": "https://www.24chasa.bg/novini/article/6822731", "text": "Изборите за евродепутати ще бъдат между 23 и 26 май догодина, реши днес Европейският парламент. Предложението за датите бе направено от Съвета на ЕС, предаде БТА.  Очаква се Съветът да утвърди окончателно този график до юни. ЕП отбелязва, че според законодателството от 1976 г. изборите трябва да се състоят между четвъртък, 6 юни и неделя, 9 юни, в съответствие с датите, на които са се състояли първите преки избори (четвъртък 9 юни до неделя, 12 юни 1979 г.). Съветът има правото да предложи нови дати, съгласувано с ЕП, се отбелязва в съобщението. Предвижда се след изборите догодина евродепутатите да бъдат 705, вместо 751, както досега, заради напускането на Великобритания. Занапред България и още 12 държави ще запазят броя на евродепутатите си, а 14 държави ще получат допълнителни места. Най-облагодетелствани от промените са Испания и Франция, които получават по пет допълнителни места в ЕП. Предвижда се Холандия и Италия да имат трима евродепутати повече, а с по един нарастват мандатите на Румъния, Полша, Швеция, Австрия, Дания, Словакия, Финландия, Хърватия и Естония. Ирландия получава още две места, съобразно решение на ЕП от февруари. Според договора за ЕС броят на евродепутатите е до 751 и всяка държава трябва да има поне шестима и най-много 96 представители. В сегашния състав на ЕП Великобритания разполага със 73 евродепутати. По силата на февруарското решение 46 от британските мандати ще бъдат оставени в запас за държави, които може да се присъединят към ЕС занапред.", "date": "2018.04.18", "title": "Европарламентът: Изборите за евродепутати ще бъдат между 23 и 26 май 2019 г."}
{"url": "https://www.24chasa.bg/novini/article/6822788", "text": "„Препоръката на ЕК Албания да започне официални преговори с ЕС за присъединяване, както и подновяването на тази препоръка за Македония (след като й беше „отнета“ през последните години от мандата на Груевски) са добра новина и голям успех за страните, тъй като отразява постигнатия от тях напредък. Това е добра новина и за България, тъй като ние сме изключително заинтересовани от стабилността и европейската интеграция на Балканите“. Това заяви лидерът на ПЕС и български евродепутат Сергей Станишев в Страсбург по повод годишните доклади на ЕК за напредъка на страните-кандидати за членство в ЕС, съобщиха от пресцентъра на ПЕС.  „Надявам се страните-членки на ЕС да одобрят това предложение възможно най-бързо. Премиерите от нашето политическо семейство категорично подкрепят този процес, защото това ще донесе по-голяма стабилност за региона. ПЕС винаги е подкрепял процеса на присъединяване на Западните балкани и ще продължим да оказваме всякаква помощ и сътрудничество, защото знаем, че пътят е труден. Следващата стъпка в тази посока ще бъде срещата на премиерите на ПЕС и премиерите и социалистическите лидери от Западните Балкани в София на 16 май, преди разширената среща на Европейския съвет“, заяви още Станишев. „Започването на преговорите обаче неминуемо минава през разрешаването на натрупаните двустранни проблеми. Посланието на ЕС към страните е ясно – научете се да правите компромиси, защото ЕС функционира именно чрез постигането им. Изключително съм доволен от факта, че именно социалистически правителства възприемат този подход. Кабинетът на Зоран Заев в Македония подписа договор за добросъседство с България след близо 10 години протакане от страна на Груевски. Преговорите по спора за името с Гърция също напредват. В Албания социалистите начело с Еди Рама твърдо отстояват европейските ценности. Сигурен съм, че докато те са начело на своите страни, ще направят всичко възможно да изпълнят критериите. Диалогът между Сърбия и Косово остава един от най-сложните и най-важни проблеми в региона, но има и редица други. Те трябва да бъдат решени преди влизането в ЕС“, посочи лидерът на ПЕС. „Присъединяването към ЕС обаче не е лотария, от която Македония и Албания са спечелили. Те тепърва ще трябва да докажат, че изпълняват всички критерии за членство и тогава и само тогава могат да бъдат приети. ЕС обаче също трябва да демонстрира по-голяма ангажираност в региона и новата стратегия на Комисията е стъпка в тази посока – повече проекти и инициативи, повече свързаност, повече инвестиции. Специални адмирации заслужават усилията на Върховния представител на ЕС по въпросите на външната политика Федерика Могерини, която демонстрира стратегически подход и ангажираност с проблемите на региона“, добави още той. „По отношение на Турция мисля, че Комисията можеше да използва по-остър и категоричен тон, както направи ЕП. Наистина, по редица въпроси имаме нужда от стратегическо партньорство, но подкопаването на демокрацията и пренебрегването на човешките права в южната ни съседка не могат да останат без последствия. ЕС е преди всичко съюз на ценности и принципи, а с това поведение Турция продължава да се отдалечава от Общността с големи крачки“, категоричен е Станишев.", "date": "2018.04.18", "title": "Станишев: Време е да има преговори за членство на Албания и Македония в ЕС"}
{"url": "https://www.24chasa.bg/novini/article/6822751", "text": "Двама евреи са били нападнати и обиждани вчера от трима мъже в Берлин, като единият е бил бит с колан, предаде Асошиейтед прес, като се позова на полицията в германската столица. Очевидно става въпрос за антисемитска атака. Нападнатите мъже били с традиционни еврейски шапчици, посочва АП. Две еврейски организации разпространиха видеозапис на атаката, заснет от единия пострадал. На клипа се вижда как млад мъж напада снимащия, крещейки \"яхуди\" (\"евреин\" на арабски), предаде БТА. Берлинските власти осъдиха атаката. Местната полиция съобщи, че разследва случая и се опитва да установи самоличността на заподозрените. Антисемитските инциденти в Германия се увеличават, отбелязва АП.", "date": "2018.04.18", "title": "Нападнаха двама евреи в Берлин, единият е бит с колан"}
{"url": "https://www.24chasa.bg/novini/article/6822793", "text": "Висш японски финансов чиновник подаде оставка, след като списание съобщи, че е упражнил сексуален тормоз върху няколко репортерки, предаде Ройтерс, цитирана от БТА. Агенцията определя разкритието и оставката като пореден удар за премиера Шиндзо Абе, чийто рейтинг пострада от поредица скандали. Министърът на финансите Таро Асо каза, че е приел оставката на генералния секретар на ведомството Джуничи Фукуда. Самият Фукуда отхвърли обвиненията, а решението за оставката си обясни с нежелание да причинява неудобство на финансовото министерство и да затруднява работата му, предаде ТАСС. Той заяви, че смята да съди злепоставилото го издание. Миналата седмица японското списание \"Шукан шинчо\" публикува материал, в който твърди, че Фукуда нееднократно е правил непристойни изказвания по адрес на журналистките, акредитирани към министерството. В Япония няма много случаи на известни личности, съобщили за сексуален тормоз в кампанията \"Аз също\" (#MeToo). В страната жертвите често не желаят да говорят открито, страхувайки се от публично порицание, отбелязва Ройтерс. Самоличността на репортерките от случая с Фукуда не се разкрива. В изявление министерството на финансите посочи, че ще продължи разследването на обвиненията около Фукуда с помощта на външна юридическа фирма предвид това, че първоначалното установяване на фактите се извършва от подчинен на Фукуда. То призова журналистките да се свържат с фирмата, ако искат да сътрудничат на разследването. Ведомството си навлече критиките на няколко министри, включително Сейко Нода - едната от двете жени министри в правителството. Макар премиерът Шиндзо Абе да превърна програмите си за активизиране на жените на работното им място в част от своята политика си за стимулиране на икономическия растеж, неравнопоставеността на мъжете и жените в японските компании и в политиката се запазва, отбелязва Ройтерс. Също днес, отново в резултат на секс скандал, подаде оставка губернаторът на японската префектура Ниигата. Рюичи Йонеяма, избран на поста през октомври 2016 г. с обещание да защити жителите от рисковете от ядрена катастрофа, подаде оставка, след като бе обвинен в сексуални отношения със студентки срещу заплащане, предаде Франс прес. Според седмичника \"Шукан буншун\" 50-годишният политик, който не е женен, ползвал услугите на млади жени, при положение че в Япония проституцията е незаконна. Реших да подам оставка, за да не причинявам повече проблеми и за да поема отговорността за действията си, каза Йонеяма.", "date": "2018.04.18", "title": "Висш японски чиновник подаде оставка след обвинения в сексуален тормоз"}
{"url": "https://www.24chasa.bg/novini/article/6822797", "text": "Изнесените факти от Специализираната прокуратура за тежка форма на корупция и административен произвол на кмета на район \"Младост\" будят основателно възмущение, се заявява в позиция на общинските съветници от ГЕРБ по повод задържането на районния кмет Десислава Иванчева. Разчитаме на компетентните органи да извършат пълно разследване на обстоятелствата и да установят обективната истина, се отбелязва в позицията, предава БТА. В нея се посочва, че противодействието на корупцията може да се случи единствено с проявата на нетърпимост и с активното участие на всеки гражданин, с подаване на конкретни сигнали до институциите при всеки случай. Групата на ГЕРБ в СОС е доказала, че работи с всеки един демократично избран районен кмет, който се ръководи от интересите на гражданите, без значение от коя политическа сила е издигнат. В случая с кмета на район \"Младост\" липсата на управленски капацитет и некомпетентност налагаше многократно комисиите на СОС да разглеждат сигнали за забавени процедури. Съдействали сме за законосъобразното изпълнение на задълженията й на кмет, посочват общинските съветници от ГЕРБ. Показали сме, че поемаме отговорност и при най-малкото съмнение за нарушено доверие, защото отговорността в политиката се носи, а не се бяга от нея, заявяват те. Затова настояваме политическите сили, които системно подкрепят действията на кмета на район \"Младост\" - представителите на ДСБ, БСП, Зелените, Нормална държава на Георги Кадиев, да поемат своята отговорност пред гражданите. В момента те дължат отговори - защо не са подавали сигнали до компетентните институции, след като сега твърдят, че са имали такава информация, защо не са поискали оставката й, защо не настояват за пълно съдействие с разследването, пише в позицията. Не приемаме политически лидери да наричат борбата с корупцията активно мероприятие и да дискредитират българските правораздавателни институции, това няма да изчисти гузната им съвест, заявяват още общинските съветници от ГЕРБ.", "date": "2018.04.18", "title": "Съветници от ГЕРБ: ДСБ, БСП, Зелените системно подкрепят Иванчева, да понесат отговорност"}
{"url": "https://www.24chasa.bg/novini/article/6822810", "text": "Българското участие в проекта за изграждане на терминал за втечнен природен газ край Александруполис е стратегически важно за диверсификацията и сигурността на енергийните доставки. Това е казала министърът на енергетиката Теменужка Петкова на среща с министъра на околната среда и енергетиката на Гърция Йоргос Статакис, съобщиха от Министерството на енергетиката. Двамата са обсъдили актуалния статус на проекта за LNG терминал и напредъка на реализацията на междусистемната връзка Гърция-България. Министър Петкова е запознала гръцкия си колега с резултатите от дейността на работната група, която анализира възможностите за българско участие в проекта за терминал. Двамата са се съгласили, че това участие е от ключово значение както за страната, така и за региона на Югоизточна Европа. \"Синергията на този проект с изграждането на междусистемната връзка Гърция-България ще съдейства за сигурността и диверсификацията на енергийните доставки\", е подчертала Петкова. Българският енергиен министър е запознала своя гост и с напредъка по реализацията на интерконектора Гърция-България. Тя е уверила министър Статакис, че българската държава е предприела всички необходими действия за успешното завършване на проекта в предвидения времеви график. В момента са в ход процедурите за избор на доставчик на тръбите и на инженер-консултант. По първата от тези процедури участват десет кандидати от различни континенти, което е знак за оценката, която бизнесът дава на перспективността на проекта. Предстои до края на април да станат известни участниците, допуснати до втория кръг на състезанието, а изпълнителят да бъде избран през юни. Стремежът и на двете страни е реалното строителство на връзката да започне през юни, така че тя да влезе в търговска експлоатация през 2020 година, уточниха от енергийното министерство.", "date": "2018.04.18", "title": "Участието ни в изграждането на терминал за природен газ в Гърция е стратегическо"}
{"url": "https://www.24chasa.bg/novini/article/6822814", "text": "Върховният представител на ЕС по външната политика и сигурността Федерика Могерини започна обиколката си в Западните Балкани от Албания, където разговаря с премиера Еди Рама и президента Илир Мета, предаде Танюг. \"Оценката на Европейската комисия, която вчера потвърдихме ясно, говори, че Албания е изпълнила условията и препоръките, изнесени в доклада преди година и половина, и е готова за започване на преговори /за членство в ЕС/\", каза Могерини на съвместна пресконференция с премиера Еди Рама в Тирана, предаде БТА. Тя изтъкна, че препоръката на Европейската комисия за започване на преговори за членство на Албания в ЕС е \"победа за всички\" и е резултат от колективната работа на президента, правителството, общините и всички албански граждани. Тя обаче подчерта, че има още работа за вършене, и добави, че правителството трябва да сътрудничи с позицията, предаде агенция МИА. Могерини похвали \"важната роля на Албания в региона\" за изграждането на добросъседски отношения. Еди Рама от своя страна оцени, че препоръката за започване на преговори е \"исторически успех\" и резултат от напрегната работа. \"Албания получи това, което заслужаваше, нито повече, нито по-малко\", заяви албанският премиер. Обиколката на Могерини е предприета във връзка с огласените вчера доклади за напредъка на страните, стремящи се към членство в ЕС, в които бе препоръчано Албания и Македония да започнат преговори за членство. Очаква се днес и утре тя да посети Македония, Черна гора и Сърбия, където ще има срещи с представители на правителствата и на основните партии.", "date": "2018.04.18", "title": "Могерини започна западнобалканската си \nобиколка от Албания"}
{"url": "https://www.24chasa.bg/novini/article/6822826", "text": "Генералният директор на Организацията за забрана на химическите оръжия (ОЗХО) Ахмет Юзюмджу заяви днес, че екип по сигурността на ООН, извършващ предварително проучване в сирийския град Дума, е бил обстрелван вчера, предаде Ройтерс, като се позова на свои източници. Юзюмджу казал на среща в централата на ОЗХО в Хага, че екипът по сигурността бил принуден да се оттегли, отлагайки пристигането на инспекторите по химическите оръжия, които трябвало да посетят мястото, предава БТА.  Има неяснота за местонахождението на инспекторите от ОЗХО, които пристигнаха миналата седмица в Сирия, за да разследват предполагаемото химическо нападение в Дума, посочва ДПА. \"Екипът има тревоги, свързани със сигурността\", заяви днес сирийски източник, близък до правителството. Сирийската държавна информационна агенция САНА съобщи, че експертите са влезли в Дума вчера. Сирийският постоянен представител в ООН Башар ал Джаафари обаче каза, че в града е влязъл единствено челен екип по сигурността на ООН, а не самите експерти. Организацията \"Бели каски\" е посочила на международните инспектори местата, където са погребани жертвите на предполагаемото химическо нападение на 7 април, заяви нейният ръководител Раед Салех, цитиран от Ройтерс. \"Предоставихме на мисията за установяване на фактите на ОЗХО цялата информация, която сме събрали за химическото нападение, включително точните места, където са погребани жертвите\", каза Салех. ОЗХО заяви, че не може да предостави информация за мисията в Сирия, включително за националността на участващите експерти, предаде ТАСС. \"Не можем да говорим за подробностите на операцията. Такава политика съществува, за да се запази обективността на процеса на разследването и неговите резултати, а също за да се гарантира сигурността на участващите експерти и сътрудници\", каза ОЗХО. Подобни правила важат и за информацията за придвижването на инспекторите в Сирия. \"Всички подробности са поверителни\", заяви ОЗХО.", "date": "2018.04.18", "title": "Екип по сигурността на ООН е бил обстрелван в Дума"}
{"url": "https://www.24chasa.bg/novini/article/6822827", "text": "Делегация на Комисията по европейските въпроси на Събранието на Република Македония, водена от председателя на комисията Артан Груби, ще бъде на посещение в България на 19 април. Това съобщиха от пресцентъра на Народното събрание. В 11.30 часа гостите ще се срещнат с народните представители от Комисията по европейските въпроси и контрол на европейските фондове в зала \"Запад\". Председателят на Комисията по европейските въпроси и контрол на европейските фондове Кристиан Вигенин и председателят на Комисията по европейските въпроси на Събранието на Република Македония Артан Груби ще направят съвместно изявление за медиите в 12.30 часа в Народното събрание. В 12.50 часа македонските депутати ще разговарят със заместник-председателя на Народното събрание Емил Христов и с председателя на Комисията по външна политика Джема Грозданова. В рамките на посещението са предвидени срещи с Групата за приятелство България - Македония, със заместник министър-председателя по правосъдната реформа и министър на външните работи Екатерина Захариева и с министъра за Българското председателство на Съвета на ЕС Лиляна Павлова.", "date": "2018.04.18", "title": "Македонска делегация на Комисията по европейските въпроси идва у нас утре"}
{"url": "https://www.24chasa.bg/novini/article/6822844", "text": "Турският президент Реджеп Тайип Ердоган съобщи, че предсрочни президентски и парламентарни избори в Турция ще се произведат на 24 юни, предаде Ройтерс. Президентът Ердоган, който в 13.30 часа днес прие в президентския дворец Бештепе лидера на Пратията на националистическото действие Девлет Бахчели, съобщи, че на срещата двамата са обсъдили предложението на Бахчели за предсрочни избори, предаде БТА. Отнесохме се положително към предложението на Бахчели за предсрочни избори и взехме решение изборите да се произведат на 24 юни, посочи Ердоган, цитиран от в.\"Миллиет\". Лидерът на Партията на националистическото действие и съюзник на президента Реджеп Тайип Ердоган призова вчера за изтегляне напред на предстоящите президентски и парламентарни избори, предвидени за ноември 2019 г. Той предложи произвеждане на изборите на 26 август 2018 г. По-рано тази година партията на Бахчели сключи с Партията на справедливостта и развитието на Ердоган споразумение за коалиция с оглед на предстоящите президентски и парламентрани избори. След предложението на Бахчели вчера вицепремиерът и говорител на турското правителство Бекир Боздаг заяви, че управляващата партия ще разгледа призива, а за днес бе насрочена среща на Бахчели с Ердоган. Турските ръководители, включително Ердоган, многократно опровергаха през последните седмици слухове за предсрочни избори. По график президентските и парламентарни избори в Турция бе предвидено да се състоят едновременно на 3 ноември 2019 г. Преди това са предвидени местни избори през март същата година. Президентските и парламентарни избори, които ще бъдат на една дата, са ключови, тъй като след произвеждането им ще влязат в сила повечето от конституционните промени, засилващи пълномощията на държавния глава, приети на референдум през април 2017 г.", "date": "2018.04.18", "title": "Ердоган: Предсрочните парламентарни и президентски избори в Турция ще са на 24 юни"}
{"url": "https://www.24chasa.bg/novini/article/6822843", "text": "Германският канцлер Ангела Меркел ще замине за Вашингтон за среща с президента на САЩ Доналд Тръмп на 27 април, предаде Асошиейтед прес. Говорителката на германското правителство Улрике Демер съобщи днес, че двамата лидери ще обсъдят \"двустранни въпроси и, разбира се, предизвикателствата пред външната политика и политиката на сигурност\", предава БТА. Френският президент Еманюел Макрон ще посети САЩ броени дни по-рано. Той е очакван във Вашингтон на 24 април, отбелязва АП. Европейските лидери се опитват да съхранят споразумението между световните сили и Иран за ядрената програма на Техеран. Тръмп обеща да изтегли САЩ от сключеното през 2015 г. споразумение до 12 май, ако в хода на преговори с участието на британски, френски и германски представители не бъдат коригирани сериозните, според него, недостатъци в текста. Бъдещето на това споразумение ще зависи от успеха на намесата в последната минута на европейски лидери. Макрон и Меркел вероятно ще са последните чуждестранни ръководители, подкрепящи споразумението, които ще се видят с Тръмп преди обявения от него краен срок. Европейците искат също да ЕС да остане извън митата на САЩ върху вноса на стомана и алуминий. Меркел и Тръмп са на различни позиции по редица стратегически въпроси като свободната търговия, имиграцията и климата, посочва Франс прес. Тръмп отправи нападки срещу Германия и по-специално канцлера Меркел преди и след избирането си на президентския пост заради търговския излишък на страната, заплаши автомобилния сектор с по-високи мита и разкритикува приема на бежанци след 2015 г. Берлин още очаква изпращането нов посланик на САЩ, повече от година след встъпването в длъжност на Тръмп, отбелязва Франс прес.", "date": "2018.04.18", "title": "Меркел ще се срещне с Тръмп на 27 април във Вашингтон"}
{"url": "https://www.24chasa.bg/novini/article/6822855", "text": "За председателят на Европейската комисия Жан-Клод Юнкер приемането на страните от Западните Балкани в Европейския съюз значи предотвратяване на нови войни в региона, а за френския президент Еманюел Макрон реформите на Съюза са предпоставка за ново разширяване“, пише Deutsche Welle, предава скопското електронно издание „Либертас“. Според Макрон, който се изказа пред европейските депутати в Страсбург, преди каквото и да било „отваряне“ за нови членки, трябва да се реформира самият Съюз. „‘Да‘, за желанието да се свържат страните от Западните Балкани с ЕС“, обърна се френския президент към Юнкер, с оглед на геополитическия риск те да се обърнат към Турция, или към Русия. „Но, от моя гледна точка, аз бих заложил на разширяване само, след като преди това осъществим по-дълбока интеграция и реформи в Съюза“, предаде \"Фокус\".", "date": "2018.04.18", "title": "Еманюел Макрон: Първо реформи на ЕС, а след това разширяване"}
{"url": "https://www.24chasa.bg/novini/article/6823029", "text": "Хърватска парламентарна делегация, водена от председателя на парламента Гордан Яндрокович, прекъсна посещението си в Сърбия след инцидент с лидера на сръбските радикали Воислав Шешел, предаде агенция Хина. В сградата на парламента Шешел напсува хърватската делегация и стъпка хърватското знаме. Това се случи след среща на делегацията с председателката на сръбския парламент Мая Гойкович. След инцидента хърватската делегация отказа планираната среща със сръбския министър за европейска интеграция Ядранка Йоксимович, оттегли се в сградата на хърватското посолство и след консултация с премиера Андрей Пленкович реши да прекрати посещението, съобщи телевизия Ен1. \"Този инцидент беше черта, която не може да се прекрачва\", заяви Яндрокович при заминаването си от Белград. Сръбският премиер Ана Бърнабич и председателката на парламента Мая Гойкович незабавно осъдиха поведението на Шешел. \"Опитът за оскверняване на чието и да е знаме и обидите към чуждестранна делегация, която е на приятелско посещение, не представят добре Сърбия\", каза Бърнабич, като добави, че Сърбия трябва да предлага решения на предизвикателствата, а не да руши мостове към другите страни. Гойкович заяви, че постъпката на Шешел \"засяга достойнството на сръбския парламент\" и е \"обида за сръбския народ, който се гордее с гостоприемството си\".", "date": "2018.04.18", "title": "Воислав Шешел напсува хърватската делегация в Сърбия, прекъсна посещението им"}
{"url": "https://www.24chasa.bg/novini/article/6823031", "text": "Започна историческо пленарно заседание на кубинския парламент, на което се очаква да бъде избран нов председател на Държавния съвет - главния орган на изпълнителната власт на острова, предаде Франс прес. Заседанието започна в присъствието на Раул Кастро и първия вицепремиер Мигел Диас-Канел. Новият председател на Държавния съвет ще бъде обявен утре в 9 ч. местно време (13 ч. по Гринуич). Раул Кастро остава начело на Кубинската комунистическа партия до следващия й конгрес, планиран за 2021 г., когато той ще навърши 90 години, предава БТА.  Според публикуваната от медиите програма депутатите трябва първо да открият сесията и да изберат председател на парламента. След това те ще гласуват за общо 31 членове на Държавния съвет, включително за неговия председател, който ще замени Раул Кастро. Държавните медии ще предават наживо по-важните моменти от парламентарната сесия, съобщава в. \"Гранма\", цитиран от Асошиейтед прес. След революцията през 1959 г. властта в Куба е предавана само веднъж - през 2006 г. Фидел Кастро предаде щафетата на брат си Раул след повече от 40 години начело на страната. Очаква се следващият държавен глава да бъде Мигел Диас-Канел. Приемникът на братята Кастро ще трябва да продължи необходимата \"актуализация\" на остарелия икономически модел, започната от Раул. Това може да се окаже тежка задача за дискретния политик, по образование електроинженер, отбелязва АФП.", "date": "2018.04.18", "title": "Започна заседание на парламента в Куба, с което се очаква да приключи епохата Кастро"}
{"url": "https://www.24chasa.bg/novini/article/6823058", "text": "Лиляна Павлова, министър за Българското председателство на Съвета на Европейския съюз, и Антонио Таяни, председател на Европейския парламент, подписаха днес седем ключови законодателни акта на ЕС, съобщиха от пресцентъра на Министерството за българското председателство.  Един от важните регламенти е предложението на Европейския парламент и на Съвета относно трансграничните услуги за доставка на колетни пратки. Документът има за цел засилването на електронната търговия, като улеснява потребителите и предприятията да сравняват различните цени на доставка в целия ЕС, като за целта тарифите за доставка ще бъдат публикувани на специално създаден единен уебсайт. Новите правила бяха приети миналата седмица от Съвета. Те ще влязат в сила 20 дни след публикуването им в официалния вестник вестник на ЕС. Вторият акт е относно квалификацията на водачите, превозващи стоки и пътници. Той ревизира правилата относно професионалното обучение на шофьори на камиони и автобуси, които имат за цел да насърчават безопасното и екологосъобразно шофиране. Споразумение по директивата беше постигнато на 12 декември 2017 г. от Европейския парламент, след като бяха разгледани редица практически недостатъци в действащото законодателство, като например трудностите, които водачите срещат при признаването на тяхната квалификация, ако са издадени в друга страна от ЕС. За повечето разпоредби държавите-членки ще имат две години да приемат национални правила, за да ги приложат на практика. Третият документ се отнася до статистиката за железопътния транспорт. Новият регламент ще замести различните актове, включени в него, като напълно запази съдържанието на кодифицираните актове. Четвъртият законодателен акт касае въвеждането на мерки на Общността за борба с т. нар. Нюкасълска болест. Целта на настоящото предложение е да се измени Директива на Съвета за привеждане на процедурата за определяне на референтната лаборатория на ЕС с цел да могат да бъдат създавани такива референтни лаборатории в ЕС след 2019 г., които да отговарят на изискванията на Регламента за официалния контрол. Законодателният акт беше „отворен“ във връзка с Брекзит, тъй като към момента, единствената лаборатория в ЕС, сертифицирана да изследва проби за Нюкасълска болест по птиците, се намира във Великобритания. Петото предложение за решение на Европейския парламент и на Съвета е за предоставяне на допълнителна макрофинансова помощ на Грузия до 45 млн. евро. Помощта ще помогне за икономическата стабилизация на страната и провеждането на структурни реформи. Помощта се предоставя от ЕС на страни партньори с трудности в платежния баланс. Изплащането й зависи от това дали страната зачита демократичните механизми, върховенството на закона и човешките права. Изпълнението на тези условия се наблюдава от Комисията. Изменението на шестия регламент предвижда продължаване на финансирането на Младежкия оркестър на Европейския съюз и след 2020 година от програма “Творческа Европа”. Младежкият оркестър се състои от изключителни и посветени млади музиканти, диригенти и солисти от 28-те страни от ЕС и е източник на гордост за всички граждани. Той е основан през 1976 г. и е символ на Европа, който играе важна роля в насърчаването на междукултурния диалог. Подписана беше и общата рамка за осигуряване на по-добри услуги за умения и квалификации Европас (Europass). Това е първото преразглеждане на решението, създадено преди 12 години. Актуализацията към днешна дата има за цел да отрази напредъка в технологиите и промените в пазара на труда, системите за образование и да стане по-лесна за употреба. Целта е чрез широкообхватната европейска платформа всички лица търсещи работа или служители, да получат по най-оперативен начин цялата информация, свързана с умения и квалификации, за признаване на данни, за възможностите за обучение и кариера и т.н. Подписването на законодателните актове от министъра на Българското председателство на Съвета на ЕС Лиляна Павлова и от председателя на Европейския парламент Антонио Таяни имат за цел правилата да бъдат осъвременени и да работят в синхрон със завишените изисквания на гражданите и бизнеса и в синхрон с новите технологии.", "date": "2018.04.18", "title": "Лиляна Павлова и Антонио Таяни подписаха 7 законодателни акта на ЕС днес"}
{"url": "https://www.24chasa.bg/novini/article/6823084", "text": "Полицаи и инспектори от клона на Изпълнителната агенция по рибарство и аквакултури в Монтана са иззели 82 килограма незаконно уловена риба, съобщиха от Областната дирекция на МВР в Монтана. В късните часове на 16 април т.г. риболовни инспектори опитали да спрат за проверка колата на А.Е. /45г./ от Монтана на изхода от село Боровци. Той обаче не спрял и потеглил с пълна газ към Монтана. По пътя А.Е. успял да разтовари рибата от багажника си в гора край село Благово. Там криминалистите открили 4 чувала с риба от видовете платика, шаран, сом и каракуда, които са конфискувани. В колата на А.Е. са намерени гумена лодка и гребла, помпа и четири хрилни мрежи, които също са иззети. Срещу него е образувано досъдебно производство. Язовир \"Огоста\" е забранен за стопански риболов, в него може само да хвърлят въдици любители-риболовци. От 15 април риболова е изцяло забранен заради размножителния период на рибата, припомниха риболовните инспектори.", "date": "2018.04.18", "title": "Иззеха 82 кг незаконно уловена риба от бракониер в язовир \"Огоста\""}
{"url": "https://www.24chasa.bg/novini/article/6823093", "text": "Председателят на Държавната агенция за закрила на детето (ДАЗД) д-р Елеонора Лилова се срещна с представителя на Върховния комисариат на ООН Матайс льо Рут, съобщиха от агенцията. Двамата са обсъдили приемането на координационния механизъм за взаимодействие между институциите и организациите за гарантиране правата на непридружените деца-чужденци, пребиваващи в България. Това се отнася включително и за тези, търсещи или получили международна закрила. Документът трябва да се актуализира предвид промените в Закона за чужденците и правилника за неговото прилагане. На следващия Национален съвет за закрила на детето ще направим предложение за продължаване на работата на работната група, която в рамките на един-два месеца да изработи промените и да подготви документа за стартиране на съгласувателна процедура и внасянето му в Министерски съвет, е заявила Лилова. Тя е информирала Рут, че предстои започването на работа по проект за създаването на Център за настаняване на непридружени деца-чужденци. Това е предварително дефиниран проект по Програма \"Вътрешни работи\" на Норвежкия финансов механизъм 2014-2021, където ДАЗД е водеща институция и ще го изпълнява съвместно с Държавната агенция за бежанците и Българския червен кръст. По споразумението все още текат съгласувателни процедури, като ДАЗД подготвя и изпраща в срок всички въпроси, свързани с функционирането на Центъра и неговата устойчивост. Надяваме се до средата на годината да се подпише споразумението, е посочила Елеонора Лилова. Чрез него ДАЗД се стреми да урегулира нова за България услуга, чрез която ще се създаде възможност за настаняване на деца-чужденци и предоставяне на качествена грижа. Капацитетът за настаняване ще бъде до 50 деца, за срок не повече от 6 месеца. В рамките на проекта ще се изработят методики за работа с тази група деца, механизъм за насочване към услугата, механизъм за насочване към други резидентни услуги, след изтичане на настаняването, взаимодействие с институциите и услугите, финансов стандарт на услугата. От Върховния комисариат на ООН се очаква да помогнат за убеждаване на общността за функционирането на този център и да участват в експертните групи по проекта. Лилова е поискала от Матайс льо Рут да подпомогнат ДАЗД със създаване на компонент към Националната информационна система, в който да се събират данни за деца, търсещи или получили закрила на територията на България, както и да препоръчат две деца - чужденци, които да участват в работата на Съвета на децата, които да са интегрирани в България и да са на възраст от 13 до 17 години.", "date": "2018.04.18", "title": "Започват работа по проект за създаването на Център за настаняване на непридружени деца-чужденци"}
{"url": "https://www.24chasa.bg/novini/article/6823096", "text": "Германското правителство заяви, че  , трябва да се разследва, предаде Асошиейтед прес. Представител на външното министерство каза, че германското правителство не разполага с независима информация за случилото се с репортера Максим Бородин, писал за смъртта на руски наемници в Сирия, предава БТА.  Руският информационен сайт \"Нови ден\" съобщи, че Бородин - един от репортерите му - е починал в болница в неделя, три дни, след като паднал от балкона на жилището си на петия етаж в град Екатеринбург. Говорителка на германското външно министерство каза пред журналисти в Берлин, че ведомството подкрепя разследване и изясняване на случая, но отказа да прави предположения за смъртта на Бородин. Тя отбеляза, че не е добре територията за критичен и независим печат в Русия да се свива и че този въпрос редовно се повдига в контактите с Москва.", "date": "2018.04.18", "title": "Германия иска разследване на случая с руския журналист, паднал от 5-ия етаж"}
{"url": "https://www.24chasa.bg/novini/article/6821353", "text": "Днес вестник “24 часа” празнува 27-и рожден ден. На 18 април 1991 г. излиза първия брой на “24 часа” и сложи началото на свободния независим печат в епохата след падането на комунизма. Много неща са запазена марка на вестника ни и едно от тях е, че винаги е в час с новата вълна. Тимът TREND Y - репортерите на вестника, родени след 1989 г., написаха прогнозите си за следващите 27 години, макар повечето от тях да не са били родени, когато е излязъл първият брой на вестника. Те отговориха на три въпроса: 1. Все така млад както по душа, така и визуално. Надявам се, че след четвърт век медицината ще е напреднала дотолкова, че да не познавам що е бръчка и бял косъм. 2. Немрънкаща и иновативна. Силно се надявам, че след 27 г. ние, българите, ще сме загубили способността да извършваме основния си жизнен процес – да мрънкаме. Представям си също, че в учебниците по история ще запишем нов период за България, който ще се казва “Вълната на завръщащите се емигранти”. Именно хората, образовали се и работили в чужбина, са попили от западната култура и могат да докарат в България огъня на иновацията. 3. По-разединени от всякога, а Земята ще ни го връща тъпкано. Всяка нация ще гони своите интереси все по-осезаемо. Подтикнати от егоизъм или пък инстинкт за самосъхранение, малки нации ще искат да се отделят от големите държави. Примери като Каталуня и Крим ще зачестят. Междувременно планетата ще започне да си връща за експлоатацията. Фините прахови частици навярно вече няма да са толкова фини, а август няма да се ходи на море, защото ще влезе в статистиките като месеца на слънчевите удари. 1. След 27 години се виждам с няколко дълбоки бръчки - белег или от многото ми усмивки, или от моментите, в които ядосано свивам вежди. Виждам се здрава, отглеждаща поне две деца, имаща не къща, а дом, не роднини, а семейство и не просто работа, а призвание. 2. Проблемите на България едва ли ще се решат за 27 години. Така че не очаквам чудо, с което изведнъж страната ще се превърне в рай. Но мисля, че реалността ще бъде малко по-добра, отколкото е сега - част от младите хора, които в момента учат в чужбина, ще се върнат и ще започнат свой бизнес, ще произвеждаме повече собствени продукти, левът ще бъде заменен с евро, минималната работна заплата ще бъде по-близка до европейската, без да е нужно да се пенсионираме минимум на 65 г. 3. Смятам, че ще има невероятен технологичен прогрес, но основните принципи, по които светът функционира, няма да се променят - ще има страни от третия свят, войната няма да е забравено понятие, след всяко намерено лекарство ще се появи поне една нова болест, а хората ще живеят поне до 110 г., което значително ще увеличи броя на населението. 1. Щастлива жена, горда майка, успял професионалист. Такова ми си иска да бъде 55-годишното ми аз. Надявам се още да обичам работата си и да продължавам да живея тук. 2. Прогнозата на специалистите е, че след 27 години българите ще сме около 5 милиона. Дано обаче да живеем по-добре, родителите ни да са щастливи пенсионери, а децата ни да искат да се развиват в родината си. 3. А световен мащаб? Надявам се терорът да е минало, а бедните страни да са по-малко. И със сигурност ще бъде технологично по-развит. 1. Трудно ми е да си се представя след 27 години. Все пак се надявам да съм щастливо семеен, без значение от броя на децата. Може би ще съм с една идея по-малко импулсивен, за добро или лошо. 2. Дано след 27 години България да се е справила с демографската криза. Надеждите ми са, че ще сме успели да върнем в страната повечето гурбетчии, а шуробаджанащината ще е само неприятен спомен. 3. Светът със сигурност ще е по-технологично развит. И докато в голямата си част това е добре, то изкуственият интелект ме притеснява заради думичката изкуствен. Дано ме изненада приятно. 1. След 27 години се надявам да съм здрава и щастлива, да имам мое собствено семейство и родители до себе си. Вярвам, че ще имам желание да продължавам да се развивам в професионален и личен план, ще съм запазила авантюристичния си нрав и все още да пътувам много и често на нови интересни места. 2. България е една от държавите с най-висок процент на смъртност в Европейския съюз с основно застаряващо население. Поради тази причина след 27 години хората в България вече ще са започнали да водят по-здравословен начин на живот, като следят за качеството и количеството на храната, по-често да прекарват време сред природата и да следят здравословното си състояние, чрез ежегодна профилактика. Все повече млади хора ще напускат държавата ни, за да получат образование и професионален опит навън, но и все по-голяма част от тях ще се връщат в родината ни. Българският народ ще бъде обединен от общата цел да се развива все по-повече туризмът и селското стопанство, като държавата ще подпомага и инвестира в различни проекти, свързани с тези две сфери. Онлайн платформите и интернет иновациите няма да бъдат тема табу, като България ще е на едно от лидерските места по иновации и компетентност на кадри в IT сферата и в математическите науки. 3. Развитието на света е напредсказуемо и колкото и опити за правилна прогноза за бъдещето да се правят, те най-вероятно няма да отразяват реалността. Но за мен светът след 27 години ще бъде доста различен от този, в който живеем сега. Много от проблемите, свързани с безработицата, ще бъдат разрешени и това до някаква степен ще реши проблема с бедността. Смятам, че светът ще функционира на много по-високи обороти, отколкото сега, ежедневието на хората ще бъде все по-динамично, изискванията на работното място все по-високи, а конкуренцията за високите постове все по-голяма. Въпреки по-високия процент на заетост икономическото неравенство между хората ще се е увеличило заради огромната конкуренция. Във връзка с това много работни места ще изчезнат, заради масовата автоматизация на производствата. Развитите държави ще са предприели възможно най-биосъобразен начин на живот. Пластмасата и горивото ще бъдат на изчезване. Развитието на 3D принтери, интернет технологии и различни начини за превоз ще просперират – хората ще си пазаруват основно онлайн, телефоните ни ще могат да прожектират 3D холограми, летящите коли ще са модерен и леснодостъпен начин за превоз. През 2045 г. си представям как всичко е много по-високотехнологично и повечето от ежедневните ни задължения са се превърнали в отживелица. В моето съзнание при мисълта за бъдещето, разбира се, изниква идеята за летящи автомобили и много роботи, които са заменили голяма част от работата на хората. Очакванията ми са технологиите да бъдат много по-развити, а надеждите ми включват една утопична представа за свят, в който хората, които умират от липса на питейна вода и недохранване, от желанието на някого да се взриви или от бомбардировки, да са много по-малко. Идилията за мен е свят, в който хората искат да вървят само напред в своето развитие, а злободневните проблеми вече ги няма. Как виждам България и света след 27 години? Ще бъде детска планета - тези, които са деца в момента, ще държат управлението в ръце. Ще растат във време на непрестанни трансформации, а статуквото ще е промяна. И ако сега често се чудим как да се справим с едно или друго, то след 27 години хората ще разполагат с уменията, които липсват днес. Ще се справят и в пъти по-добре с технологиите, които ще са част от бъдещето - не само при летящите коли, но и в обществените услуги. След над четвърт век очаквам технологиите да са се справили с болести, които днес са труднолечими. Специални системи в колите и къщите ще сигнализират за инцидент. Лекарите и пожарникате ще прелитат до мястото и ще помагат бързо. След 27 години тези специалисти ще са достатъчно и в България, защото, ако има нещо, което не им харесва, няма да бягат навън - ще го променят у нас. И може да се окаже, че няма място да поберем всички желаещи да живеят в България - особено ако има война и много точки по света станат негодни за живот. Но е малко вероятно - светът не помни война по-дълга от 27 години в последните четири века (последната война, продължила точно 27 години, е Анголската гражданска война). Очаквам икономическата ситуация у нас да продължава да се подобрява. А изоставането в момента спрямо други европейски държави, ще се окаже нетолкова лошо. Това че липсват заводи във всяка точка на страната, ще е предпоставката за опазване на природата, а за справянето с редица проблеми ще има опита на по-напредналите държави в момента. Когато премахнем замърсяващите коли и печки, ще си припомним и че у нас има здравословни условия за живот. А на световната карта България ще е една от малкото зелени точки. В класациите за държавите с най-добро качество на живот страната ни няма да присъства. Просто скалата ще е недостатъчна да измери колко добре се живее у нас - няма да има замърсяване, безработица., технологиите ще са много и българите ще ги подобряват. Хората ще са щастливи и няма да спират да го повтарят, за разлика от сега, когато сме все на задните позиции на класасциите за добър живот. И още нещо - през 2045 г. изцяло готовата магистрала “Хемус” ще е навършва 20 години. 1. След 27 г. ще бъда на 50 г. и това ми се струва като след цял век. Надявам се, че ще съм успяла да изпълня мечтите си и да видя колкото се може повече места по света. Вероятно ще съм станала майка и се надявам да бъда добър пример за децата си, както моята майка е била. Искам да съм се поучила от грешките си, които сега правя, и те да са ми помогнали да израсна. Надявам се да съм създала история, която да разказвам.Най-важното е като, че ли човек да бъде щастлив и здрав, а всичко останало се постига с труд. 2. Следващите години може да са ключови за България. Страната ни се превърна в символ на стабилност в ЕС. Постоянните промени и смени на правителства в съседните страни накараха европейците да гледат на нас като един сигурен партньор. Това трябва да се използва, за да може българският глас да се чува все повече на световната сцена. За съжаление, България все още изостава в много сфери, на които трябва да се обърне внимание. Едва ли ще видим летящи коли в България след 27 г., но поне се надявам повечето българи да предпочитат да останат и да се развиват тук, както аз избрах. 3. Светът може да изглежда по много по-различен начин след 27 г. С напредването на технологиите скоро може да станем свидетели на подводни градове, летящи коли като от филмите и заселването на чужда планета. 3Д принтирането ще може да създава човешки органи и благодарение на него да се изграждат къщи. Хората ще се срещат в мрежата благодарение на виртуална реалност. Или както е казал Пикасо: “Всичко, което можете да си представите, е реално.” Цялата тази утопия обаче е заплашена от силното замърсяване на въздуха и конфликтите по света. Планетата може да се изправи пред трета световна война, която да е пагубна за човечеството. 1. Представям си да съм открил колкото се може повече нови земи и народи. А и защо не да съм прочел и всички книги от най-горните рафтове на библиотеката вкъщи. 2. Моята прогноза е, че в България на власт ще е модерно дясно правителство. В състава му ще има министър робот, който да отговаря за Министерството на виртуалните работи. Убеден съм, че ще живеем в правова държава, в която силата на правото да надделее над правото на силата. Ако говорим за битови подробности, си представям, че всеки трети българин ще има подръка екстри, като с едно копче от работното си място да издава заповеди на умната му кухня да му сготви свинска пържола с винено-гъбен сос. 3. Отворени граници! Най-големият ми страх е от разпад на цивилизации. Другият е настоящите инвестиции в бъдещето да не се окажат напразни. От друга страна, си мисля, че след 27 г. ще са факт и комуникации със същества от други планети, които вече няма да се смятат за паранормални явления. След 27 години се надявам България да бъде ръководена от хора на новото време. Да е просперираща, по-уредена, по-сигурна и налагаща тенденции. Иска ми се да бъдем повече тук, отколкото където и да е по света, да сме по-свободни. Казано и с доза хумор, се надявам дотогава да имаме завършена автомагистрала “Хемус”, по която да стигам до родния дом за по-малко от 5 часа. За същото време си представям света по-единен, да няма нелечими болести, както и хора без достатъчно храна или питейна вода. По-бързи самолети ще стигат и до най-далечни точки, а пътуването с космически кораб до Марс вероятно ще стане толкова достъпно, че да е просто още една опция за място, където човек да си прекара почивката. Технологиите пък ще достигнат такова развитие, което надминава моите представи. А в тази картина след 27 години къде ще бъда аз, ще покаже само времето. Знам само, че всеки ден е ден, от който ще научавам нещо ново.", "date": "2018.04.18", "title": "Как тимът репортери от поколението Y\nси представя живота и България след 27 г."}
