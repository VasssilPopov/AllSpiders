{"url": "https://www.24chasa.bg/novini/article/7504057", "text": "Израелското министерство на правосъдието потвърди днес, че съпругата на премиера Бенямин Нетаняху, Сара Нетаняху, е постигнала споразумение с прокуратурата по дело за измама и злоупотреба с доверие, предаде Франс прес. Срещу Сара Нетаняху бяха повдигнати обвинения за измама и злоупотреба с доверие през юни миналата година. Според прокуратурата Сара Нетаняху и служител на премиерската канцелария неправомерно са получили над 100 000 долара (около 85 000 евро) държавни средства от 2010 до 2013 г. за кетърингови услуги за резиденцията на премиера. Процесът срещу съпругата на премиера започна през октомври миналата година, предава БТА. Сара Нетаняху постигна споразумение с прокуратурата, по силата на което е признала, че неправомерно е похарчила 175 000 шекела (около 44 000 евро), като се съгласи да възстанови на израелската държава 45 000 шекела (11 170 евро) и да плати глоба в размер от 10 000 шекела (2 480 евро), се посочва в изявление на правосъдното министерство. В замяна обвинението срещу Сара Нетаняху в измама ще бъде свалено, като срещу нея ще продължи само дело по обвинение, че се е възползвала от правонарушение на трето лице. За да влезе в сила, споразумението трябва да бъде одобрено от съда в Ерусалим, което се очаква да стане на 16 юни.", "date": "2019.06.12", "title": "Съпругата на Нетаняху постигна споразумение по дело за измама"}
{"url": "https://www.24chasa.bg/novini/article/7504035", "text": "Мъртвата зона на Чернобил - опустяла, забравена, забранена, опасна. След тежката авария през април 1986 г. хиляди семейства са принудени да напуснат домовете си и да изоставят настоящето си, за да имат бъдеще. Само за три дни. После ще се върнат. Така им казали. Били излъгани, пише Sunday Times. Родните им къщи се превърнали в част от мъртвия пейзаж. Може ли земя, пропита със смърт, да роди нещо красиво? Нещо, което да расте здраво? Може! Марийка не е нещо, а някой. Някой, който има бъдеще. Марийка - момичето, родено и израснало в мъртвия Чернобил, пише  . След трагедията стотици хиляди хора са принудени да започнат да живеят по нови правила, нови природни закони. Описват \"Чернобил\" като война, защото това е най-близко до съзнанието им. Всички осъзнават, че опасността е много по-голяма, но никой не може да намери думи, с които да я опише. Защото е невидима. Там, в мъртвата зона след трагедията в Припят, малцина решават да останат. Така през 1999 г. се ражда Марийка - едно малко момиче, способно да обори учените и властите в цяла Украйна. Родителите и отказали да бъдат евакуиирани, защото не им предложили друг дом. Решили да се опитат да продължат живота си и да изградят бъдещето си върху радиоактивната пепел. Неочаквано Лидия Совенко разбира, че е бременна. Как? Нима е възможно да забременееш в такава среда? Нима е възможно плодът изобщо да се развие? Стават чудеса, дори в забравения от бога Чернобил. Лидия дори не знаела, че носи дете в утробата си. Момиченцето било изродено от собствения си баща - Михаил, който бил един от пожарникарите, гасили пожара в нощта на тежката авария. Бебето се родило напълно здраво. Лидия и нейният съпруг решили да я кръстят Марийка. Когато властите разбрали, отново потърсили семейството, за да го накарат да напусне Чернобил. Лидия и Михаил отново отказали. Това бил поредният удар под кръста за украинските власти. Как са позволили такова нещо? Марийка била срам за управлението. Поредният срам. Поредният удар. Семейството било наричано с обидни епитети. Крайни нарицателни - убийци, престъпници. Опитали да ги изгонят от родната им къща, но не успели. Михаил и Лидия отгледали своята Марийка - детето родено от радиоактивната пепел. Феникс на надеждата за едно семейство. Растяла като едно напълно нормално дете. Плувала в реката, докато баща й ловял риба. Пиела прясно издоено мляко от домашната крава и се хранила на чернобилските поляни, покрити с радиоактивни частици след аварията в атомната централа. Никой не би оцелял. Стотици хора са умрели дни след катастрофата. Някои се разболяли след седмица Други след месец. Лъчевата болест поразила огромна част от хората, които имали дори минимален досег с радиацията. Марийка обаче оцелява. Започнали слухове - Марийка била болна, с малоформации, била мутант, имала две глави… Нямало нищо подобно. Растяла сред руините от ядрения Помпей. Около нея били останките на изоставената училищна сграда, изоставените домове в Чернобил, които чакат своите стопани. Днес чернобилският ангел е на 20 години. Живее в Киев и посещава местния университет. Иска да се развива в сферата на медицината,", "date": "2019.06.12", "title": "Родената в изоставения Чернобил Марийка - \"срам за управлението\", но жива и здрава"}
{"url": "https://www.24chasa.bg/novini/article/7503849", "text": "ГЕРБ няма да отстъпи от предложението си партийната субсидия да бъде намалена от 11 на 1 лев на действително получен глас. Това стана ясно от изказване на премиера и лидер на партията Бойко Борисов на полигона “Ново село” край Сливен вчера. Два часа по-рано парламентът прие проекта на 1-о четене. отсече Борисов, помолен да коментира предложението на ДПС за нула лева субсидия. Той дебело подчерта, че не предлагат, а вече са взели решението в Министерския съвет. Според приетата на първо четене промяна в Закона за държавния бюджет още от 1 юли партиите ще вземат от държавата по левче на действително получен глас. 117 депутати от ГЕРБ, “Обединени патриоти” и “Воля” подкрепиха поправката. Голямата битка обаче ще е за второто четене на закона. Хипотетично ГЕРБ и “Воля”, които заедно имат 107 депутати, могат да прокарат единия лев дори без подкрепата на другите партии, но само при свален кворум в пленарната зала. При пълна мобилизация на всички партии и кворум от 120 души обаче минаването на предложението е под въпрос. “Атака” по принцип подкрепя предложението, но иска срещу това промяна в закона за партиите, с която да се задължи ЦИК да поема разходите за медии в предизборна кампания, обясни депутатът Николай Александров. НФСБ също се обяви за 1 лев на глас, но настоява за гаранции как ще се финансират партиите. ВМРО и БСП също искат намаляване на парите, но само наполовина и предлагат Хората на Красимир Каракачанов вече били водили разговори с отделни депутати от ГЕРБ и те им обявили, че биха ги подкрепили. От БСП пък ще кажат окончателно предложението си след консултации и с извънпарламентарните партии. Единствено от ДПС са категорични, че нито 1, нито 5 лева ще гарантират прозрачност при финансирането на политическите сили, каквото дава държавната субсидия сега. Делян Пеевски дори поиска субсидията да е 0 лева и да се въведе американският начин на финансиране на партиите - отворен модел с открито и публично финансиране от икономически субекти и граждани.  Дебатите по темата вчера бяха бурни и се превърнаха в разправия за това коя партия как си управлява парите. Никой в ГЕРБ няма желание българската демокрация да се олигархизира. Предложението ни е направено с преценка на всички рискове, че ако не бъдат финансирани от държавата, партиите ще се финансират от други среди, но - че си пазим субсидията и разпределяме средства, обясни Тома Биков от ГЕРБ. Той напомни, че тези пари не се делят между партийните членове и депутатите, а отиват основно за предизборни кампании, и то главно за медийни пакети. БСП е за намаляване на субсидията, но това да не застрашава функционирането на партиите, както ще стане с предложението за 1 лев, заяви зам.-шефът на червената група Драгомир Стойнев. Според него промяната на модела застрашава демокрацията. Обричала партиите не само да не бъдат независими, но и да изчезнат въобще. Александър Иванов от ГЕРБ пък обвини БСП, че след като е докарала два пъти държавата до фалит, няма как да се очаква да управлява добре партийната си каса. Сметната палата ни проверява, няма как да се изпразва нерегламентирано касата ни, скочи Стойнев. И попита колко е лихвата по депозита на ГЕРБ в банката. Нула, отвърна му Иванов. Нашите пари могат да бъдат видени, вашите - не, затова има притеснения, че изчезват, допълни Биков. обясни той. Орязването на субсидията на 1 лев е вакханалия с две цели - да се притисне основната опозиция до стената и връщане на член 1 от конституцията - само една партия да управлява, убеден е социалистът Румен Гечев. Той напомни, че БСП поиска всички партии, които имат спестени средства в банка, до 3 юни да ги върнат на държавата. ГЕРБ има членски внос колкото за бог да прости, събрали са 100 хил. годишно, как се издържат, че и успяват да спестят, попита той. БСП събира около 1 милион от членски внос, напомни той. Субсидията на партиите е около 50 млн. годишно - в пъти по-малко от къщичките на управляващите, продължи Гечев. Кои ще са тези фирми, които ще се разпишат, че дават пари на опозицията, попита той. Ще бъдат смазани, смята соцдепутатът. Да, партиите вземат повече пари, отколкото трябва, и фактът, че не всички ги изхарчват, доказва това, каза пък Искрен Веселинов от ОП. Според него обаче Той поиска в закона да се разпишат ясно как ще се финансират партиите и да има ясни гаранции, че те няма да правят компромиси с бизнес субектите. Йордан Цонев пък остро критикува, че подобно предложение се прави без обществен дебат, без консултации между партиите и без разчети коя е най-точната сума. Напомни как и защо в годините назад се е взело решението партиите да се финансират от държавата и какви законови ограничения са били направени, за Парите от бюджета се харчат абсолютно прозрачно от политическите сили, нивото на контрол у нас е може би най-високото в ЕС, но ние имаме вина, че не обяснихме това на хората на референдума преди 3 г., обърна се Цонев към колегите си. От 1 юли лишавате партиите от субсидия, а те ще трябва да връщат пари на държавата заради чиновническа грешка, критикува Юлиан Ангелов от ВМРО. Според него трябвало да се даде възможност на всяка партия да направи реорганизация на финансите си и тогава да връща на държавата. Защото иначе ще ги фалираме, предупреди депутатът. Трябва да осигурим на партиите нормално съществуване, защото, докато си играем игрички, можем да загубим крехката си демокрация, предупреди ГЕРБ представителят на коалиционния им партньор. В момента за да се отвлича вниманието от проблемите в държавата, скочи пък Таско Ерменков от БСП в обяснение на отрицателен вот. Против съм опита да се унищожат 30 г. от историята на България, когато се въвежда демокрацията и многопартийната система. Сега се прави опит тя да бъде заменена с олигархична диктатура, каза той. И обвини ГЕРБ в “последен опит за политически преврат”. Още в петък пък парламентът трябва да гласува окончателно поправката в закона за партиите, с която те се задължават да върнат надвзетите пари - по 13 вместо по 11 лв. на глас, със задна дата от 2016 г. РУМЯНА ДЕНЧЕВА В ДПС се обсъжда идеята да се въведе забрана за финансиране на партиите от чужбина и така да ограничим зависимостта им от външно влияние. Сегашните ограничения, въведени след 2006 г., да отпаднат и да им се разреши да набират дарения от България. С категоричното условие те да са от икономически субекти, които са изрядни и с платени данъци. Самото финансиране да се подложи на граждански и обществен контрол, за да се гарантира прозрачност. Това заяви пред “24 часа” депутатът от ДПС Йордан Цонев. Запитан значи ли спирането на финансирането от чужбина, че ще спрат парите от известни чуждестранни фондации към българските партии, Йордан Цонев отвърна: “Говорим за спиране на всякакво финансиране отвън.” В САЩ не се раздават държавни субсидии на политическите партии. Кампаниите се финансират единствено от физически и юридически лица. Основната законодателна рамка е зададена от приетия през 1971 г. Закон за федералните предизборни кампании. Той регламентира правилата за получаване на дарения и лимитите на разходи за предизборни кампании. През последните десетилетия след редица знакови дела регламентът е променен. Лимитите на общите разходи по време на предизборни кампании са отменени от Върховния съд като противоконституционни. Въпреки че по-голямата част от разходите за кампании са частно финансирани, общественото финансиране е позволено за кандидатите за президент на САЩ. В повече от половината щати позволяват известни нива на корпоративни и синдикални вноски за партиите, но само при определени правила. Федералният закон не позволява на корпорациите и профсъюзите да даряват пари директно на кандидати или на партийните комитети. Той също така ограничава колко пари отделни лица или организации, участващи в политически действия, могат да дарят за политически кампании, политически партии и други организации. През 2010 г. Върховният съд решава, че корпорации (в това число синдикати и други групи) могат да правят неограничени разходи за разпространение на послания, подтикващи избирателите да гласуват в подкрепа на или против конкретни кандидати, ако тези послания не са “директно координирани” със самите кандидати или партии. Според федералния закон кандидатите за президент в САЩ и партиите нямат право да вземат пари от фирми или организации, които имат подписани държавни договори. Не се позволяват и дарения от чужди граждани, но изключения се правят за тези със зелени карти. Финансиране е забранено и от синдикални организации и национални банки.", "date": "2019.06.12", "title": "1 лв. субсидия ще е факт с гласовете на ГЕРБ и “Воля” и леки игри с кворума (Обзор)"}
{"url": "https://www.24chasa.bg/novini/article/7503842", "text": "Турските сили за сигурност задържаха един от терористите, участвали в организирането на две бомбени нападения през декември 2016 г. край стадион Водафон Арена в Истанбул, отнели десетки човешки животи, съобщи турската телевизия СиЕнЕн-Тюрк. Екипи на жандармерията са задържали Месут Бакар, член на групировката ПКК, при антитерористична операция, извършена в района на град Юксекова, окръг Хаккяри (Югоизточна Турция), предава БТА. Бакар е бил издирван от силите за сигурност от дълго време. Смята се, че кюрдският сепаратист е сред организаторите на бомбените нападения през декември 2016 г., при които загинаха 47 души, а 166 бяха ранени. Отговорност за кървавите атентати пое групировката Ястреби за свободата на Кюрдистан (ТАК), свързана с Кюрдската работническа партия (ПКК). Кюрдската работническа партия, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ. Над 40 хиляди души загинаха при въоръжения конфликт.", "date": "2019.06.12", "title": "Задържаха терорист, участвал в атентатите в Истанбул през 2016 г."}
{"url": "https://www.24chasa.bg/novini/article/7503850", "text": "Използването на електрически тротинетки в Германия ще бъде официално легализирано в събота при съблюдаване на някои правила, съобщава ДПА. Те ще могат да се движат по пътищата от месец юли, като правилниците за използването им ще бъдат публикувани в петък от транспортното министерство, предава БТА. Ползването на електрическите скутери ще бъде разрешено на лица, навършили 14 години. Те ще могат да ги карат по велоалеите, пътищата, но не и по тротоарите. Тротинетките ще трябва да отговарят и на някои технически изисквания - да имат светлини и звънец. Тези практични транспортни средства буквално заляха европейските градове напоследък и предизвикаха известни притеснения сред местните власти относно безопасността им. Наскоро мъж с електрически скутер загина в Париж при сблъсък с камион, припомня агенцията.", "date": "2019.06.12", "title": "От юли разрешават карането на електрически скутери в Германия"}
{"url": "https://www.24chasa.bg/novini/article/7503865", "text": "Центристката политическа група в Европарламента, към която се присъединиха френските депутати, последователи на президента Еманюел Макрон, вече ще се нарича \"Обновена Европа\" - име, което по тяхно искане не съдържа повече думата \"либерал\", смятана за обременена с твърде много конотации във Франция, предаде Франс прес. Френските евродепутати, избрани в края на май от листата \"Ренесанс\" (21 на брой) представляват най-голямата делегация в тази група със стотина членове, която ще бъде третата в ЕП след Европейската народна партия и Европейските социалисти и социалдемократи, предава БТА. Новата група е изградена върлху базата на АЛДЕ (Алианса на либералите и демократите за Европа), председателствана от бившия белгийски премиер Ги Верхофстат, ревностен поддръжник на европейските амбиции на Макрон, отбелязва АФП. \"Нашата нова група в Европейския парламент избра ново име: \"Обновена Европа\" (Renew Europe, Renouveler l'Europe), написа днес в Туитър Верхофстат, като изрази задоволство от появата на формация \" по-силна от всякога\". Новото име \"трябва да удовтлетвори нашите нови френски партньори\", реагира новият британски евродепутат отЛиберал-демократите Крис Дейвис, чиято делегация е втората в групата. \"Но мнозина от нас ще продължат да я наричат \"либералната група\", добави ехидно той. \"Обновена Европа\" ще заема ключова позиция в новия Европарламент, след като Европейската народна партия и Европейските социалисти и социалдемократи загубиха на изборите историческия си капацитет да сформират мноминство помежду си. А новите френски членове на групатаразчитат да играят първостепенна роля, водени от бившата министърка Натали Лоазо, която е кандидат за председателския пост на новата група, който ще бъде определен на 18 или 19 юни, отбелязва АФП.", "date": "2019.06.12", "title": "Либералите в ЕП сменят името си, вече ще се казват \"Обновена Европа\""}
{"url": "https://www.24chasa.bg/novini/article/7503868", "text": "Изборите на позициите в съдебната система в България са тежки заради естеството на позициите и заради обществените очаквания, че те могат силно да повлияят на законодателната дейност. Това заяви в предаването \"Още от деня\" по  министърът на правосъдието Данаил Кирилов. Според него това не би трябвало да е така, тъй като \" през последните 7-8 години съдебната система утвърди процесите на еманципацията си, на утвърждаване на независимостта си и самоуправлението си\". Кирилов обясни отказа да се възползва от правото си на министър да номинира кандидатура за следващ главен прокурор. \"Ако аз посоча кандидат, той ще бъде облъчен политически и ще се каже, че това е човек на ГЕРБ\", коментира правосъдният министър. В същото време той добави, че за процеса на избор трябва да се говори. Кирилов изрази пожелание към президента Румен Радев да намери форма, в която да обедини в тези разговори представителите на институциите и на гражданското общество. Министърът обаче напомни, че гражданските организации по закон нямат право да излъчат кандидати за главен прокурор и че процесът е описан в законодателството. Кирилов съобщи, че в петък ще представи предложенията си за законодателни промени, които да позволят разследването на тримата големи в съдебната власт - главният прокурор и председателите на Върховния конституционен и Върховният административен съд. Министърът на правосъдието коментира и обявената днес инициатива на правителството за създаване на нов орган за координация и сътрудничество между изпълнителната, съдебната и законодателната власт. Той ще следи за изпълнението на мерките за борба с организираната престъпност и корупцията, електронното правосъдие, укрепването на вътрешния контрол в институциите в случай, че ЕС прекрати мониторинга по Механизма за сътрудничество и оценка. Идеята за новия орган е на вицепремиера за правосъдието Екатерина Захариева, съобщи Кирилов. Министърът не изказа мнение дали механизмът ще бъде прекратен в края на мандата на настоящата Европейска комисия, което беше обещано от нейния председател Жан-Клод Юнкер, но каза, че е провел едночасов разговор по темата с еврокомисаря по правосъдието Вера Йоурова миналата седмица.  Йоурова ми каза, че има пет фактора за приключване на механизма и пет фактора, които работят против вас, каза още Кирилов. Най-важният от тях според Кирилов е международната конюнктура и проблемите с върховенството на правото в други страни членки на ЕС, сред които Румъния, Унгария и Полша. Въпросът е на доверие. Въпросът е да докажем, че тези мерки са стабилни и сме успели да постигнем необратими резултати, коментира още правосъдният министър.", "date": "2019.06.12", "title": "Данаил Кирилов: Ако аз посоча кандидат за главен прокурор, ще кажат, че е човек на ГЕРБ"}
{"url": "https://www.24chasa.bg/novini/article/7503870", "text": "Камарата на общнините отхвърли днес опита на опозиционната Лейбъристка партия да прокара решение, блокиращо Брекзит без споразумение чрез отнемане на контрола на правителството върху парламентарния дневен ред, предадоха Ройтерс и Асошиейтед прес. При гласуването 309 депутати се обявиха срещу предложението на лейбъристите, а 298 го подкрепиха. Ако то бе минало, противниците на излизане от Европейския съюз без споразумение биха получили гарантирано парламентарно време на 25 юни да внесат съответния законопроект. \"Това е само началото, а не краят на нашите опити да блокираме излизане без сделка\", каза след неупешния вот говорителят на лейбъристите по въпросите на Брекзит Киър Стармър. Той се зарече, че неговата партия \"стои в готовност да използва всички възможни механизми, за да спаси работни места, икономиката и населението от катастрофалните последици от Брекзит без сделка\", предава БТА. Въпреки че днешния неуспешен вот затваря една възможност пред законодателите да предотвратят излизането на Обединеното кралство от ЕС без споразумение, гъвкавостта на британската парламентарна система дава шанс за намирането на други средства през следващите седмици и месеци, посочва Ройтерс. Десет депутати от управляващата Консервативна партия са претенденти да заменят Тереза Мей като лидер на партията и премиер. Някои от тях, вкл. фаворитът Борис Джонсън, казват, че Великобритания ще напусне на 31 октомври ЕС, както е по план, независимо със или без сделка. Опозиционните депутати се опасяват, че бъдещият премиер може да обяви почивка в заседанията на Камарата, за да може необезпокояван да прокара Брекзит без сделка. Киър Стармър каза днес, че предлаганият от лейбъристите законодателен акт ще означава, че \"парламентът не може да бъде изключен от процеса на Брекзита\", отбелязва АП. ", "date": "2019.06.12", "title": "Не дадоха на лейбъристите да отнемат контрола на правителството върху дневния ред"}
{"url": "https://www.24chasa.bg/novini/article/7503893", "text": "Президентът на Иран Хасан Рохани прие днес следобед в двореца \"Саадабад\" в Техеран премиера на Япония Шиндзо Абе, който започна тридневно посещение в ислямската република, предаде Асошиейтед прес. Конни гвардейци с флаговете на двете страни съпровожда автомобила на японския лидер. Той пристига в Иран с мисия да намали напрежението между Вашингтон и Техеран, предава БТА. Иранската агенция Фарс съобщи, че десетки твърдолинейни студенти са се били събрали до техеранското международно летище \"Мехрабад\", където кацна самолетът на Абе, за да протестират срещу евентуалните негови опити да помирява Иран и САЩ. Студентите са носели транспаранти с надписи на фарси и японски, които подигравателно питат дали Абе е пратеник на Япония, или е посланик на Америка. Съединените щати наложиха днес санкции срещу две иракски компании и две приближени до тях лица, които са помогнали на иранския Корпус на гвардейците на ислямската революция да заобиколи санкциите и да внесе оръжие за милиони долари за свои съюзници в Ирак, допълни Ройтерс. В схемата за трафик на оръжие лично са се обогатили висши иракски чиновници, се казва в съобщение на американския министър на финансите Стивън Мнучин.", "date": "2019.06.12", "title": "Шиндзо Абе с мисия в Техеран - да намали напрежението между САЩ и Иран"}
{"url": "https://www.24chasa.bg/novini/article/7503896", "text": "Приемният лагер за мигранти в босненския град Бихач не изпълнява критериите за помощ от Европейския съюз и ако Босна и Херцеговина не реши редица спорни въпроси, ще остане без обещаната европейска помощ от 13 милиона евро, заяви ръководителят на делегацията на ЕС в Сараево Ларс-Гунар Вигемарк, цитиран от Танюг и БТА. Вигемарк изпрати писмо на босненския премиер Денис Звиздич, в което му благодари за бързата намеса на местните власти при пожар в мигрантския лагер Велика Кладуша на 1 юни. Вигемарк посочи, че делегацията на ЕС в Босна и Херцеговина е в последен стадий на подписването на споразумение за специална помощ в размер на 13 милиона евро за справяне на страната с наплива от мигранти. Той уточни, че средствата ще се използват за покриване на основните нужди на мигрантите и бежанците - настаняване, храна, вода, санитарни и хигиенни материали, здравна защита, образование и социална защита. Представителят на ЕС обаче изтъкна, че държавата трябва да повиши координацията на действията, свързани с мигрантите, да подобри условията в приемните центрове и да открие нови, като разпредели равномерно мигрантите по цялата територия на страната. Ако спорните въпроси не бъдат решени, ЕС може да се откаже от помощта за Босна и Херцеговина, предупреди Вигемарк. По официални данни в Босна и Херцеговина в момента има над 9000 мигранти.", "date": "2019.06.12", "title": "Босна може да остане без помощ от ЕС, ако не реши спорни въпроси за мигрантите"}
{"url": "https://www.24chasa.bg/novini/article/7503929", "text": "Румънец, задържан от полицията буквално няколко часа, след като е пристигнал на Острова за кражба от магазин, се превърна в истинска новина в британските медии. Леонард-Валтер Тудор, на 20 години, е арестуван в клон на веригата магазини TK Maxx в Нотингам в събота, след като се опитал да увие откраднатите вещи във фолио и по този начин да заглуши детекторите на изхода. Тудор пристигнал на Острова на предния ден – в петък, пише „Метро“, цитиран от „Новини Лондон“. Румънецът е арестуван и изправен пред съда вчера, понеделник. Пред прокурора Сандай Джерат задържаният заявил, че е отседнал в Донкастър и „имал намерение да си потърси работа“. В своя защита той изтъкнал, че „имал да храни семейство и докато не го наемат някъде, не разполага с никакви пари“. Тудор, на когото е помогнал румънски преводач в съда, е признал вината си за кражбата, която е на стойност 508 паунда, и е изпратен в институция за млади нарушители, където ще прекара 16 седмици. Смекчаващ за присъдата му е бил фактът, че е станал баща преди две седмици.", "date": "2019.06.12", "title": "Британски медии: Румънец краде от магазини ден след пристигането си"}
{"url": "https://www.24chasa.bg/novini/article/7503633", "text": "Глоба от 5000 до 10 000 лв. или имуществена санкция от 10 000 до 50 хил. лв. за незаконно поставяне на преместваем обект на неохраняем плаж или такъв за природосъобразен туризъм. Това предвиждат промени в Закона за устройство на Черноморското крайбрежие, приети на второ гласуване в регионалната комисия. Ако път нарушението се извърши повторно законодателят предвижда глобата да е от 6000 до 12 хил. лв. или имуществена санкция от 12 до 60 000 лв. Промените предвиждат незаконното поставяне на преместваем обект върху дюни да се наказва с глоба от 2000 до 5000 лв. или имуществена санкция от 3000 до 10 хил. лв. В текстовете, които утре ще бъдат гласувани окончателно в парламента, е разписана глоба от 500 до 1000 лв. за поставяне на шатра, палатка, навес, заслон или друг вид съоръжение или имуществена санкция от 1000 до 3000 лв. За паркиране или преминаване върху дюни се предвижда глоба от 1000 до 3000 лв. или имуществена санкция от 3000 до 5000 лв. При повторно нарушение глобата е от 3000 до 6000 лв., а санкцията от 5000 до 10 хил. лв. На днешното заседание на комисията бяха приети административнонаказателните мерки на законопроекта, с разписаните глоби и санкции за нарушенията. Те бяха приети без дебати, дискусия се зароди за определението за дюни и видовете, разписани в законопроекта.  Миналият четвъртък по предложение на шефа на комисията Искрен Веселинов бяха приети и текстове за обособяване на места за временно разполагане на палатки, кемпери и каравани извън територията на морски плажове. Условията ще се определят с наредба от министрите на регионалното развитие, туризма, околната среда и земеделието. С текстовете глобата за строителните дейности по морето се вдигат двойно. Строителството в националните курорти сега се спира между 15 май и 1 октомври, а в населените места по морето кметовете издават всяка година заповеди с това ограничение. Санкцията за нарушение е 50 хил. лв. С приетите промени сега се въвежда глоба при повторно нарушение от 2 до 20 хил. лв. и имуществената санкция от 20 до 100 хил. лв.", "date": "2019.06.12", "title": "50 000 лв. санкция за поставяне на преместваем обект на неохраняем плаж"}
{"url": "https://www.24chasa.bg/novini/article/7504007", "text": "Словенското правителство днес одобри проектозакон, позволяващ избиването на много мечки и вълци заради силно увеличение на нападенията над домашни животни, предаде Асошиейтед прес. Според информация на агенция СТА над 100 животни във ферми са били убити от вълци или мечки тази година. Напоследък броят на мечките в страната е достигнал 1000, предава БТА. Правителството днес одобри проектозакона, съгласно който броят на мечките трябва да бъде намален с 200 и трябва да бъдат избити десетки вълци. Проектозаконът трябва да бъде одобрен и от словенския парламент.", "date": "2019.06.12", "title": "Разрешиха да избиват мечки и вълци в Полша, нападали домашни животни"}
{"url": "https://www.24chasa.bg/novini/article/7503846", "text": "Благодаря на медиите, които не се изкушиха да пуснат жълтениите по случая със задържания за тероризъм ученик от Пловдив. Така премиерът Бойко Борисов коментира случая, при който жълт сайт пусна трите имена, мястото, където учи момчето, както и данни за семейството му. Информацията бе публикувана в понеделник, а “24 часа” я спести, макар да знаеше данните още от събота. “Кой е човекът, кое е семейството му… всеки може да се сдобие с тази информация, като тръгне по улиците на Пловдив, за 1-2 часа един добър журналист ще стигне до хората. Въпросът е в изкушението да го напишеш и да се направиш на велик, в случая това ни носи щета”, каза Борисов и още веднъж благодари на медиите, които не са се изкушили.  определи ги премиерът. Запитан дали е било грешка, че службите са съобщили за случая, премиерът бе категоричен, че нямало как да го скрият, тъй като влиза в съда. “Трябва да съхраним доверието в институциите в такива моменти, а не да го губим”, каза премиерът. Още от самото начало, когато му било докладвано за момчето, той разпоредил МВР да даде информация, но да опази личните данни на момчето. Борисов обясни и че разпространените от МВР кадри са само на бомбите и не биха могли да помогнат за идентифицирането на момчето. “Помолих колегите от отряда за борба с тероризма, с които съм служил, да отидат да ги видят. Те казаха, че това са чудовищни, мръсни бомби, които взривяват и убиват много хора, и са няколко пъти по-силни от тези в Сарафово”, разказа той. Замисля се единен антитерористичен център, макар че и в момента има такъв, обяви Борисов. Вчера сутринта е имало Съвет по сигурността, присъствали и хора от президентството, а мястото било ситуирано. “Ще го направим тихичко, целта е обяви Борисов. Възмути се колко много хора се появяват по медиите, за да коментират работата на МВР, като спомена и бивш служител на вътрешното ведомство, който “и една джебчийка не е заловил през кариерата си, но от сутрин до вечер дава оценки”.  Извършват се проверки дали е имало теч на информация от службите, обяви пък вътрешният министър Младен Маринов, попитан дали от МВР е излязло името на ученика. Той обаче посочи, че ако информацията е била от службите, е щяла да излезе веднага, а не 5 дни след ареста, както се случи. Запитан защо МВР не е прихванало комуникацията на ученика с “Ислямска държава”, а е разбрало за нея след сигнал от бащата на детето, Маринов отвърна, че голяма част от сайтовете не се администрират в България. “Дебатът за правата и правомощията на гражданите върви в цял свят”, добави министърът. Но подчерта, че след подаването на сигнала службите са действали веднага.  Разследването по случая продължава и в момента с детето работят психолози, каза още Маринов. Днес В момента мярката му за неотклонение е надзор от инспектор от Детска педагогическа стая. Глоба от 1000 до 3000 лв. ще отнесат медиите, които са разкрили името на ученика от Пловдив, за когото от МВР съобщиха, че е влязъл във връзка с джихадисти от терористичната “Ислямска държава”. При повторно провинение са съответно от 3000 до 5000 лв. и от 5000 до 10 000 лв. за имуществени санкции, уточниха от Държавната агенция за закрила на детето (ДАЗД), която във вторник се самосезира по случая с ученика. Една медия съобщи трите имена на 16-годишното момче, училището, в което учи, както и името на баща му и с какво се занимава, публикувайки дори снимки. След това и други сайтове разпространиха информацията. От ДАЗД заявиха, че правата на момчето са нарушени, защото са изнесени данни, които издават неговата самоличност, и той е идентифициран. В Закона за закрила на детето е регламентирано, че не следва да се разгласява информация за дете без съгласие на неговите родители. Ако детето е над 14 г., трябва да се вземе и неговото съгласие. Агенцията е започнала проучване за установяване на административно нарушение. Уведомена е дирекция “Социално подпомагане” - Пловдив, и Областната дирекция на полицията в града, за да се окаже подкрепа на детето и семейството. Изпратени са и писма до специализираните служби за борба с тероризма с молба да бъдат предоставени насоки за работа в подобни ситуации. ", "date": "2019.06.12", "title": "Борисов благодари на медии, спестили  “жълтениите” за обвинения в тероризъм ученик (Обзор)"}
{"url": "https://www.24chasa.bg/novini/article/7504020", "text": "Президентът на САЩ Доналд Тръмп каза днес, че обмисля да прехвърли 2000 американски войници от Германия в Полша - мярка, за която Варшава настоява като средство за възпиране на евентуална руска агресия, предаде Ройтерс. \"Ние говорим за това\", каза Тръмп пред репортери в Овалния кабинет, след като се срещна с гостуващия полски президент Анджей Дуда. По думите на Тръмп САЩ разполагат с над 50 хиляди войници в Германия и две хиляди от тях може да бъдат пратени в Полша. Той добави, че полската страна ще похарчи много пари за изграждането на казарми за тези войници и изрази надежда, че Русия \"ще се отнася с уважение към Полша\", предава БТА. \"За съжаление те са страдали прекалено често\", каза Тръмп по адрес на поляците. \"Те са в средата на всичко. Когато се случват лоши неща, сякаш Полша е първата\", отбеляза Доналд Тръмп. Той каза, че някой ден ще посети Полша, но датите още не са определени.", "date": "2019.06.12", "title": "Тръмп обмисля да прехвърли от Германия в Полша 2000 войници"}
{"url": "https://www.24chasa.bg/novini/article/7504025", "text": "До края на годината ще бъде завършен първият общински аквапарк в София. Стойността на атракциона и парковото пространство около него е над 9,5 милиона лева. Столичният кмет Йорданка Фандъкова провери как върви строителството. Констатира, че около 60% от работата по обекта вече е свършена, предава  . С изграждането на атракциона и зелената площ към него ще бъдат добавени нови 25 декара към столичния парк \"Възраждане\". Аквапаркът с пет открити басейна ще бъде разположен на 6 декара. Ще има и сграда със закрит басейн с минерална вода, СПА зона и ресторант, а от покрива ѝ ще се спускат водните пързалки. \"Деветнадесет декара е реално парковата част, която предстои да бъде завършена с настилки, със засаждането на над 600 дървета\", каза Фандъкова. Пред парка ще бъде изградена и чешма с минерална вода. \"Ще бъде денонощно, със свободен достъп и гражданите ще могат да ползват минералната вода\", каза Димитър Шивачев - директор на фирмата-изпълните. Столичната община планира обновяването на още 6 парка. Един милион лева е предвиден за този в квартал \"Дружба\", където вчера жители протестираха срещу застрояването на площ от парка. Според столичния кмет протестът е организиран от БСП, а съдбата на проблемния частен терен на територията на парка все още не е категорично ясна.", "date": "2019.06.12", "title": "До края на годината ще бъде завършен първият общински аквапарк в София"}
{"url": "https://www.24chasa.bg/novini/article/7502066", "text": "18-годишният Ерен Осман, който стана най-добрият млад автомеханик в Европа, пропуснал абитуриентския си бал, за да отиде на последния кръг на международното състезание Young Car Mechanic, организирано от Inter Cars S.A. В двудневна надпревара през миналия месец във Варшава той победи 21 участници от 7 държави. “Чувствах се добре подготвен, бях спокоен и концентриран. Мисля, че това ми помогна много”, казва Ерен. Преди това ученикът от Професионалната гимназия по механотехника “Владимир Комаров” в Силистра побеждава в училищен, национален и регионален кръг. Ръководител и ученик са раздалечени, за да няма нерегламентирана помощ. Водещият говори на полски, след това има превод на английски, накрая и на български. Всичко това се случва за от 5 до 7 минути. Какво ще правят, състезателите научават в последния момент. След като започне работата, съдиите наблюдават всяко действие и водят записки. Първият пост е за проверка на фаровете и смяна на акумулатор на автомобил. Там Ерен получава най-нисък резултат от всички кръгове. На втория той почива, а след това трябва да смени електрически ринг. “Имахме подобно обучение в Русе, това му даде тласък”, казва учителят Георги Стоянов. Третият пост е за диагностика на части от управлението на автомобила. Там Ерен се справя блестящо, а съдията веднага след този кръг му е стиснал ръката. Така българинът успява да повиши резултатите си с всеки тур. Накрая прави диагностика и смяна на накладките на автомобил. Два от тези елемента той е изпълнявал в регионалния кръг. Така след първия ден Ерен вече е на трето място. На втория ден решаващ е 5-ият пост, на който Ерен единствен от 21 състезатели получава максималния брой точки - 50. Той включва изцяло проверка на автомобила, преди да влезе в автосервиз. Например фаровете, накладките, състоянието на антифриза и т.н. “Трябваше да тествам дали спирачната течност е годна, или не. Това ме забави най-много. Не бях работил с такъв апарат, който установява годна или негодна е тя”, казва Ерен. Той обаче изпълнява указанията на учителя си Георги Стоянов - да не бърза. “Те разполагат с 40 минути, дали ще изпълнят заданието за 20 или 40, няма значение, няма точки. Имаше състезатели, които бяха готови за 15 минути, но бяха допуснали грешки”, казва учителят. Според него Ерен е бил много по-спокоен от другите. “Представихме се според очакванията, имайки предвид подготовката ни. Започнахме да работим със състезателите в началото на годината”, уточнява Стоянов. Подготовката има теоритична част - решаване на тестове, и практическа - работа в автосервизи. “Опитът ми показва, че когато един преподавател подбере подходящите деца и се старае да привлече други - ще стане. Ако няма желание от ръководителя, няма как да тръгне напред. Трябва да се работи с децата. Казвам го като човек с 27-годишен опит - трябва учениците и учителят да бъдат в едно”, обяснява Стоянов. И допълва, че често ставал и досаден на учениците си. През тази година например всеки ден ги карал да решават теоретичен тест за автомонтьор, след това - за водач на МПС и накрая тръгват към сервизите. “Господине, и днес ли тест, стига вече”, казвали му учениците. Въпреки че има 325 въпроса, Стоянов всеки ден разработвал нови, защото, “когато научат наизуст тестовете, те се обесзмислят”. Всички постове ми бяха лесни, казва Ерен и добавя, че се е чувствал достатъчно подготвен, за да му е комфортно. Езиковата бариера се оказва проблем, но маловажен, защото Ерен е подготвен отлично по техническата част. В училище Ерен е работил върху коли като жигула или лада. Подозира, че участниците от другите държави може и да не се чували за такива автомобили. Според учителя му е необходима и промяна на учебните планове. “Аз трябва да говоря за карбуратор, след като думата вече не съществува. Ако говоря за инжекцион и дойде проверка, ще ми кажат, че съм нарушил учебното разпределение”, казва той. Ерен е в автосервиза на баща си в село Искра от 8-годишен. Семейството му се занимава със земеделие. Въпреки че на младежа му е много по-приятно да стои в автосервиза, често се налага да помага и в кайсиевата градина на баща си. “Бях много щастлив, че се класираме. най-много татко. Първите му думи бяха: “Браво, гордея се с теб”, казва младият мъж. Ерен е за първи път във Варшава, но почти не е имал време да разгледа града. Програмата му е била натоварена - от летището в хотела и до състезанието. “По-напреднали са от нас, интересно беше това, което видяхме. Красив град”, казва той. Ученикът не мечтае да живее в голям град или да отвори собствен сервиз, скромен е - иска да продължи работата на баща си в Искра. След състезанието Ерен е приет в Русенския университет със специалност “Транспортна техника и технологии”. Ерен се колебае дали да учи там или да е още по-близо до семейството си - във филиала на русенския университет в Силистра.", "date": "2019.06.12", "title": "Ерен изпуска бала си, за да стане най-добрият механик в Европа"}
{"url": "https://www.24chasa.bg/novini/article/7503669", "text": "Пет атрактивни контейнера за събиране на пластмаса във формата на огромни миди приканват от днес жителите и гостите на Бургас да събират разделно своите отпадъци от пластмаса. Арт инсталациите, разположени на ключовите излази от Морската градина в града, символично ще напомнят, че мястото на пластмасовите отпадъци не е в морето и на плажа, а в специалните контейнери в жълт цвят на ЕКОПАК. Нестандартните инсталации са част от кампанията „Моят зелен град“, която Кока-Кола в България съвместно с ЕКОПАК организират за дванадесета поредна година. Дизайнът на атрактивните контейнери-миди е на Жанина Дубарова- Костадинова, която през месец май спечели конкурса на „Моят зелен град“ за оригинални идеи за изработка на съоръжения за събиране на пластмаса, организиран съвместно с община Бургас и филиала на Националната художествена академия в града. „Опазването на морето и неговите обитатели е ангажимент на всички нас. С малки усилия всеки може да направи града си по-красив, а природата ни по-чиста. Кампанията „Моят зелен град“ е в подкрепа на глобалния ни ангажимент да постигнем събиране и рециклиране на същото количество бутилки или кенове, което сме реализирали на пазара. Сигурни сме, че това е възможно само с подкрепата на нашите потребители, които също като нас са загрижени за бъдещето на планетата“, сподели Жаклин Цочева - директор \"Публични комуникации и връзки с обществеността\" на Кока-Кола ХБК България. „Благодаря на нашите партньори от Кока-Кола и ЕКОПАК, че заедно правим града ни още по-добро място за живот. С проекта „Моят зелен град“, чрез изкуството създаваме нещо с послание и ангажимент за опазване на морето. Тези атрактивни контейнери призовават, възпитават и дават естетическа стойност за по-красивия ни град.“, каза зам.-кметът на община Бургас Руска Бояджиева. От началото на май 2019 г. ЕКОПАК стартира проект в хотели, ресторанти и кафенета в Бургас, в рамките на който 65 обекта се обслужват ежедневно, за да се повиши разделното събиране на територията на града. „ЕКОПАК и община Бургас имат дългогодишно партньорство по разясняването на ползите и насърчаване на разделното събиране на отпадъците. Неслучайно Бургас е носител на нашата престижна награда „Най-зелена община“, с която приветстваме желанието и усилията на местните власти по внедряването на иновативни подходи в образоването на населението за разделно събиране на отпадъци. Само за миналата година в община Бургас разделно бяха събрани 850 тона отпадъци от опаковки, от които 150 тона пластмаса. Надяваме се, чрез проектите които реализираме с общината, през 2019 г. да удвоим това количество.,“ добави Тодор Бургуджиев, изпълнителен директор на ЕКОПАК. Арт инсталациите са част от тазгодишното дванадесето издание на „Моят зелен град“, в рамките на което 10 спирки на градския транспорт в София бяха трансформирани в контейнери за събиране на пластмаса. За последните 11 години на доброволческата инициатива служителите от системата на Кока-Кола в България и на ЕКОПАК озелениха, почистиха и облагородиха местности, горски пространства и паркове в 18 региона в цялата страна. От стартирането си през 2008 г., в рамките на „Моят зелен град“ са събрани хиляди чували с отпадъци, реновирани са десетки места в страната, засадени са три гори и осиновени още две, за които продължават да бъдат полагани грижи.", "date": "2019.06.12", "title": "Бургазлии събират разделно пластмаса в арт инсталации във формата на миди"}
{"url": "https://www.24chasa.bg/novini/article/7503707", "text": "Много жилища и офиси бяха наводнени и редица пътища бяха блокирани днес заради наводнение в Истанбул, съобщи турската телевизия СиЕнЕн-Тюрк. Наводнението бе причинено от проливен дъжд, разразил се по обяд. Наводнени бяха къщи, магазини и много подлези. Най-тежка е ситуацията в кварталите Пендик, Картал и Малтепе, предаде БТА. Няколко души, блокирани в училище заради наводнението, бяха евакуирани. Блокирани бяха редица пътища, които се превърнаха буквално в \"езера\", посочва СиЕнЕн-Тюрк. Заради обилните валежи и лошата видимост в мегаполиса станаха много пътнотранспортни произшествия.", "date": "2019.06.12", "title": "Проливен дъжд блокира пътища в Истанбул, наводни жилища и офиси"}
{"url": "https://www.24chasa.bg/novini/article/7503700", "text": "\"По-високият спад на ранните записвания от януари е значително стопен и се очаква да достигнем нивата на международните туристи от миналата година. Към момента спадът по големите курорти е 1-2%, като има 50% ръст на туристи от Украйна, 19% - Великобритания, 19% - Франция, 12% - Чехия и Полша и 10 % - Израел\", каза преди минути в Слънчев бряг министърът на туризма Николина Ангелкова на брифинг за 60-годишнината на курорта. Тя допълни, че Слънчев бряг се разглежда като възможност за развитие на конгресния туризъм в крилата на сезона, но и като възможност за възраждане на \"Златния Орфей\".  \"Слънчев бряг и \"Златният Орфей\" винаги са вървели заедно, ние имаме желание и дух да го възстановим поне в малка част, но има трудности, свързани с мястото на провеждането. \"Златният Орфей\" вървеше в Летен театър, който сега го няма\", каза изпълнителният директор на Слънчев бряг АД Златко Димитров. Ангелкова допълни, че една от възможностите за възраждане на прочутия музикален конкурс е бъдещият конгресен център, който ще се изгражда в Слънчев бряг чрез публично-частно партньорство. Ангелкова съобщи още, че от началото на годината има 4,8% ръст на нощувките и 4,6% ръст на приходите. Забелязва се тенденция за удължаване на престоя на туристите от 5 на 7 дни, а за август - до 7 дни, като най-много е при руснаците. Министърът на туризма уточни, че в Слънчев бряг най-много са туристите от Германия, Великобритания, Полша и Русия.  \"В момента ситуацията е по-положителна, отколкото беше в началото на сезона и се надявам този тренд да се запази\", допълни още министърът на туризма. Тя припомни, че за първи път Слънчев бряг посреща туристите с осветени плажове, а Златко Димитров добави, че са планирани над 700 000 лева за видео наблюдение, охрана, контрол на достъпа, за да се осигурят комфортът и сигурността на туристите в най-големия ни морски курорт.  300 млн. лева приходи oт нощувки е реализирал Слънчев бряг през последните 5 години, откакто съществува Министерството на туризма, като ръстът в приходите от нощувки е 49%. 21% пък е ръстът на нощувките в Слънчев бряг, а за миналата година те са били 5,3 милиона.  Ангелкова подчерта ключовата роля на курорта в българския летен туризъм и визията си за удължаване на сезона в по-слабите месеци април, май, септември, октомври.  \"Стараем се да направим Слънчев бряг още по-привлекателно място за туристите, да вдигнем реномето му, да надграждаме системата за видео наблюдение и всичко, свързано със сигурността на летовниците\", добави Златко Димитров. 120 полицаи са командировани в курорта за летния сезон, сред тях има и румънски, и полски.  Специален гост на тържествата за честване на 60-годишнината на най-големия ни черноморски курорт е Лили Иванова, която е и лице на кампанията за юбилея. Нейното участие е своеобразно завръщане в курорта, тъй като през 70-те години на миналия век тя печели голямата награда на \"Златния Орфей\". \"Радвам се, че прие поканата ни. Ако някой ми беше казал, че аз ще посрешна 60-годишнината като изпълнителен директор на курорта, нямаше да му повярвам\", каза Златко Димитров. \"Слънчев бряг\" АД е инвестирал за подготовката на юбилейния сезон 1,5 милиона лева за поддръжка на алеи, зеленина, сигурност и охрана, каза шефът на дружеството.                     ", "date": "2019.06.12", "title": "Ангелкова: Спадът на туристи по морето стопен до 1-2 процента (Видео)"}
{"url": "https://www.24chasa.bg/novini/article/7503735", "text": "Южнокорейският президент Мун Дже Ин каза днес, че е готов да се срещне с лидера на Северна Корея Ким Чен Ун по всяко време, предаде ДПА. Желателно е такава среща да се осъществи преди посещението на американския президент Доналд Тръмп в Южна Корея в края на този месец, каза Мун, цитиран от агенция Йонхап, по време на започналото си днес посещение в Норвегия. Оставям на Ким да определи кога да се срещнем, каза той. \"Моят призив е за скорошна среща между председателя Ким и президента Тръмп\", добави Мун. В реч в университета в Осло в присъствието на норвежкия крал Харалд, южнокорейският президент напомни, че днес се навършва една година от историческата среща на върха в Сингапур между Ким и Тръмп. Лидерите на САЩ и Северна Корея съгласуваха принципите за \"пълната денуклеаризация на Корейския полуостров, новите отношения между Северна Корея и САЩ и мирния статут на Корейския полуостров\", посочи Мун, предава БТА. \"Преговорите изглеждат в задънена улица след втория севернокорейско-американски съмит (в Ханой), но това е защото ние се нуждаем от известно време, за да разберем по-дълбоко взаимните си позиции\", добави той, като отбеляза, че е започнало \"размразяване на враждебните чувства, насаждани през последните 70 години\". Мун пристигна в Норвегия от Финландия, която бе първата спирка на едноседмичното му турне из скандинавския регион, което ще приключи в Швеция.", "date": "2019.06.12", "title": "Президентът на Южна Корея готов за среща с Ким Чен Ун по всяко време"}
{"url": "https://www.24chasa.bg/novini/article/7503757", "text": "Британската премиерка Тереза Мей каза днес, че възнамерява да остане депутат в главната палата на британския парламент - Камарата на общините, след като напусне поста си другия месец, предаде ДПА. Тя изключи възможността да остане министър-председател след края на юли, когато следва да приключи процесът по избор на нов лидер на управляващата Консервативна партия, който ще наследи Мей и като лидер на правителството, предава БТА. \"Дала съм дума на моята партия какво смятам да правя и ще удържа на тази дума\", каза тя.", "date": "2019.06.12", "title": "Meй: Дала съм дума на партията ми - оставам депутат, след като напусна премиерския пост"}
{"url": "https://www.24chasa.bg/novini/article/7503760", "text": "След заявеното от министър Екатерина Захариева, че България  , днес говорителят на правителството на Северна Македония Муамет Ходжа изрази надежда, че съвместната комисия с България ще намери решения, които ще бъдат в посока на доборосъседството и приятелството, предаде агенция МИА. \"Надяваме се, че комисията, формирана между двете правителства въз основа на Договора за добросъседство и приятелство, ще намери решение в посока на приятелството и добросъседството между нашите две държави\", каза Ходжа в отговор на журналистически въпроси след редовната пресконференция в правителството, предава БТА.", "date": "2019.06.12", "title": "Македония: Надяваме се, че ще намерим решение за добросъседството с България"}
{"url": "https://www.24chasa.bg/novini/article/7503763", "text": "В присъствието на зам.-министъра на културата Амелия Гешева ще бъдат предадени на турския зам.-министър на културата и туризма г-жа Йозгюл Йозкан Явуз артефакти с археологически произход, задържани от българските митнически органи на ГКПП – Капитан Андреево през октомври 2016 г. при незаконен внос от турски гражданин. Събитието ще се състои на 13.06.2019 г. /четвъртък/ от 16.30 ч. в Заседателната зала на Националния археологически институт с музей при БАН. Това съобщиха от пресцентъра на Министерството на културата. Движимите културни ценности са общо 63 бр., от които 56 монети (златни, сребърни и бронзови антични, римски и византийски монети), 6 бронзови антични апликации и 1 бр. бронзова фибула. За връщането им Турция е отправила до Министерството на културата официално искане с приложена експертиза, с която турски специалисти представят доказателства за произход на културните ценности от територията на Република Турция. Представени са и доказателства за незаконен износ, както и информация за статута на археологическите културни ценности като държавна собственост, съгласно турското законодателство. Процедурата по връщане на незаконно изнесени културни ценности се осъществява на основание на Конвенцията на ЮНЕСКО за мерките, насочени към забрана и предотвратяване на незаконен внос, износ и прехвърляне на правото на собственост на културни ценности (Париж, 1970 г.) и Споразумението за забрана и предотвратяване на незаконния внос, износ, транзитно преминаване и прехвърляне на собствеността на културни ценности, сключено между Република България и Република Турция през 2012 г.", "date": "2019.06.12", "title": "Връщаме на Турция културни ценности, открити при проверка на Капитан Андреево"}
{"url": "https://www.24chasa.bg/novini/article/7503767", "text": "След \"изобилен\" размножителен сезон за папагалите какапо в Нова Зеландия, гъбична болест застрашава оцеляването на критично застрашения вид, предаде ДПА. През последните месеци седем птици са станали жертва на респираторното заболяване аспергилоза, съобщават от зоопарка в Окланд, където във вторник се е споминало 100-дневно какапо, предава БТА. \"Към момента 16 птици са диагностицирани с аспергилоза, така че това пиленце вероятно не е последното, което губим\", споделя Андрю Дигби, главен научен съветник по програмата за опазване на вида. Популацията на какапо, описан навремето от британския зоолог Марк Каруърдин като \"най-едрия, най-дебелия и най-неспособния да лети папагал в света\", наброява 142 възрастни екземпляра. Птиците, които през 90-те години на миналия век са били само 50, обитават три отдалечени новозеландски острова. Над 100 учени, рейнджъри и доброволци са работили неуморно през тазгодишния рекорден размножителен сезон, през който 50 женски са снесли 249 яйца. От тях са се излюпили 77 пиленца. Пет от бебетата какапо, както и две възрастни птици, са станали жертва на трудната за диагностициране и още по-трудна за лечение болест аспергилоза. Общо 35 птици се намират във ветеринарни клиники за тестове или лечение.", "date": "2019.06.12", "title": "Папагалите какапо в Нова Зеландия може да изчезнат заради опасна гъбична болест"}
{"url": "https://www.24chasa.bg/novini/article/7503784", "text": "Пожарникари в Сараево се опитват да спасят мигрант, затиснат под автобус в университетския кампус в босненската столица, предаде информационният сайт кликс. Мигрантът, вероятно с намерение да напусне страната, се опитал да се скрие в автобуса, който трябвало да пътува извън границата на Босна и Херцеговина. Когато обаче автобусът тръгнал, го притиснал, предава БТА. Няма опасност за живота на мигранта, но изваждането му е затруднено. Пожарникарите трябва да повдигнат автобуса, за да го спасят. На мястото е изпратен екип на Бърза помощ.", "date": "2019.06.12", "title": "Мигрант е затиснат под автобус в Сараево, опитал да се скрие, за да мине границата"}
{"url": "https://www.24chasa.bg/novini/article/7503815", "text": "Държавният глава Румен Радев обсъди днес на „Дондуков“ 2 перспективите за утвърждаването на България като регионален логистичен център за пренос на стоки от Азия към Европа със Султан Ахмед бин Сулайем, главен изпълнителен директор на Dubai Port World и един от най-влиятелните бизнесмени от Обединените Арабски Емирства. Срещата между двамата е в резултат на участието на българския президент в Петербургския икономически форум, по време на който Румен Радев отправи покана към представителите на бизнеса да инвестират в България. Това съобщиха от прессекретариата на президентството. Компанията Dubai Port World е един от най-големите оператори на пристанища в света със 78 логистични терминали в различни части на света. Държавният глава заяви, че стратегическото разположение на страната ни между Европа и Азия и висококвалифицираните кадри у нас, създават отлични предпоставки за избора на България като регионален логистичен център. Султан Ахмед бин Сулайем подчерта интереса на Dubai Port World за инвестиции в българските пристанища и за създаването на високотехнологични логистични центрове в различни градове на страната. По думите му използването на българските пристанища по река Дунав дават възможност за бърз достъп до останалите европейски държави.", "date": "2019.06.12", "title": "Румен Радев: Имаме отлични условия, за да станем регионален логистичен център между Европа и Азия"}
{"url": "https://www.24chasa.bg/novini/article/7503834", "text": "Българската телеграфна агенция заедно с информационните агенции на 45 държави откри фотографска изложба на Моста на влюбените в София. Тя носи името “Среща на погледи” и е направена по повод Шестия световен конгрес на информационните агенции, който се открива днес в НДК. Фотографиите са от всички точки на земното кълбо и показват живота и традициите в различните култури, като акцент на изложбата е темата за религиите в XXI век. Сред снимките могат да се видят египетският музей в Кайро, Петровата църква в Нови Пазар, Сърбия, както и закуска на покрив на сграда в Истанбул. Шестият световен конгрес е най-голямото в историята на България международно медийно събитие. За него в София идват над 200 делегати от близо 100 държави. Откриването му е днес от 10 ч и ще продължи два дни. Сред темите, които ще се дискутират, са фалшивите новини, изкуственият интелект, новите модели на собственост на информационните агенции и новите източници на информация. Домакин и организатор на форума е БТА, чийто генерален директор Максим Минчев е и генерален секретар на ръководния орган на Конгреса - Световния съвет на информационните агенции.", "date": "2019.06.12", "title": "БТА прави фотоизложба с кадри от агенциите на 45 държави (Снимки)"}
{"url": "https://www.24chasa.bg/novini/article/7503693", "text": "Вписването в имотния регистър ще е по идентификатор на имота. Това съобщиха от пресцентъра на Министерството на регионалното развитие и благоустройството /МРРБ/. След приключване изработването на цифровата кадастрална карта на територията на страната трябва да бъдат създадени \"поимотни\" партиди на собствеността, които ще фигурират в имотния регистър. Системата за вписване на имотите трябва да премине от \"персонална\" към \"поимотна\", като водеща роля ще има идентификаторът на имота, а не лицето - собственик. Това е обсъдено по време на днешното заседание на Съвета по геодезия, картография и кадастър, чиито председател е заместник-министърът на регионалното развитие и благоустройството Валентин Йовев. Според Валентин Йовев въвеждането на единни стандарти и критерии, както и координацията на дейностите и съвместяването на данни изискват общи действия на всички институции в страната. До настоящия момент 81 процента или 89 хил. кв. км от територията на страната е покрита с цифрова кадастрална карта и кадастрални регистри, като е набрана информация за над 14 млн. недвижими имота, одобрени са кадастралните карти и кадастрални регистри за 915 населени места, включително за областните градове и 127 общински центъра. Трансформирането на картата на възстановената собственост в кадастрална карта е приключило за 3179 землища.", "date": "2019.06.12", "title": "Вписването в имотния регистър - по идентификатор на имота"}
{"url": "https://www.24chasa.bg/novini/article/7503624", "text": "Няколко коли и трамвай се удариха пред сградата на ДАНС в София, съобщи  . По първоначални данни са нанесени материални щети на трамвая и на три автомобила. Не е ясно кой е виновен за катастрофата и има ли пострадали.", "date": "2019.06.12", "title": "Трамвай и три коли се удариха пред ДАНС"}
{"url": "https://www.24chasa.bg/novini/article/7503636", "text": "Целият североизточен регион – Варна, Девня, Добрич, отговарят на критериите за чистотата на въздуха. София и Бургас устойчиво 7 година намаляват превишенията си на фини прахови частици. Това коментира министърът на околната среда и водите Нено Димов в предаването „Плюс-минус. Коментарът след новините”. „Не се наблюдават много добри резултати в общини като Видин, Смолян, Горна Оряховица. Но това е бавен и скъп процес”, коментира още екоминистърът. Той обясни, че две са основните причини за замърсяването – битовото отопление и транспортът. „Още миналата година отворихме един ресурс от 111 милиона лева за 7 общини, които имат право да кандидатстват, за подмяна на неекологичното с по-екологично отопление. В Столична община вече над 5 500 домакинства са подали заявления за подпомагане. Бенефициент при нас са общините, те ще решават дали ще финансират изцяло или ще съфинансират”, обясни Димов. „Към края на тази година се надявам още 80 милиона, които успях да договоря с ЕК, да бъдат отпуснати за общините, които не успяха да кандидатстват в първата програма за битовото отопление. В рамките на тази година – на 28 май, отворихме 390 милиона лева към 11 общини, които могат да кандидатстват, за подмяна на градския транспорт с електробуси, тролейбуси, трамваи – тоест с електрически транспорт. В програмата, за която говорихме, има още 100 милиона лева, предвидени за следващите 3 години също за подпомагане на общините. Така общият ресурс от около 115 милиона, когато станах министър, сега отива към 700 милиона”, коментира министърът. Относно наводненията и прелелите реки Нено Димов обясни, че още през март е разпоредил прегледи на всички критични участъци по реките, както и да се направят предписания за почистване, където това е необходимо. „При повторна проверка голяма част от местата бяха почистени, но не навсякъде”, обясни министърът. Нено Димов заяви, че всичките 51 язовира, за които отговаря министерството, няма критично ниво на превишаване.", "date": "2019.06.12", "title": "Нено Димов: Североизточният регион отговаря на критериите за чистота на въздуха"}
{"url": "https://www.24chasa.bg/novini/article/7503632", "text": "Кметът на Кърджали Хасан Азис написа със синя блажна боя послание до премиера Бойко Борисов в началото на моста, свързващ село Лисиците със света. 260-метровото въжено съоръжение е най-дългото на Балканите. В началото на седмицата премиерът обяви, че ще изпрати младежите на ГЕРБ да боядисат моста. В сряда обаче община Кърджали стартира ремонта му, а по думите на кмета решението за това е било взето още преди 3 седмици след среща между него и местни жители. Освен, че ще бъде пребоядисан мостът, ще бъдат подменени 150 счупени дъски. \"Оставям едно небоядисано пано и каня премиера Бойко Борисов и министрите, както и младежите на ГЕРБ, да дойдат и да го довършат\", заяви инж. Хасан Азис. Той дори написа с четка послание \"За Б. Б. от Х. А.\" на мястото, което остава небоядисано. Хасан Азис каза още, че в община Кърджали има 13 въжени моста и че очаква държавата да осигури средства за ремонт на съоръженията.", "date": "2019.06.12", "title": "Кмет написа върху мост послание до Бойко Борисов"}
{"url": "https://www.24chasa.bg/novini/article/7503446", "text": "Ръководството на НДК изпрати до медиите позиция във връзка със  . Ето и позицията на ръководството на НДК: Във връзка с разпространена позиция до медиите от председателя на групата „Патриоти за София” в Столичния общински съвет Карлос Контрера, в която се твърди, че БНР, Главно мюфтийство и НДК дължат милиони на Столична община за данък сгради и такса за битови отпадъци, заявяваме следното: Национален дворец на културата – Конгресен център София ЕАД не е дружество на бюджетна издръжка, а е търговско дружество. За 2018 г. НДК е извършил плащания към Столична община на обща стойност от 463 000 лв. за данък сгради и такса за битови отпадъци. Отделно от това с Решение на Столичния общински съвет от 20.12.2018 г. Столична община разсрочва стари задължения на НДК в размер на 3 536 050,28 лв. за данък върху недвижимите имоти и такса за битови отпадъци за срок от пет години за периода от 01.01.2019 г. – 31.12.2023 г. Съгласно Погасителния план за 2019 г. между НДК и Столична община НДК коректно и регулярно извършва месечни плащания в размер на 58 934,17 лв., с което изцяло изпълнява задълженията си към Столична община, както и ангажимента си по Стратегическия план за финансово стабилизиране на дружеството.", "date": "2019.06.12", "title": "НДК отговори на Карлос Контрера за дълговете към Столична община"}
{"url": "https://www.24chasa.bg/novini/article/7503453", "text": "Втората индийска автоматична лунна мисия \"Чандраян-2\" ще стартира рано сутринта на 15 юли, съобщиха световните агенции. Полетът й до естествения спътник на Земята ще продължи няколко седмици, след което ще бъде осъществено меко кацане в района на Южния полюс на Луната, предава БТА. Изстрелването на \"Чандраян-2\" беше отлагано няколко пъти, като първоначално се очакваше апаратът да полети през април 2018 година. Мисията има за цел да продължи индийската лунна програма, която започна с \"Чандраян-1\". Тази орбитална станция беше отправена към Луната през 2008 година. \"Чандраян-2\" се явява доста по-сложен проект, прeдвиждащ меко кацане на Луната и доставяне на малък индийски луноход на повърхността й. Той ще трябва да функционира в продължение на най-малко един лунен ден, равняващ се на 14 земни денонощия. Досега само САЩ, Русия и Китай са успели да осъществят меко кацане на Луната.", "date": "2019.06.12", "title": "Индийската лунна мисия стартира на 15 юли"}
{"url": "https://www.24chasa.bg/novini/article/7503415", "text": "Великобритания се готви да избере нов премиер, но само членовете на Консервативната партия ще имат думата при вземане на това решение. Консерваторите провеждат избори за заместник на премиерката Тереза Мей, която се оттегли миналата седмица от поста си на партиен лидер, след като не успя да изведе страната от Европейския съюз по график. След края на срока за обявяване на номинациите, който изтече в понеделник, 10 депутати участват официално в надпреварата за неин наследник. Бившият кмет на Лондон и бивш външен министър обожава да е център на вниманието и ухажва медиите, разрошвайки русата си коса, за да я направи още по-стърчаща и изпъстряйки речите си със шеги, остроумия и латински изрази. Един от най-добре известните британски политици, той е популярен сред редовите членове на Консервативната партия, които смятат, че той умее да разбира обикновените хора. В момента той е фаворит на букмейкърите за наследник на поста на Мей. Джонсън беше водеща фигура по време на кампанията за напускане на ЕС и заема твърди позиции за Брекзит. Той обеща, че Великобритания ще напусне ЕС на 31 октомври, със или без сключено споразумение. Освен това той заплаши да не плати договорената сума от 39 милиарда лири (50 милиарда долара) за раздялата, ако блокът играе твърдо. Джонсън обещава и намаляване на данъците за лицата със средни и високи доходи. Хънт е заемал различни правителствени постове и е външен министър от юли миналата година, когато Джонсън подаде оставка заради Брекзит. Смятан за уравновесен и компетентен, по времето, когато беше министър на здравеопазването, той успя да се справи с разгорещения спор за трудовите договори с докторите от Националната здравна служба на Великобритания. Макар че е изключително умел в общуването, някои изпитват съмнения дали е достатъчно зрелищен, за да вдъхнови избирателите. На референдума за членството на Великобритания в ЕС Хънт подкрепи загубилата страна. Сега той казва, че ще договори по-добро споразумение и ще изведе Великобритания от блока. Също като Джонсън, Гоув помагаше в ръководството на кампанията за напускане на ЕС, но провали опита на своя приятел Джонсън да стане премиер през 2016 г., като неочаквано оттегли подкрепата си и реши самият той да се кандидатира за поста - стъпка, която му придава остатъчна следа на предателство в очите на някои консерватори. Гоув е заемал няколко поста в правителството на Мей - в момента е министър на околната среда - и подкрепи нейната политика за Брекзит, докато бивши колеги критикуваха постигнатото от нея споразумение за изтеглянето. Това навреди на позициите му сред твърдите привърженици на Брекзит, които смятат, че той е проявил липса на твърдост, подкрепяйки споразумението на Мей. Гоув е подложен и на сериозен натиск, след като призна, че е вземал кокаин повече от веднъж, преди да влезе в политиката. Бившият министър за Брекзит, заемал поста от юли до ноември 2018 г., подаде оставка в знак на противопоставяне на сключеното от Мей споразумение с ЕС. Твърд поддръжник на Брекзит, той казва, че Великобритания е била \"унизена\" от ЕС и не трябва да се бави с оттеглянето си след 31 октомври. Той дори заяви, че може да разпусне парламента, ако той се опита да отложи или възпрепятства Брекзит. Рааб изглежда се опитва да се хареса и на традиционалисткото крило в партията, заявявайки, че \"вероятно не е\" феминист, и се противопоставя на улесняването на желаещите да сменят пола си. Биографията на Джавид като син на пакистански имигранти го отделя от мнозина от останалите консервативни претенденти за премиерския пост. Бивш банкер, избран за депутат през 2010 г., той е поддръжникът на либертарианското крило на партията. По време на референдума за Брекзит през 2016 г. Джавид подкрепяше оставането в ЕС, но след това прегърна Брекзит. Някои поддръжници на напускането на ЕС обаче продължават да изпитват съмнения доколко държи на идеята. Той заяви, че постигането на споразумение с ЕС би било неговия приоритет номер едно и не подкрепя изтеглянето без споразумение. Като министър на вътрешните работи, отговарящ за имиграцията и границите, през последните месеци Саджид Джавид привлече общественото внимание, предприемайки агресивни действия, за да попречи на пристигането на лодки с мигранти през Ламанша. Министърът на здравеопазването Мат Ханкок се представя като лицето на по-младото поколение в Консервативната партия, стремящо се към модернизация. Обещавайки енергизираща смесица от социален либерализъм и икономически динамизъм, той казва, че Консервативната партия трябва да гледа отвъд Брекзит - послание, което може да е прекалено подранило за много членове на партията. Ледсъм, която през 2016 г. участва в кампанията за напускане на ЕС, подаде оставка като лидер на Камарата на общините заради несъгласие със споразумението за Брекзит, постигнато от министър-председателката Тереза Мей, с което помогна за провала й. През 2016 г. тя си оспорваше с Мей поста на партиен лидер, но се отказа от кампанията, след като беше подложена на остри критики заради изказването си, че майчинството я прави квалифицирана за водач. Мей няма деца. Ледсъм отхвърля договореното от Мей споразумение с Брюксел за раздялата с ЕС и казва, че Великобритания трябва да напусне ЕС на 31 октомври с поредица от мини-споразумения, за да гарантира, че търговията и пътуванията ще може да продължат. Според критици това е пожелателно мислене, защото блокът няма да се съгласи. Кандидат със слаби шансове за успех, министърът на международното развитие Рори Стюарт привлече рязко общественото внимание с разумна кампания, при която обикаляше страната, разговаряйки с гласоподаватели и снимаше симпатично аматьорски видеоклипове за социалните медии. Той има най-интересна биография от всички кандидати: някогашен учител на принцовете Уилям и Хари, Стюарт е обикалял Афганистан и беше заместник-губернатор на провинция в Ирак след американската инвазия през 2003 година. По-рано поддръжник на оставането в ЕС, той вече подкрепя Брекзит, но призовава за компромис, заявявайки, че Великобритания няма реалистичен вариант за напускане на блока без споразумение за раздялата. Той е критикувал обещанията на Джонсън и други поддръжници на Брекзит, определяйки ги като нереалистични. Самоопределя се като \"Анти-Борис\" кандидата. Бивша телевизионна водеща и министърка от кабинета, Маквей е безкомпромисна привърженичка на Брекзит и казва, че има способността да намира общ език с поддръжници на консерваторите, чиято работа е свързана с физически труд. Според нея Великобритания трябва да напусне ЕС на 31 октомври, независимо от ситуацията. Също като Рааб, тя не изключва възможността да разпусне парламента, за да прокара Брекзит без сделка. Бивш Марк Харпър, бивш лидер на парламентарната група на консерваторите, отговарял за спазването на партийната линия, е един от по-малко известните претенденти. Той се опитва да използва това в своя полза, заявявайки, че избирането му би представлявало скъсване с администрацията на Мей, която не успя да осъществи Брекзит. (От БТА)", "date": "2019.06.12", "title": "Кои са 10-те консерватори, които се борят за поста на Мей? (Снимки)"}
{"url": "https://www.24chasa.bg/novini/article/7503482", "text": "За удобство на всички клиенти, които предвиждат да пътуват с влак през летния сезон, \"БДЖ-Пътнически превози\" ЕООД въвежда петнадесетдневна предварителна продажба на билети за всички бързи влакове и за бързите влакове със задължителни запазени места. Предварителната продажба ще бъде в сила до края на септември 2019 г., съобщават от превозвача. Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да го удължава през летните месеци. По този начин \"БДЖ-Пътнически превози\" ЕООД дава възможност на пътниците да планират предварително своите пътувания, своевременно да направят резервация за седящи места, както и да закупят билет за предпочитания от тях влак в срок от 15 дни преди самото пътуване. Предварителна продажба на билети и резервации за седящи места ще се извършва във всички железопътни гари и бюра в страната. Пътниците, които желаят да пътуват в спален или кушет вагон, могат да закупят спално място 30 дни преди датата на пътуване. Тридесет дневният срок за предварителна продажба на спални и кушет места важи през цялата година. Клиентите на БДЖ могат да получат информация за свободните места във влаковете от служителите на билетните каси и гишетата \"Информация\" в железопътните гари, както и на националния информационен телефон 0700 10 200. От БДЖ напомнят на своите клиенти, че за определени влакове могат да закупят онлайн билет за своето пътуване.", "date": "2019.06.12", "title": "БДЖ продава предварително билети за летния сезон"}
{"url": "https://www.24chasa.bg/novini/article/7503495", "text": "Проектът за дуалното обучение ДОМИНО /\"Дуално образование за модерните изисквания и нужди на обществото\"/ ще има свое продължение и то ще е чрез нов проект по оперативната програма \"Наука и образование за интелигентен растеж\". Дейностите, които ще се финансират по новия проект, ще са за подготвянето на наставници и за организирането на обучението, а не толкова за изплащането на конкретни стипендии на учениците. Заложихме изплащането на стипендии на учениците от дуалното обучение да е от държавния бюджет и това ще е основната разлика в двата проекта, каза министърът на образованието и науката Красимир Вълчев на Втората национална конференция \"Дуалното образование - път на възможностите\", на която беше представено изпълнението на българско-швейцарския проект ДОМИНО, предаде БТА. Новият проект по ОП ще продължи две години и половина - до края на срока на изпълнението на ОП \"Наука и образование за интелигентен растеж\". Сега проектът се разработва, очаква се да започне през есента, а максималната сума за финансирането му да е 24,5 милиона лева. Българско-швейцарският проект ДОМИНО е до ноември и след това на негово място ще е започне да се изпълнява новият проект по ОП, съобщи министър Вълчев. Проектът ДОМИНО започна през 2015 г., с бюджет от 3 530 000 швейцарски франка, като 15 процента е съфинансирането от българското Министерство на образованието и науката. Сега по проекта 1600 ученици от 32 професионални гимназии в 19 града в страната се обучават по системата \"учене чрез работа\". Те завършват с диплома за средно образование и с удостоверение за професионална квалификация в престижни и търсени от бизнеса професии. Партньори на ДОМИНО са 170 български и чуждестранни фирми, които предоставят на учениците практика, обучение от опитни наставници и работа със заплащане по трудов договор. Най-много от тези фирми са в машиностроенето, електротехниката, туризма и мебелното производство, каза ръководителят на проекта ДОМИНО Петя Евтимова. Тя обясни, че по проекта учениците в 11-и клас учат три дни и работят два дни, а в 12-и клас - три дни работят и учат два дни. За новата учебна година има предвидени 149,5 нови паралелки за дуалното обучение в професионалните гимназии. В сегашната учебна година, която приключва, има 177 паралелки в дуално обучение, с близо 3900 ученици в тях, информира министър Вълчев. Той припомни, че бяха направени промени в Закона за професионалното образование и обучение, за да се преодолеят някои пречки пред дуалната форма на обучение. В последните две години, а сега ще е третата година, си поставихме за цел преструктуриране на приема в гимназиалното образование. През 2017 г. професионалните паралелки бяха 49,5 процента, а тази година обявеният прием в тях е за 58 процента, каза министър Вълчев. Той добави, че през тази година бяха предоставени и допълнителни стипендии за дуалното обучение и за специалности с очакван бъдещ недостиг на пазара на труда. Остава да бъдат актуализирани всички учебни програми, като вече са актуализирани близо 4000 програми. Дуалната форма на обучение все повече набира популярност и повече професионални гимназии се включват в нея, заяви образователният министър.", "date": "2019.06.12", "title": "Вълчев: С 24,5 млн. лв. ще се финансира\nнов проект за дуалното образование"}
{"url": "https://www.24chasa.bg/novini/article/7503354", "text": "Мястото на най-лошата ядрена катастрофа в света привлече редица хора, които я възприемат като възможност за уникални селфита.  Социалните медии са критикувани за \"безчувствени\" снимки, направени в Чернобил. В ядрената централа, близо до град Припят в Украйна, се наблюдава мащабно нарастване на туризма след успеха на едноимения минисериал на Sky Atlantic и HBO, с участието на Джаред Харис, Стелън Скарсгард и Емили Уотсън.  Забранената зона обаче привлича и някои, които търсят необичаен фон за свои снимки в лудо търсене на последователи в социалните медии. Крейг Мазин, създателят на драматичния сериал, призова хората да бъдат по-чувствителни към трагичното събитие.  „Чудесно е, че Чернобил вдъхнови вълна от туризъм в зоната на изключване. Но видях и снимките, които се въртят в социалните мрежи. Ако посетите Припят, не забравяйте, че там се е случила ужасна трагедия. Отнасяйте се с уважение към всички, които са пострадали и са се пожертвали.  Инстаграм потребител постави шлем на главата си и облече бяло палто в контролната зала на ядрената централа, където тестът за безопасност се е объркал преди 33 години, пресъздавайки трагедията в снимка. По-късно снимката е премахната от социалната мрежа.  Някои сe снимат, че докосват животните в радиоактивната зона, докато други седят на мебелите, които са изоставени, когато градът е бил евакуиран.  Хора се изправиха с усмивката пред виенското колело, което никога не е било използвано и някои дори се съблякоха полуголи по улиците на града-призрак.  Там все още има радиоактивни изотопи, но са в приемливи нива при излагане за ограничен период от време. Но не само аспектът на безопасността е причина за полемики в социалните мрежи - мнозина считат снимките за безчувствено направени.  Жена, инфлуенсър в инстаграм, е публикува снимки от Припят - гола, само по долно бельо. Един от коментарите под снимката гласи: „Тази снимка е неуважителна към хората, които са загубили живота си\".   Чернобил е мястото на най-тежката ядрена катастрофа в света, станала през април 1986 година. Тридесет и един души са били официално записани като убити, но оценките на жертвите варират от 4000 до 93 000 души. Без смелостта на онези, които рискуват живота си в последствие, т. нар. \"ликвидатори\" броят на жертвите е можел да се увеличи до милиони. Припят, на около 70 мили северно от столицата на Украйна Киев, е едно от най-замърсените места в света и е отворен само за туристи от 2011 г. насам, въпреки че може да бъде достъпен само като част от лицензирана обиколка.     ", "date": "2019.06.12", "title": "Бум на еротични и нестандартни фотосесии в Чернобилската забранена зона (Снимки)"}
{"url": "https://www.24chasa.bg/novini/article/7503504", "text": "Израелската армия е засякла безпилотен самолет, който е влязъл във въздушното пространство на Израел от Ливан, предаде Асошиейтед прес. Дронът се е върнал обратно в Ливан, добави тя без повече подробности. Израел многократно е обвинявал Иран, че вкарва безпилотни летателни апарати във въздушното му пространство от съседна Сирия. През февруари миналата година Израел каза, че е свалил въоръжен ирански дрон.", "date": "2019.06.12", "title": "Дрон от Ливан влезе в израелското въздушно пространство и се върна обратно"}
{"url": "https://www.24chasa.bg/novini/article/7503526", "text": "Турската централна банка днес запази основния си лихвен процент непроменен на 24 процента преди повторението на местните избори в Истанбул, предаде ДПА. Анализаторите не очакваха промяна след днешното заседание на централната банка на Турция по въпросите за паричната политика, което се състоя преди предстоящите на 23 юни избори в Истанбул, които бяха спечелени на 31 март от опозицията, но впоследствие бяха анулирани от Висшата избирателна комисия. Банката от дълго време е под натиск на пазарите за увеличение на лихвения процент. Президентът Реджеп Тайип Ердоган обаче често призовава централната банка да намалява нивата на лихвите, предава БТА. Последният път, когато лихвеният процент бе увеличен до 24 процента, бе през септември с цел да бъде овладяна инфлацията и да бъде подкрепена турската валута след рязкото й поевтиняване м. г. Годишната инфлация в Турция през май бе 18,7 процента, припомня ДПА. Турската лира загуби 40 процента от стойността си спрямо долара миналата година след търговски и дипломатически спор със Съединените щати. Оттогава лирата се стабилизира, но липсата на структурни реформи безпокои инвеститорите, отбелязва агенцията.", "date": "2019.06.12", "title": "Турската централна банка запази основния си лихвен процент непроменен"}
{"url": "https://www.24chasa.bg/novini/article/7503532", "text": "Холандският координатор по сигурността и антитероризма предупреди, че страната е уязвима от кибершпионаж и саботаж от различни държави, включително Китай, Русия и Иран, предаде Асошиейтед прес. В публикувания днес годишен доклад за киберсигурността националният координатор казва, че Холандия почти изцяло разчита на дигитализацията на услугите за управление на жизненоважна инфраструктура, а аналогови алтернативи липсват, и това прави страната уязвима за кибератаки, предаде БТА. В изявление на службата на координатора се посочва, че Холандия вече е предприела мерки за подобряване на киберсигурността, но се добавя, че \"предвид скоростта на развитията около нас, трябва да продължим напред с пълна пара\". Холандският министър на правосъдието и сигурността Фердинанд Граперхаус заяви, че правителството трябва да вземе допълнителни мерки за защита на страната от злонамерени държави или киберпрестъпници.", "date": "2019.06.12", "title": "Доклад: Кибератаки заплашват Холандия"}
{"url": "https://www.24chasa.bg/novini/article/7503538", "text": "Общо 659 души са покорили връх Еверест този пролетен сезон, съобщи Департаментът на туризма на Непал. 378 високопланински труженици, повечето от които шерпи, са помогнали на 281 алпинисти да стигнат до \"покрива на света\" откъм непалската страна на планината в периода 15-27 май, уточни ДПА. Стотици приключенци си поставят за цел да стъпят на най-високата точка на планетата, достъпна откъм Тибет и Непал, и на други хималайски върхове през благоприятния пролетен сезон между месеците май и юни. Тази година властите в Непал издадоха рекордните 381 индивидуални разрешения за изкачване на Еверест. Предишният рекорд беше постигнат през 2017 г. - 373, обобщи БТА. Досега около 5000 души са изкачили успешно \"покрива на света\", като над 300 са загинали в това опасно начинание. Тази година рязко скочи броят на жертвите, които взе планината в периода април-май, след като 11 алпинисти изгубиха живота си. ", "date": "2019.06.12", "title": "659 покориха Еверест пролетния сезон, рязко скочи броят на жертвите"}
{"url": "https://www.24chasa.bg/novini/article/7503515", "text": " В ДПС се обсъжда идеята да се въведе забрана за финансиране на партиите от чужбина и така да ограничим зависимостта им от външно влияние.   Сегашните ограничения, въведени след 2006 г. да отпаднат и да им се разреши да набират дарения от България.  С категоричното условие- те да са от икономически субекти, които са изрядни и с платени данъци. Самото финансиране да се подложи на граждански и обществен контрол, за да се гарантира прозрачност. Това заяви пред \"24 часа\" депутатът от ДПС Йордан Цонев. Запитан значи ли спирането на финансирането от чужбина, че ще спрат парите от известни чуждестранни фондации към българските партии, Йордан Цонев отвърна: \"Говорим за спиране на всякакво финансиране отвън\". Той определи днешното решение на парламента за намаляване на партийната субсидия от 11 лева на 1 лев за действителен глас като \"див популизъм, който ще има тежки последици за политическия живот\". И обясни, че предложението на ДПС между двете четения на закона ще бъде \"0 лева от бюджета и отворено финансиране от американски тип от ясни и прозрачни донори\". Що се отнася до контрола над разходите на политическите партии, Цонев е категоричен, че нивото на контрол върху разходите относно парите, получени от финансиране е възможно най-високото в държавата и в ЕС.", "date": "2019.06.12", "title": "Йордан Цонев: Защо да не забраним партиите да се финансират отвън?"}
{"url": "https://www.24chasa.bg/novini/article/7503577", "text": "Департаментът за информация и усъвършенстване на учители към Софийския университет \"Св. Климент Охридски\" организира на 13 и 14 юни семинар на тема \"Подготовка и квалификация на учителите - приоритети и нови възможности\". Това съобщи пресцентърът на висшето училище. На форума преподаватели от Софийския университет ще обсъдят с началниците на регионалните управления на образованието, с експерти от Министерството на образованието и науката, и с директори на училища приоритетите и новите възможности в подготовката и квалификацията на учителите. Работната среща се организира във връзка с изпълнението на проекта на МОН \"Квалификация за професионално развитие на педагогическите специалисти\", финансиран от оперативната програма \"Наука и образование за интелигентен растеж\". Ректорът на Софийския университет проф. Анастас Герджиков ще открие семинара утре от 13.30 ч. в столичния хотел \"Даунтаун\".", "date": "2019.06.12", "title": "СУ организира семинар за подготовката и квалификацията на учителите"}
{"url": "https://www.24chasa.bg/novini/article/7503583", "text": "На 13 и 14 юни държавният глава Румен Радев ще бъде на официално посещение в Унгария по покана на президента на страната Янош Адер, съобщават от прессекретариата на президентството. Българският президент и неговата съпруга Десислава Радева ще бъдат посрещнати с официална церемония от президента Адер и съпругата му Анита Херцег. В президентския дворец двамата президенти ще проведат среща „на четири очи“ и ще ръководят пленарните разговори между официалните делегации на България и Унгария, след което ще дадат съвместна пресконференция. Сред акцентите в разговорите на държавния глава в Будапеща ще бъдат актуални въпроси от регионалния, европейския и международен дневен ред, сътрудничеството в областта на отбраната и сигурността и миграцията, както и двустранните търговско-икономически отношения, инвестициите, туризма, културата и образованието. Президентите на България и Унгария ще обсъдят перспективите на държавите от Западните Балкани за интеграция в ЕС и НАТО. Освен разговорите с унгарския президент Янош Адер са планирани и срещи с министър-председателя Виктор Орбан, както и с председателя на парламента Ласло Кьовер. В Будапеща президентът и съпругата му ще проведат среща с представителите на българската общност в Унгария.", "date": "2019.06.12", "title": "Унгарският президент Янош Адер посреща утре Румен и Десислава Радеви в Будапеща"}
{"url": "https://www.24chasa.bg/novini/article/7503589", "text": "Полицейски служители в щата Луизиана се оплакаха, че алигатор е отхапал парче от тяхната патрулна кола, предава Асошиейтед прес. Служителите на реда били повикани на Магистрала номер 1 край Кадо Париш, след като автомобилисти забелязали алигатор да лежи на пътното платно, предава БТА. Пътните полицаи очаквали да пристигне на място специализиран екип за залавяне и преместване на влечугото. Но най-неочаквано алигаторът отворил паст и отхапал част от предната броня на патрулката, която е от пластмаса. Животното било дълго около 2,4 метра. В публикувана във Фейсбук снимка се вижда как алигаторът лежи в тревата редом с отхапаната част от колата.", "date": "2019.06.12", "title": "Алигатор отхапа парче от полицейска кола в Луизиана (Снимки)"}
{"url": "https://www.24chasa.bg/novini/article/7503590", "text": "Стоян П. е задържан под стража и обвинен в набиране на жена за развратни действия, съобщиха от прокуратурата. Искането е било на Районна прокуратура – Сливен. От април 2018 г. до май 2019 г. Стоян П. е набирал 27-годишна жена, като целял тя да бъде използвана за развратни действия – престъпление по чл.159А, ал.1 от НК. Според прокурора е налице обосновано предположение за това, че Стоян П. е извършил престъплението, в което е обвинен. Представителят на държавното обвинение смята, че обвиняемият може да се укрие или да извърши ново престъпление. Съдът прие мотивите на прокурора и задържа под стража Стоян П. Определението на Районен съд – Сливен може да бъде обжалвано пред Окръжния съд в града.", "date": "2019.06.12", "title": "Мъж ползва 27-годишна за разврат, задържан е под стража"}
{"url": "https://www.24chasa.bg/novini/article/7503640", "text": "Британската опозиционна Лейбъристка партия няма да допусне наследникът на премиерката Тереза Мей да води страната към \"катастрофален Брекзит\" без споразумение, каза днес говорителят й, цитиран от Ройтерс и БТА. \"Борис Джонсън и поредица от други претенденти за лидерство на управляващата Консервативна партия не крият, че са готови за напускане на Европейския съюз без споразумение. Съвсем ясно е, че това ще бъде съсипващо за британската икономика, и дори самото правителство стига до същия извод\", каза говорителят на лейбъристите. Лейбъристите ще се опитат да използват процедурно гласуване в Камарата на общините днес, за да се опитат да изземат контрола върху дневния ред на парламента на 26 юни, което да даде възможност на депутатите да внесат за гласуване законопроект, който да попречи на бъдещия премиер да прекъсне сесията на парламента, за да го заобиколи и да осъществи Брекзит без споразумение, отбелязва Ройтерс.", "date": "2019.06.12", "title": "Лейбъристите: Няма да допуснем човекът след Мей да донесе катастрофален Брекзит"}
{"url": "https://www.24chasa.bg/novini/article/7503086", "text": "Вчера в РУ- Нова Загора е съобщено за намерен в с. Каменово мъж с прострелна рана, съобщиха от пресцентъра на полицията. Пострадалият, на 27 години от същото село, е настанен за лечение в МБАЛ-Сливен, без опасност за живота. В резултат на проведените незабавни издирвателни действия, за извършеното престъпление е задържан 34-годишен. В дома му в селото са извършени процесуално-следствените действия под надзора на Окръжна прокуратура-Сливен. Иззето е ловно оръжие и боеприпаси, за които мъжът не притежава необходимото разрешително. Той е задържан за 24 часа. Работата по случая продължава. Образувано е досъдебно производство.", "date": "2019.06.12", "title": "Млад мъж простреля свой съселянин с незаконна пушка"}
{"url": "https://www.24chasa.bg/novini/article/7503089", "text": "Днес, 12.06.2019 г. Софийска градска прокуратура (СГП) повдигна обвинение на М.З. затова, че на 11.06.2019г. около 00,10ч. в гр. София, ж. к. „Надежда”, чрез взрив е повредил чуждо движимо имущество със значителна стойност- търговски обект- автомивка –престъпление по чл. по чл. 333, вр. чл. 330, ал. 3, вр. ал. 1 от НК. В рамките на по-малко от 12 часа полицейските служители при СДВР са установили извършителя на деянието. Същият е криминално проявен. С постановление на СГП лицето е задържано за срок до 72 часа с оглед внасяне в съда на искане за постановяване на мярка за неотклонение „задържане под стража“.", "date": "2019.06.12", "title": "Прокуратурата с обвинение за взрива в квартал „Надежда“"}
{"url": "https://www.24chasa.bg/novini/article/7503126", "text": "Какво би станало, ако хората предпочетат да се информират чрез роботи? Някои традиционни медии, както и стартъпи, залагат на чатботове - компютърни програми, които предават знания онлайн на свързани хора под формата на разговор. \"Случва ли ти се да лъжеш твой приятели?\", пита със смайли Джам своите \"приятели\" в приложението на Фейсбук за пращане на съобщения Месинджър. Джам е робот, който разказва истории за разясняване на актуалните събития и обогатяване на общата култура. Джам използва запитването си като повод да разкаже живота на писателя Ромен Гари, който измами литературните среди, като публикува творби под псевдоним. Тази чатбот медия е създадена преди около 3 години от френска стартъп компания и води разговори с около 150 000 души всеки ден, с множество емотикони, мемета и други гифове, на различни теми (култура, благосъстояние, околна среда, общество. . .). Подобно на приятел, който разказва анекдот, Джам може да говори за любимия си творец или за последните изследвания за ползата от закуската. \"Разговорът\", ако може да го наречем така, протича чрез въпроси с множество отговора, като роботът поема и въпросите, и отговорите. \"Предвид възможностите на тази технология, разговорът трябва да се води от бота, а не обратното, иначе нещата бързо ще станат ограничени\", казва Маржолен Гронден, която е един от създателите на Джам. Някои по-традиционни медии залагат на употребата на роботи, които да общуват с хора чрез \"разговори\", които са предварително написани от хора. Иначе казано, да използват алгоритъма като посредник между интернет потребителите и редакторите. 12 пъти повече кликвания Би Би Си от време на време включва такива диалогови боксове в свои статии, за да контекстуализира сложни теми, на принципа \"да научим повече\". Британската обществена медия също така програмира временни роботи в Месинджър, например по време на избори. \"Предложихме ускорен курс за разбиране на Брекзит, който имаше голям успех, с по един елемент на ден, без да губим времето на хората, без да се опитваме да се правим на интересни\", разказва Грант Хайнрих, програмист от \"Нюз лаб\", екипа за иновации на Би Би Си. \"Получаваме по-добри резултати с роботи, които питат публиката какво й е мнението. Например \"Смятате ли, че 15, 20 или 30 процента от хората са алкохолици?\" Това удвоява броя хора, които остават до края на разговора\", казва той. Този начин на общуване позволява на Би Би Си да създава различни групи от публиката, към които след това може по-специфично да насочи местни новини, например някакви изборни резултати. \"Хората, които получават ежедневния ни бюлетин чрез чатбота, кликват средно 12 пъти повече от тези, които получават имейл\", казва Грант Хайнрих. Маржолен Гронден пък има с Джам амбицията да намери жизнеспособен модел за медиите в момент, когато традиционният печат страда от спадащи рекламни приходи, които се пренасочват към гигантите в интернет. Нейната стартъп компания започнала да носи печалби от септември м. г. Тя прави проучвания за търговски марки или институции благодарение на анонимните данни на потребителите. Фирмата предлага създаване на съдържания за Джам и е развила дейност по предлагане на бяла марка (white label) за медии, които искат свой чатбот. \"Да се гордее с мен\" Макар че много новинарски сайтове са се сдобили с чатботове, не всички са развили своите до нещо повече от елементарни джаджи. Това е грешка, смята Емили Уитроу, която която ръководи тази дейност в онлайн медията за икономически новини Кварц. Според нея \"чатботът не е средство да привлечеш допълнителни потребители, а е медия сам по себе си\", със свои автори и собствено съдържание. От неговото начало през март 2018 г. екипът му проучва какво предпочита публиката и стигна до извода, че читателите най-много обичат да им се поставят предизвикателства за решаване. Освен ерудирани (и илюстрирани) разговори за паразитните насекоми или поезията на кърлинга, производителите на съдържание са се специализирали в проекти като научаване на медитативни практики, по-добра защита на данни или правене на хляб в домашни условия. \"Искаме да използваме изкуствения интелект за по-добро предоставяне на подходящите съдържания на потребителите, без никакви усилия от тяхна страна\", обясни Емили Уитроу. Засега тя е оставила настрана разпространението чрез колонки с домашни асистенти. \"Правихме някои опити с Алекса (домашния асистент на Амазон), но хората не държат непременно да слушат роботски гласове\", отбелязва тя, без обаче да се отказва напълно от идеята. Има едно важно ограничение: технологията трябва да е прозрачна, недоловима, за да може потребителите да имат усещането, че са установили отношения с робота. \"Хората ми казват: Знам, че е глупаво, знам, че не е наистина човек, но ми се иска роботът да се гордее с мен, очаквам с нетърпение да разговарям с него\", разказва Емили Уитроу. (БТА)", "date": "2019.06.12", "title": "Какво би станало, ако хората предпочетат да се информират чрез роботи?"}
{"url": "https://www.24chasa.bg/novini/article/7503128", "text": "Капитанът на кораба, който потопи преди две седмици туристическото корабче \"Русалка\" в река Дунав в Будапеща, беше пуснат под гаранция днес, предаде Ройтерс. При потъването на туристическото корабче загинаха 26 южнокорейски туристи и двамата унгарци от екипажа. Още четирима души са в неизвестност и са смятани за мъртви. Според прокуратурата 64-годишният украински капитан на по-големия кораб е бил задържан по подозрения в престъпна небрежност. Защитата на капитана заяви, че той е разстроен от станалото, но отрича да е допуснал грешка. Мъжът бе пуснат под гаранция от 15 милиона форинта (53 000 долара).", "date": "2019.06.12", "title": "Пуснаха под гаранция капитана на кораба, който потопи корабче в Дунав"}
{"url": "https://www.24chasa.bg/novini/article/7503123", "text": "Бившият кмет на столичния район \"Младост\" Петко Дюлгеров, подсъдим като посредник за подкуп заедно Десислава Иванчева и Биляна Петрова, е получил инфаркт. Това съобщи във фейсбук страницата си Десислава Иванчева, позовавайки се на свои източници. \"В момента Дюлгеров е в тежко състояние в болница и лекарите споделят, че е слабо контактен и едва говори. Спомняме си случая с Мишо Бирата. И се питаме дали когато се откажеш от показания, спуснати от прокуратурата и КПКОНПИ, получаваш инфаркт\", пише Иванчева. И добавя, че утре защитата на Дюлгеров ще иска по-лека мярка за неотклонение на Дюлгеров. Той сега е под домашен арест. През април Иванчева, Петрова и Дюлгеров бяха осъдени на първа инстанция за поискан подкуп в размер на 187 500 евро от предприемача Александър Ваклин. Те получиха съответно по 20, 15 и 12 г. затвор.", "date": "2019.06.12", "title": "Иванчева: Петко Дюлгеров е получил инфаркт, слабо контактен е!"}
{"url": "https://www.24chasa.bg/novini/article/7503154", "text": "42-годишен мъж от варненското село Дюлино е арестуван за незаконно притежание на огнестрелни оръжия. След денонощие в ареста му е повдигнато обвинение. При проверка в дома на мъжа са намерени и иззети карабина, гладкоцевна пушка и боеприпаси, които не са регистрирани. Установено че, че мъжът няма разрешително за носене, съхраняване и употреба на ловно или бойно оръжие. При обиска в дома на мъжа е намерено и иззето също немалко количество суха тревиста маса – 19,60 гр. марихуана.", "date": "2019.06.12", "title": "Арестуваха мъж от варненско село с боен арсенал"}
{"url": "https://www.24chasa.bg/novini/article/7503157", "text": "Косовският вицепремиер Енвер Ходжай заяви, че споразумение с Белград може да бъде постигнато до пролетта на идната година, съобщи Танюг. На базата на срещите, които имах в предишните няколко седмици, да не навлизам в подробности, очаквам, че диалогът между Косово и Сърбия ще приключи до края на 2019 г. или до март 2020 г. със споразумение за взаимно признаване, заяви Ходжай, цитиран от Клан Косова, предава БТА. Вицепремиерът твърди, че диалогът няма голяма връзка с това, което Белград ще получи. \"Той има връзка с това дали искаме знамето на Косово да се издигне в ООН или ще чакаме още десет години. Късните постижения на един народ не са постижения. Ако успеете да се присъедините към ООН през 2030 г., въпросът е каква тогава ще бъде организацията ООН и какъв ще бъде международният ред\", заяви Ходжай.", "date": "2019.06.12", "title": "Косовски вицепремиер: Споразумение с Белград може да се постигне до март 2020 г."}
{"url": "https://www.24chasa.bg/novini/article/7503165", "text": "БНТ е в практически фалит. Ситуацията е критична. Ние трябва да спасим БНТ. Това съобщи Емил Кошлуков - временно изпълняващ длъжността генерален директор на обществената телевизия, пред СЕМ. Той представи отчета си за програмната дейност и финансово състояние на Българската национална телевизия за периода март - май 2019 г., на извънредно заседание на Съвета за електронни медии по-рано днес. На практика това е времето, в което генерален директор на БНТ е Константин Каменаров, чийто мандат бе предсрочно прекратен през април заради влязла в сила присъда. \"Прогнозите са, че до края на 2019 г. бюджетният дефицит ще стане 44 млн. лева. В този отчетен период - за месеците март, април и май успяхме да спестим, да ограничим растежа на дефицита в размер на 8-9 млн. лева\", обясни Кошлуков. Откакто е и.д. генерален директор, той разваля договори, сключени от ръководството на телевизията, в порядъка на милиони. Това са договори за закупуване на програма, прекратени са реклами, които са вредни и опасни, спрени са съмнителни обществени поръчки, заради които БНТ е щяла да натрупа още дългове. По думите му най-скъпото външно предаване е \"Стани богат\", което успява да избие само 10% от разходите си с приходите от реклама. Наградният му фонд се поема от телевизията, но е факт, че това е и програмата с най-висок рейтинг на БНТ. Най-скъпото предаване, вътрешна продукция, е \"Референдум\" заради тежкия и скъп договор със социологическа агенция. Кошлуков е започнал преговори за отнемане на правата за продажбата на \"Под прикритие\" в чужбина. \"Това е неизгодна сделка, при която се оказва, че не БНТ трябва да получава пари, а дължи. Подготвил съм споразумението за прекратяване, като съм предупредил, че дори може да се обърна към ФБР, защото компанията е калифорнийска\", обясни той. Оказва се, че голяма част от средствата на обществената телевизия отиват за купуване на спортно съдържание. През 2018 г. се купуват правата за излъчване на зимната олимпиада в Южна Корея, олимпиадата в Токио, която ще е през 2020 г. \"Разходите значително се увеличиха, защото правата бяха продадени от олимпийските комитети на търговски организации, които да ги разпространяват\", обясниха от управителния съвет на обществената телевизия. \"БНТ е закупила световното първенство по футбол и не е успяла да покрие поне половината от разходите за това. БНТ 3 - каналът със спортно съдържание, е с най-скъпите зрители на планетата\", каза Кошлуков. Според него обществената телевизия трябва много внимателно да прецени своите разходи. Той даде и друг пример за много скъпо съдържание - филми с Чарли Чаплин, които са купени за стойността от 2,7 млн. лева. \"Изпратихме писмо до контрагента, с което му казваме, че прекратяваме договора. Той ни върна отговор, че ни обича и ни разбира, въпреки това ние заявихме, че спираме договора с него. Той ни каза, че толкова много ни обича, че дори ще ни даде безплатно да излъчваме сериала \"Октопод\", обясни Кошлуков. По думите му ситуацията в обществената телевизия е критична. \"Затова си позволявам да говоря за това. Поръчал съм правни и експертни анализи на договорите. В тях ще видите обезпокоителни решения. Дължим прозрачност на гражданите\", категоричен бе Кошлуков. Той обясни, че в БНТ дори се получило предупредително писмо от УЕФА, че ще спрат сигнала към БНТ на една от финалните срещи на турнира. На въпрос от Бетина Жотева, член на СЕМ, къде е бил през цялото това време, след като е бил програмен директор на БНТ 1, Кошлуков заяви, че никъде не е давал становища за купуване на каквато и да е програма. \"Не са искали това от мен. Това е в правомощията на ръководството на телевизията. Иначе нямаше да купуваме сериали на Чарли Чаплин на тази цена\", отговори Кошлуков. Той не е участвал и в решенията за купуване на спортно съдържание. \"Това е в дирекцията на Уляна Пръмова, тя е шеф на \"Информация\". Не са били длъжни да ме питат и за филмовата програма. Излиза, че Надя Костова (програмен директор на обществената телевизия от 4 декември 2017 г. - б.а.) е можела да си взема решенията сама\", обясни Кошлуков. Задълженията, за които БНТ е получила фактури и трябва да бъдат изплатени, са 27 млн. лева. А по договорите с НУРТС - частната компания, длъжна да излъчва обществената телевизия, вървят и лихви по просрочените задължения. \"Докато държавата няма строга концепция и ясни параметри за обществената телевизия, няма как да станат нещата. Все пак става въпрос за недофинансиране на една обществена телевизия\", заяви юристката Зина Трифонова, която е част от управителния съвет на БНТ. Много емоционално тя обясни, че е готова да си подаде оставката и сложи на масата ръчно написаната молба, която след края на заседанието на СЕМ връчи лично на Емил Кошлуков. \"До няколко месеца могат да паднат тези разходи. Трябва поредица от действия, за да се справим с кризата. Субсидирането от държавата е малко, но то е било такова и при предишни ръководства на телевизията, без да е имало такива чудовищни дефицити\", обясни Кошлуков. Бюджетът на телевизията за 2019 г. е 67,7 млн. лева. От обществената телевизия вече са изпратени две писма до финансовия министър - за увеличаване на финансовия дефицит и за спешно финансиране. \"Предполагам, че и следващият генерален директор ще търси помощта на държавата\", каза още той. Отчетът на Кошлуков ще бъде качен в интернет страниците на БНТ и на СЕМ, така че и кандидатите за поста генерален директор да са наясно с актуалната ситуация в телевизията. Те са общо седем - Сашо Диков, Сашо Йовков, Никола Тодоров, Стоил Рошкев, Явор Симов, Радостслав Главчев и самият Кошлуков. СЕМ ще посочи кой от тях ще заеме овакантения от Константин Каменаров пост на 5 юли.", "date": "2019.06.12", "title": "Кошлуков: БНТ вероятно ще задлъжнее с 44 млн. лева до края на годината"}
{"url": "https://www.24chasa.bg/novini/article/7503192", "text": "Районна прокуратура – Петрич е предала на съд Н. С., на 26 години, по обвинение за извършено блудство. На 24 февруари 2018 г. подсъдимият С. разбрал, че дванадесетгодишната Р. М. е на гости при сестра му и ще остане да пренощува при нея. Късно през нощта той отишъл на въпросното място в гр. Петрич, като заварил момичето спящо. Легнал до М. и запушил устата й с ръка, за да не вика. Свалил й дънките и долното бельо, след което осъществил в нея блудствени действия по възбуждане и удовлетворяване на полово желание без съвкупление. Останал в леглото с нея до сутринта, след което си тръгнал. Впоследствие малолетната Р.М. споделила за случилото се на майка си и баба си. Обвиняемият Н.С. бил привлечен към наказателна отговорност за извършеното от него престъпно деяние. Предстои делото да продължи в съда.", "date": "2019.06.12", "title": "Съдят мъж от Петрич за блудство с 12-годишна приятелка на сестра му"}
{"url": "https://www.24chasa.bg/novini/article/7503166", "text": "Парламентът одобри процедурните правила за избор на член на СЕМ. Единодушно, с 89 гласа \"за\" и без разисквания депутатите подкрепиха проекторешението на Комисията по културата и медиите, с което се определят правилата, условията и реда за предлагане на кандидати за член на СЕМ от квотата на Народното събрание, представянето и публичното оповестяване на документите и процедурата за избор. Изготвянето и приемането на правилата е в изпълнение на разпоредбите на Закона за радиото и телевизията и във връзка с изтичащия мандат на един от членовете на СЕМ от квотата на Народното събрание - Иво Атанасов. Процедурата предвижда Комисията по култура и медии да изслуша кандидатите на свое открито заседание, което се предава онлайн на сайта на парламента. Сред изискванията за кандидатите е да имат опит в областта на електронните медии, електронни съобщения, журналистика, икономика или право. Народният представител от ПГ на \"БСП за България\" Иван Ченчев заяви преди гласуването, че няма нищо притеснително. \"Правилата са добри\", увери той и изрази надежда Народното събрание да направи мъдър избор и да избере най-способния кандидат, а не най-удобния кандидат.", "date": "2019.06.12", "title": "Парламентът одобри процедурните правила за избор на член на СЕМ"}
{"url": "https://www.24chasa.bg/novini/article/7503193", "text": "При средна цена 85.96 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /13 юни/. Средната цена на пиковата енергия /9.00-20.00 ч./ e 102.54 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 69.38 лв. за мегаватчас. Най-ниската цена в рамките на днешната сесия, при утрешен ден на доставка, е 45.98 лв. за мегаватчас, достигната за 4.00-5.00 ч., а най-високата е 121.14 лв. за мегаватчас - за 20.00-21.00 часа. Данните от БНЕБ показват, че са продадени общо 20 366.30 мегаватчаса електроенергия. Енергийната борса вчера затвори при средна цена 86.00 лв. за мегаватчас. В сегмента \"пазар в рамките на деня\" за днес, 12 юни, БНЕБ отчита до момента общ търгуван обем от 423.60 MWh. Среднопретеглената дневна цена е 57.73 лева за мегаватчас.", "date": "2019.06.12", "title": "Енергийната борса затвори при средна цена 85.96 лв. за мегаватчас"}
{"url": "https://www.24chasa.bg/novini/article/7503153", "text": "Нова тв прекрати договорите на Миролюба Бенатова и Генка Шикерова от днес, като изказа и благодарност за тяхната работа. \"Нова Броудкастинг груп\" е предложила възможност на двете журналистки, както и на Марин Николов да работят на авторски договори с гарантирано възнаграждение и допълнителна финансова и техническа обезпеченост за производството на материалите, разказаха от екипа на телевизията. Бенатова и Шикерова  обаче не са откликнали на предложението за преговори, затова и договорните им отношения с Нова тв са прекратени. Марин Николов в момента е в отпуск. \"Нова тв прекрати трудовия ми договор като репортер и автор на рубрика по своя инициатива и по начин, определен от нея\", каза Миролюба Бенатова пред \"24 часа\". Според близки до освободената журналистка не й е предлагана \"техническа обезпеченост за производството на материалите\", трябвало да ги \"произвежда\" с екип извън телевизията, каквато практика за репортери не съществува.", "date": "2019.06.12", "title": "Миролюба Бенатова и Генка Шикерова освободени от Нова тв (Обновена)"}
{"url": "https://www.24chasa.bg/novini/article/7503217", "text": "Пороен дъжд наводни мазетата в сградата на Многопрофилната болница за активно лечение в Девин. Причината е покачване на нивото на водата по канализационната система и достигането и близо до главното електрическо табло, предаде  Екип на пожарната в града е отводнил сградата. Заради обилния дъжд, придружен с бурен вятър, снощи е било повалено дърво на пътното платно в центъра на Смолян. Пожарникари са го отстранили.", "date": "2019.06.12", "title": "Пороен дъжд наводни мазетата на болницата в Девин"}
{"url": "https://www.24chasa.bg/novini/article/7503085", "text": "Възможно е да сме сами във Вселената - броят на планетите, които могат да поддържат извънземен живот, е много по-малък, отколкото се смяташе досега, пише в. \"Ю Ес Ей тудей\", позовавайки се на американски астрономи. \"Представете си обитаема зона с условия за сложен живот, дефинирана като безопасна за богати екосистеми, каквито се срещат на Земята. Резултатите от нашето изследване показват, че комплексни екосистеми като земните не могат да съществуват в повечето региони на традиционно дефинираната обитаема зона\", казва съавторът му Тимъти Лайънс, биогеохимик от Калифорнийския университет-Ривърсайд. Какъв е проблемът? Оказва се, че отлагането на токсични газове в атмосферите на повечето планети ги прави негодни за познатия ни комплексен живот, предава БТА. По традиция търсенето на планети, способни да поддържат извънземен живот, е съсредоточено основно върху т.нар. обитаема зона - условна област на повърхността на планета с налична вода в течно състояние. Според настоящото изследване обаче, въпросните планети могат да поддържат само базов живот - едноклетъчни микроби, но не и сложни създания като животни, които включват всичко - от прости гъби до хора. Така че дори на много от тези планети да има вода в течно състояние, атмосферите на повечето от тях са токсични. \"За да поддържа вода в течно състояние в периферията на конвенционална обитаема зона, на планетата ще са необходими десетки хиляди пъти повече въглероден диоксид, отколкото има днес на Земята. Това е много над нивата, считани за токсични за човека и животинския свят на нашата планета\", казва ръководителят на изследването Едуард Швитерман от НАСА. Следователно само около една трета от откритите около 4000 \"обитаеми\" планети могат да поддържат сложни форми на живот. Резултатите са показателни за това колко рядка и специална е нашата планета и колко е важно да бъде опазена. \"Доколкото ни е известно, Земята е единствената планета във Вселената, способна да поддържа човешки живот\", казва Швитерман.", "date": "2019.06.12", "title": "Учени: Съвсем малко планети може да са обитаеми за извънземни"}
{"url": "https://www.24chasa.bg/novini/article/7503223", "text": "Кметът на Видин отмени обявената първа степен за защита на населението при високи води на река Дунав, съобщиха от общината. Градоначалникът Огнян Ценков е издал заповед за отмяна на обявената първа степен за защита на населението, след като нивото на реката падна под 750 сантиметра.  Водният стоеж на Дунав в участъка на град Видин е 722 см, с тенденция към намаляване. С документа се отменя влезлият в сила първи етап - \"Повишено внимание\" от Общинския план за защита при бедствия, издаден на 6 юни, след като нивото на реката премина 750 сантиметра. Днес и областният управител Албена Георгиева отмени първият етап \"Повишено внимание\" по поречието на реката в областта. Напоителни системи ЕАД - клон Видин ще продължи по собствен план отводняването на залетите участъци в низините, а директорът на РД ПБЗН - Видин ще отмени измерване на нивото на река Дунав при рейката на град Видин от служителите на оперативния център, информират от областна администрация.", "date": "2019.06.12", "title": "Огнян Ценков отмени първа степен на защитата при високи води на Дунав"}
{"url": "https://www.24chasa.bg/novini/article/7503234", "text": "Може би е необходимо, за всички ни, да има допълнителни познания, допълнителни обучения, за това как да разпознаваме такива случаи. Това заяви министърът на образованието и науката Красимир Вълчев в коментар за случая с 16-годишния ученик от Пловдив, който беше задържан във връзка с тероризъм, предаде БТА. Министърът отбеляза, че за съжаление, в съвременното общество сме изложени на такива рискове, но хубавото е, че в случая родителите са подали сигнала. \"Трябва да се реагира във всеки един случай, всеки, който забележи, трябва да реагира\", заяви образователният министър. Красимир Вълчев коментира, че \"не можем да бъдем всевиждащи, но можем да реагираме на всеки един случай\". Той говори по въпроса за 16-годишния ученик от Пловдив на конференция за дуалното образование.", "date": "2019.06.12", "title": "Вълчев: Трябват познания и обучения как да се разпознават случаи като този от Пловдив"}
{"url": "https://www.24chasa.bg/novini/article/7502902", "text": "Американският посланик в Атина Джефри Паят заяви, че САЩ и Гърция работят заедно за това Северна Македония възможно по-скоро, още тази година, да започне преговори за членство в Европейския съюз, съобщи Танюг. Паят не коментира дали гръцката опозиционна Нова демокрация и нейният лидер Кириакос Мицотакис, ако победят на предсрочните парламентарни избори в Гърция на 7 юли, ще уважават клаузите на Преспанското споразумение със Северна Македония, но каза, че се надява на бъдещо изграждане на отношенията на Гърция с останалите страни от Западните Балкани. Посланикът добави, че ролята на гръцкото правителство и гръцкия бизнес представлява стълб на стабилността в отношенията със страните от Западните Балкани и като такава е от ключово значение, предаде БТА. Паят изтъкна общите интереси на САЩ и Гърция в по-широк регион, където съществуват многобройни предизвикателства в бъдеще. Той говори за ролята, която Китай играе в Европа и ролята на Русия, която, както каза, е \"икономически отслабена, но с амбиции да предизвика вреди\". Също така той напомни, че от голямо значение както за Гърция, така и за САЩ е Турция да остане част от западните институции, \"независимо от провокативните стъпки на Анкара\".", "date": "2019.06.12", "title": "САЩ и Гърция работят за начало на преговори на ЕС със Северна Македония"}
{"url": "https://www.24chasa.bg/novini/article/7502926", "text": "Полицаи от Първо РУ в Пловдив задържаха 40-годишен, заплашил ги с газов пистолет. Около 5.30 часа вчера служителите реагирали на сигнал за силна музика и стрелба с оръжие от жилище на ул. \"Славееви гори\". На адреса входната врата отворил мъж, който насочил пистолет срещу униформените, които бързо го обезоръжили и му щракнали белезниците. Тестът с дрегер установил, че той е под въздействие на алкохол над 1,8 промила. С протокол нерегистрираното газовото оръжие е иззето. Мъжът е в ареста за 72 часа.", "date": "2019.06.12", "title": "Пловдивчанин в ареста, извадил пистолет срещу полицаи"}
{"url": "https://www.24chasa.bg/novini/article/7502924", "text": "Министерският съвет взе решение в проекта на Закон за държавния бюджет на Република България за 2020 г. да не бъдат включвани нови инвестиционни проекти, които да бъдат финансирани с държавни заеми и/или с издаване на държавни гаранции. Основанието за това е, че няма постъпили от ресорните министерства нови проектни предложения по реда на Наредбата за условията, на които трябва да отговарят инвестиционните проекти, финансирани с държавни заеми, и проектите, кандидатстващи за финансиране с държавна гаранция, и за реда за тяхното разглеждане. С това решение ще се осигури последователност при прилагането на мерките за подобряване на бюджетната позиция на фона на продължаващата фискална консолидация и за спазване на фискалните цели, предвидени в Средносрочната бюджетна прогноза за 2020-2022 г. Правителството реши и в проекта на Закона за държавния бюджет за следващата година да бъде предвидена възможност за издаване на държавна гаранция по споразумение между Международната банка за възстановяване и развитие и Фонда за гарантиране на влоговете в банките за осигуряване на достъп на Фонда до инструмент за условно финансиране в размер до 350 млн. eвро.", "date": "2019.06.12", "title": "През 2020 г. няма да има нови инвестиции, финансирани с държавни заеми"}
{"url": "https://www.24chasa.bg/novini/article/7502734", "text": "Цената нивите се е увеличила средно за страната с 12,6% през 2018 спрямо 2017 г. - или от 870 на 980 лв. за декар, показват данни на статистическия институт.  Средната цена като цяло на един декар земеделска земя достига 941 лв., което е със 7.9% повече в сравнение с 2017 година - от 872 на 941 лв./ дка. Цената на постоянно затревените площи обаче намалява с 16,8%. През 2018 г. най-висока e цената на земеделската земя в Североизточния район - 1345 лв. на декар. По принцип земята там е най-скъпа, тъй като е плодородна и площите са големи. Увеличение на цената е отчетено в Северния централен район - с 39,5%, и в Южния централен район - с 22,7%. Намаление има в Югозападния район - с 53,4%, в Северозападния - с 4,5%, и в Североизточния район - с 4%. Средната цена на рентата на един декар наета/арендувана земеделска земя достига 48 лв., което е с 4.3% повече спрямо 2017 година. Увеличението при нивите нивите е с 6,4% - от 47 на 50 лв./дка. Най-висока е цената за един декар наета или арендувана земеделска земя в Североизточния район - 69 лева. Увеличение на цената има във всички статистически райони с изключение на Южния централен.", "date": "2019.06.12", "title": "Цената на нивите се вдига с 12,6% за година"}
{"url": "https://www.24chasa.bg/novini/article/7502939", "text": "Правителството одобри проект на допълнително споразумение към Споразумение за предоставяне на доброволна целева вноска между Министерството на външните работи на Република България и УНИЦЕФ, одобрено с РМС № 676 от 08.11.2017 г. Така срокът на Споразумението от 2017 г. ще бъде удължен до края на 2019 г. и в рамките на одобрените по проекта 174 000 щатски долара. Удължаването на срока ще позволи на УНИЦЕФ да завърши успешно всички предвидени дейности и да постигне поставените цели в Споразумението, като ще бъде продължена дейността на малкия дом от семеен тип във Ванадзор, създаден по проекта. В пилотния за Армения проект този дом от семеен приютява до 10 деца, лишени от родителски грижи. Допълнителното споразумение ще даде възможност на Министерството на труда и социалната политика на Армения да включи от 2020 г. издръжката на дома в бюджета си.", "date": "2019.06.12", "title": "България помага на проект на УНИЦЕФ за деца без родителски грижи в Армения"}
{"url": "https://www.24chasa.bg/novini/article/7502948", "text": "Задържан е мъж, нанесъл побой и ограбил възрастен жител на село Белащица, съобщиха от пловдивската полиция. Издирването му е започнало на 1 януари т.г. след подаден сигнал на тел. 112, че около 18 часа предната вечер 86-годишният човек бил нападнат с удари в дома си и насила са му отнети 200 лева. Пострадалият е бил настанен в болница с различни наранявания. Извършителят е от Първомай, на 34 г., известен за кражби и грабежи. В ареста е за 72 часа.", "date": "2019.06.12", "title": "Арестуваха апаш, пребил и ограбил дядо в пловдивско село"}
{"url": "https://www.24chasa.bg/novini/article/7502958", "text": "Служители на полицията и пожарната в Троян издирват 75-годишен мъж от Априлци, съобщават от областната дирекция на МВР в Ловеч. Мъжът е тръгнал за риба от дома си с личния си автомобил и от вчера е с неустановено местонахождение.                                                                                                                                                                                                                                                                                                                       ", "date": "2019.06.12", "title": "Издирват изчезнал възрастен рибар в Троян"}
{"url": "https://www.24chasa.bg/novini/article/7502957", "text": "Обвиняем за блудство с дванадесетгодишно момиче чрез употреба на сила е изправен на подсъдимата скамейка, съобщиха от държавното обвинение. Районна прокуратура – Петрич е предала на съд Н.С. (на 26 години) по обвинение за извършеното от него престъпление. На 24.02.2018 г. подсъдимият С. разбрал, че дванадесетгодишната Р.М. е на гости при сестра му и ще остане да пренощува при нея. Късно през нощта той отишъл на въпросното място в Петрич, като заварил момичето спящо. Легнал до М. и запушил устата й с ръка, за да не вика. Свалил й дънките и долното бельо, след което осъществил с нея блудствени действия по възбуждане и удовлетворяване на полово желание без съвкупление. Останал в леглото с нея до сутринта, след което си тръгнал. Впоследствие малолетната Р.М. споделила за случилото се на майка си и баба си. Обвиняемият Н.С. бил привлечен към наказателна отговорност за извършеното от него престъпно деяние. Предстои делото да продължи в съда.", "date": "2019.06.12", "title": "Мъж блудства с малолетна със сила, съдят го"}
{"url": "https://www.24chasa.bg/novini/article/7502975", "text": "Министър-председателят Бойко Борисов, министърът на отбраната Красимир Каракачанов и началникът на отбраната генерал Андрей Боцев пристигнаха на учебен полигон \"Ново село\", за да наблюдават тактическите занятия на военнослужещите от състава на многонационален батальон в рамките на националното учение с международно участие „Ответен удар – 2019 г.“. Военнослужещите ще отработват задачи в съвместни действия по отбрана и контранастъпление. В тактическото учение с бойни стрелби на учебен полигон „Ново село“ участват над 800 военнослужещи от въоръжените сили на България, Албания, Гърция, Северна Македония и САЩ.", "date": "2019.06.12", "title": "Борисов и Каракачанов гледаха учението \"Ответен удар\" на полигон \"Ново село\" (Видео)"}
{"url": "https://www.24chasa.bg/novini/article/7502989", "text": "ОДМВР Монтана отчита положителна тенденция към намаление на криминалните престъпления и увеличение на тяхната разкриваемост през месец май на настоящата година. През месеца на територията на област Монтана са регистрирани 96 криминални престъпления, спрямо 176 за месец май на предходната година - наблюдава се спад от 45%. Процентът на разкриваемост е 23,96%, ръст от 5,21%/. Престъпленията против собствеността бележат значителен спад от 52% /май 2019 г. - 35, при май 2018 г. - 74./. При кражбите се наблюдава значително намаление от 55%./ 28 срещу 63 за май 2018 г./. През месеца са регистрирани 4 измами, при 3 – за 2018 г. Запазва се нивото на престъпленията против личността – 11 за май 2019 г., при същия брой за предходната година. През месеца няма регистрирано умишлено убийство. Извършен е един грабеж. Посегателствата спрямо МПС са 2, при 6 – за 2018 г. През месеца са иззети 105,2 кг нарязан тютюн, без необходимия по закон български акцизен бандерол. С цел противодействие на битовата престъпност с участието на служители от Зонално жандармерийско управление - Монтана са проведени съвместни 21 специализирани полицейски операции в населените места. Мобилните полицейски екипи са осъществили 24 срещи с представители на местната власт и населението в малките населени места. Проведени са 5 специализирани полицейски операции срещу незаконната миграция, при които не са открити незаконно пребиваващи граждани от трети страни и мигранти. По време на изборите за членове на Европейски парламент служителите на ОДМВР Монтана са извършили проверки на 22 сигнала за нарушения, свързани с изборния процес. Съставени са 17 предупредителни протокола и са образувани 2 досъдебни производства.", "date": "2019.06.12", "title": "Намалява битовата престъпност в Монтанско"}
{"url": "https://www.24chasa.bg/novini/article/7502911", "text": "Тийнейджъри в Германия учат по-малки ученици как да действат безопасно и разумно в интернет, пише БТА.  Експерти смятат, че е необходимо те да бъдат подготвяни как да се защитават от онлайн тормоз, сексуални хищници или фалшиви новини. Над две трети от децата в Германия имат смартфони до 11-годишна възраст и подобно на връстниците по целия свят много от тях са стресирани от огромния брой съобщения, които получават, и не знаят как да постъпват с неподходящи и навреждащи публикации. Като се има предвид, че много родители и учители нямат цифрови умения и не могат да усетят какво значи да си израснал със смартфон, германските власти са решили, че образованието между самите ученици е най-добрият подход.  Тийнейджърите се превръщат в медийни скаути за подготовка на малките ученици. Един ден неотдавна 18-годишната Шантал Хюбен се изправи пред група петокласници и ги прикани да обсъдят програмата за съобщения WhatsApp. Повечето от тях я използват, за да участват в групов чат на своя клас. Те обсъдили тормоза в киберпространството и кой материал е подходящ за публикуване. \"Мнозина всъщност още не си дават сметка какво въздействие могат да имат техните съобщения върху другите\", казва Хюбен, облечена изцяло в черно, с изключение на белите маратонки. \"Ние ги учим да не публикуват нищо лично в чата на класа, да не пращат снимки, които са на други хора, и да не обиждат никого\". Срещата в средното училище \"Борбек\" в западния германски град Есен е част от обширна програма, при която тийнейджъри учат по-малки ученици как да действат безопасно и разумно в интернет. Когато станат по-големи, те също така участват в семинари по въпроси, свързани с авторските права в медиите и съобщенията със сексуално съдържание, а в края на осми клас полагат изпит за получаване на ламинирано \"мобилно разрешително\", което им позволява да използват своите смартфони в определено време в училище. Изпитът включва 10 въпроса с избиране на отговор от няколко възможности. В един от тях се пита какво да направиш, когато някой изпрати по снапчат смущаваща снимка, принадлежаща на съученик. Отговорът, разбира се, е да не препращаш снимката на други. В \"Борбек\", което има около 1000 ученици и е смятано за едно от най-модерните училища в Германия, когато става дума за преподаване на цифрови умения, има 32 ученици, които преподават в програмата \"Медийни скаути\". \"Ние сме и ученици, затова сме като приятели и примери за подражание за по-малките деца, което определено ги мотивира да се учат от нас\", казва Хюбен. С тази програма Германия изпреварва много други страни, в които \"медийните умения\" често се преподават от учителите и се отнасят повече до това как да се четат или гледат новинарските медии, отколкото до личното влияние. Тя е създадена през 2011 г. от обществените власти в западната провинция Северен Рейн-Вестфалия. В Германия образованието се управлява от 16-те отделни провинции в страната и сега 11 от тях са създали подобни програми в стотици училища. В Северен Рейн - Вестфалия засега 766 училища участват в програмата за медийни скаути. Над 3120 гимназисти са обучени за скаути, а около 1500 учители действат като наставници, за да помагат на децата да израстват като зрели граждани на кибернетичния свят. \"Би било прекрасно, ако във всяка гимназия има медийни скаути\", каза Свен Хулвершорн от управлението по медийните въпроси в западногерманската провинция, което ръководи програмата за медийни скаути. \"Още не сме стигнали дотам, но работим по това.\" Наред с обучаването на децата как да се справят с ежедневното напрежение от цифровите комуникации, експерти в Германия са съгласни, че е необходимо те да бъдат подготвяни как да се защитават от онлайн тормоз, сексуални хищници или фалшиви новини. \"Първоначално имахме пълна забрана на телефоните в нашето училище\", обясни учителката Вера Сервати, която е наставник на медийните скаути в гимназия \"Борбек\". \"В действителност обаче медиите са основен елемент от живота на учениците. Ако училищата не им помагат да се оправят с медиите, а родителите също не оказват никаква помощ, тогава как децата да се научат да се отнасят отговорно към цифровия свят?\" Програмата е по-добре развита, отколкото в много други страни. В Съединените щати много училища не подкрепят напълно обучаването на ученици от ученици по въпросите на социалните медии, казва Лиз Колб, която преподава образователни технологии в Мичиганския университет. Федерална програма изисква училищата в САЩ да преподават подходящо поведение в интернет, но това се прави от учителите и макар някои училища да предлагат обучаване на ученици от ученици, то не е в такъв мащаб като в Германия. \"Училищата до голяма степен търсят свои начини, защото всъщност няма твърда разпоредба да имат определен учебен план или конкретни цели\", каза Колб от САЩ. \"Това определено е необходимо и училищата виждат, че е необходимо, просто не знаят как да го вкарат в и без това препълнения учебен план, който имат.\" В гимназия \"Борбек\" медийните скаути преподават по няколко часа на петокласниците как да не позволяват Уотсап да обсеби живота им. Наред с практични хитрости като изключване на настройките, позволяващи на изпращача да разбере дали съобщението е прочетено, по-големите ученици също така разговарят с петокласниците за това да се научат как да си почиват от своите смартфони. След края на семинара на Хюбен 11-годишният Симон Шаренберг изглеждаше успокоен. Той каза, че често се чувства погълнат от стотиците съобщения, които получава всеки ден по Уотсап, повечето от тях от съученици в груповия чат на класа. Той се чувствал длъжен да ги следи всичките от страх да не изпусне важна информация за домашните или училищните дейности. Шаренберг каза след семинара за WhatsApp, че се чувства по-уверен да си почине от съобщенията. \"Ще оставя телефона си в кухнята, когато се прибера у дома от училище\", каза той, обяснявайки новата си стратегия. \"Преди да си легна, ще проверя всички съобщения. Ще отговоря обаче, само ако наистина смятам, че е необходимо.\"", "date": "2019.06.12", "title": "Тийнейджърите в Германия учат малките как да се пазят от сексуални хищници в нета"}
{"url": "https://www.24chasa.bg/novini/article/7502977", "text": "Хората не са единствените, които могат да се поболеят от любов. Женските риби от вида Amatitlania siquia от семейството на цихлидите са дълги едва няколко сантиметра, но понякога страдат от натежало сърце. Когато са разделени от партньорите си, люспестите дами проявяват признаци на песимизъм, апатия и любовна мъка, съобщи Франс прес, позовавайки се на резултатите от изследване на специалисти от университета на Бургундия. Рибите от вида Amatitlania siquia, обитаващи главно Южна Америка, сформират трайни моногамни двойки. Партньорите заедно строят гнездото си и си помагат в отглеждането на потомството. В първото по рода си изследване френските специалисти са демонстрирали емоционална привързаност към партньора при различен от човека вид, предава БТА. За целите му учените първо са приучили рибки да различават по цвета на капака и да отварят кутийки, които съдържат храна или са празни. В последвали тестове специалистите са установили, че женските риби, които са разделени от партньорите си, проявяват признаци на песимизъм, апатия и любовна мъка, и отделят повече време, за да изследват кутиите или изобщо не им обръщат внимание. Женските, които са оставени в компанията на своите избраници, са се справили по-бързо със задачите - свидетелство за оптимистичен подход в присъствието на партньора. Специалистите имат голямо желание да проучат колко трае любовната мъка при рибите. Това обаче означава двойките да бъдат разделени за дълго време, което поражда етични въпроси.", "date": "2019.06.12", "title": "И рибите страдат от любов"}
{"url": "https://www.24chasa.bg/novini/article/7502997", "text": "Председателят на Европейския съвет Доналд Туск предупреди днес, че засега няма необходимото единодушие сред държавите в ЕС за започване на преговори за присъединяване със Скопие и Тирана в следващите дни. Предвижда се Съветът на ЕС да обсъди въпроса другата седмица на заседание в Люксембург, предаде БТА. Не искам да предричам решенията, но направихте всичко, което се очакваше от Вас, обърна се Туск към македонския президент Стево Пендаровски в съвместно изявление пред медиите. Държавата Ви даде всички правилни сигнали на страна кандидат за присъединяване към ЕС. Не всички държави от ЕС са готови за решение в следващите дни. Вярвам, че има само едно решение - за начало на преговорите със Скопие и Тирана, както препоръча Европейската комисия. Въпросът не е дали, а кога. Предпазлив съм, защото постигането на единодушие отнема повече време, отколкото би ми се искало, обобщи Туск. По неговите думи споразуменията на Северна Македония с България и Гърция са исторически и служат за пример. Няма съмнение, че мястото на Вашата страна и на целия регион е в ЕС, добави той. Македонските граждани заслужават възможност да изградят честно европейско общество, заяви президентът Пендаровски. Той определи доклада на ЕК с препоръката за начало на присъединителни преговори като \"най-добрия досега\" и отбеляза, че комисията не е поставяла допълнителни условия. Бяхме посочени като светъл пример за региона. Споразуменията с Атина и София премахнаха пречките пред нас. Имаме слабости и ни остава още много работа. Постигаме повече, когато пред нас стоят ясни задачи, а за решаването им най-доброто средство е преговорният процес, добави македонският държавен глава.", "date": "2019.06.12", "title": "Туск: Няма единодушие за начало на преговори със Скопие и Тирана"}
{"url": "https://www.24chasa.bg/novini/article/7502993", "text": "В последните 24 часа световните медии разпространяват новината за интригуващо откритие, направено от тъмната страна на Луната. То се състои от мистериозна метална маса под най-големия кратер на земния спътник. Металната аномалия е пет пъти по-голяма от най-големия остров на Хаваи, пише Intelligencer. Според скорошното проучване на учените от Baylor University откритата маса най-вероятно съдържа следи от метали от древен сблъсък с астероид, които тежат около 2,1 квинтилиона килограма, предава  . Откритието се намира на около 230 км. от Южен полюс-Ейткън, един от най-големите кратери в Слънчевата система и най-старият на Луната – на 4 млрд. години. Диаметърът на басейна Южен полюс-Ейткън се оценява на 2500км. и той се намира от „тъмната страна” на Луната. Там се приземи и китайският луноход Chang’e 4 по-рано през януари. Според изследването, публикувано от учените в Geophysical Research Letters, за произхода на металното „петно” съществуват две теории. Първата хипотеза е свързана с теорията, че голямо небесно тяло с размерите на Марс се сблъсква със Земята и магмата, която се разпръсква от нашата планета формира естествения ни спътник. Металната маса може да е остатък от миналото на Луната, когато повърхността ѝ е била океан от магма. Екипът от Baylor University обаче е по-склонен да подкрепи другата теория, която предполага, че металната маса е останала от големия астероид, образувал басейна Южен полюс-Ейткън. Мистериозната метална формация е открита благодарение на данните от мисията на НАСА - Gravity Recovery and Interior Laboratory. „Басейнът Южен полюс-Ейткън е една от най-изумителните природни лаборатории, където можем да изучаваме древните сблъсъци между небесните тела в Слънчевата система. Процеси, които са формирали планетите и луните, които познаваме днес”, казва Питър Джеймс, съавтор на изследването.", "date": "2019.06.12", "title": "Откриха огромна метална маса на тъмната страна на Луната"}
{"url": "https://www.24chasa.bg/novini/article/7502996", "text": "Отбелязването на двадесетата годишнина от влизането на силите на НАТО на територията на Косово и пристигането по този повод в Прищина на бившия президент на САЩ Бил Клинтън и останалите официални лица от тогавашната американска администрация потвърждават, че \"престъпниците се връщат на местопрестъплението\", заяви днес директорът на канцеларията за Косово в сръбското правителство Марко Джурич, предаде Танюг. Джурич определи тържествата в Прищина днес като \"бал на вампирите\", като каза: \"ако мен питате, това е бал на вампири и според мен престъпниците се връщат на мястото на престъплението - и Уесли Кларк, и Бил Клинтън\", каза Джурич, цитиран от БТА. Пред телевизия Пинк той показа карта, на която се вижда етническата структура в Гниляне и Прищина преди 1999 г. и след това, когато на практика там вече няма сърби. \"Това днес празнуват представители, които казват за себе си, че са представители на демокрацията и борци за човешки права\", каза Джурич. Директорът на службата за Косово в сръбското правителство изтъкна още, че в Косово до юни 1999 г. е имало 372 444 неалбанци, от които над 239 000 сърби, а след интервенцията на НАТО в областта тя е била напусната от 56 процента от представителите на неалбанските общности.", "date": "2019.06.12", "title": "Марко Джурич за визитата на Клинтън в Косово: Престъпниците се връщат на местопрестъплението"}
{"url": "https://www.24chasa.bg/novini/article/7503005", "text": "За мен е изключителна чест да бъда домакин на високи гости като вас – младите български възрожденци. Възрожденците не са само в миналото, има ги днес, ще ги има и в бъдеще – с тези думи вицепрезидентът Илияна Йотова посрещна в президентската институция ученици от софийските клубове „Млади възрожденци“. Това съобщиха от прессекретариата на президентството Вицепрезидентът благодари на Общобългарския комитет „Васил Левски“ и на всички учители, които с всеотдайност възпитават в българските деца родова памет, общобългарски и общочовешки ценности, учат ги на любов към род и родина. „Зная колко е трудно днес да привлечете и задържите интереса на децата, да ги откъснете от телефона и таблета“, подчерта Илияна Йотова. „Скъпи деца, помнете, че сте наследници на славни герои. Бъдете горди със своята родина България – държава с над 13-вековна история, съхранила и разпространила славянската писменост и култура“, заяви вицепрезидентът. Председателят на Общобългарския комитет „Васил Левски“ Васил Василев изказа благодарности на вицепрезидента Йотова за подкрепата за развитието на инициативата „Млади възрожденци“. „Патронажът ви се превърна в мощен стимул за развитието на клубовете и броят на децата в тях вече надхвърля 5000 в цялата страна“, изтъкна Васил Василев.", "date": "2019.06.12", "title": "Ученици от софийските клубове „Млади възрожденци“ гостуваха на Йотова (Снимки)"}
{"url": "https://www.24chasa.bg/novini/article/7503014", "text": "Един лев на действително получен глас ще вземат партиите от държавата от 1 юли. Това реши парламентът, който прие на първо четене промени в Закона за държавния бюджет. Досега субсидията бе 11 лева на глас, а орязването й бе поискано лично от премиера Бойко Борисов. 117 депутати от ГЕРБ, \"Обединени патриоти\" и \"Воля\" подкрепиха промяната. 90 от БСП и ДПС гласуваха против. Дебатите по темата бяха бурни и се превърнаха в разправия за това коя партия как си управлява парите. Никой в ГЕРБ няма желание българската демокрация да се олигархизира. Предложението ни е направено с преценка на всички рискове, че ако не бъдат финансирани от държавата, партиите ще се финансират от други среди, но ни омръзна да ни обвиняват в чорбаджийство, че сме пазители на субсидията и разпределяме средства, обясни Тома Биков от ГЕРБ. Той напомни, че парите от субсидията не се делят между партийните членове и депутатите, а отиват основно за предизборни кампании и то главно за медийни пакети. БСП е за намаляване размера на субсидията, но това да не застрашава функционирането на партиите, както ще стане с предложението за 1 лев, заяви зам.-шефът на червената група Драгомир Стойнев. Според него промяната на модела застрашава демокрацията. Обричате партиите не само да не бъдат независими, но и да изчезнат въобще. Александър Иванов от ГЕРБ пък цитира Айнщайн - Лудост е да правиш едно и също нещо и да очакваш резултат, аргументирайки така тезата си, че след като БСП е докарала държавата два пъти до фалит, няма как да се очаква да управлява добре партийната си каса. Сметната палата ни проверява, няма как да се изпразва нерегламентирано касата ни, скочи в отговор Стойнев. И попита колко е лихвата по депозита на ГЕРБ в банката. Нула, отвърна му Иванов. Нашите пари могат да бъдат видени, вашите - не, затова има притеснения, че изчезват, допълни пък Биков. И напомни, че БСП издържа телевизия, а ГЕРБ - не, затова имала спестявания. Орязването на субсидията на 1 лев е вакханалия с две цели - да се притисне основната опозиция до стената и връщане на член 1 от конституцията - само една партия да управлява, скочи червеният Румен Гечев. Той напомни, че БСП поиска всички партии, които имат спестени средства в банка до 3 юни, да ги върнат на държавата. ГЕРБ има членски внос колкото за бог да прости, събрали са 100 хиляди годишно, как се издържат, че и успяват да спестят, попита той. И напомни, че БСП събира около 1 милион от членски внос. Открили сме, че има банки, в които парите да бъдат съхранявани и контролирани, а не в някакви чекмеджета и после да се чудим къде са отишли, отвърна Биков. И призова червените да се дисциплинират финансово и да си издържат партията нормално, а парите да си държат в банка. Субсидията на партиите е около 50 милиона годишно - в пъти по-малко от къщичките на управляващите, продължи после Гечев. И попита кои ще са тези фирми, които ще се разпишат, че дават пари на опозицията. Те ще бъдат смазани първо с малката, после с голямата бухалка, притесни се соцдепутатът. Йордан Цонев от ДПС пък остро критикува, че подобно предложение се прави без обществен дебат, без консултации между партиите и без разчети коя е най-точната сума. Той напомни как и защо в годините назад се е взело решението партиите да се финансират от държавата и какви законови ограничения са били направени, за да се скъса връзката им с бизнеса и със сивия сектор. Парите от бюджета се харчат абсолютно прозрачно от политическите сили, нивото на контрол у нас е може би най-високото в ЕС, но ние имаме вина, че не обяснихме това на хората на референдума преди 3 г., скара се Цонев на колегите си. Според него, ако ще се намалява субсидията, трябва да се промени въобще модела на финансиране на партиите. По-рано днес колегата му Делян Пеевски поиска от името на ДПС субсидията да е нула лева, а да се въведе американския модел на финансиране на партиите - с дарения. Да, партиите вземат повече пари, отколкото трябва и фактът, че не всички ги изхарчват, доказва това, каза пък Искрен Веселинов от ОП. Според него обаче 1 лев е недостатъчен за всички партии, с изключение на ГЕРБ. Той поиска в закона да се разпишат ясно как ще се финансират партиите и да има ясни гаранции, че те няма да правят компромиси с бизнес субектите. От 1 юли лишавате партиите от субсидия, а те ще трябва да връщат пари на държавата заради чиновническа грешка, критикува пък Юлиан Ангелов от ВМРО. Според него трябвало да се даде възможност на всяка партия да направи реорганизация на финансиите си и тогава да връща на държавата. Защото иначе ще ги фалираме, предупреди депутатът. Трябва да осъществим на партиите нормално съществуване, защото, докато си играем игрички, можем да загубим крехката си демокрация, допълни той. В момента виждаме сценарий като във филма \"Да разлаем кучетата\", за да се отвлича вниманието от проблемите в държавата, скочи пък Таско Ерменков от БСП накрая, в обяснение на отрицателен вот. Против съм опита да се унищожат 30 г. от историята на България, когато се въвежда демокрацията и многопартийната система, която сега се прави опит да бъде заменена с олигархична диктатура, каза той. И обвини ГЕРБ в \"последен опит за политически преврат\".", "date": "2019.06.12", "title": "Един лев на глас субсидия за партиите от 1 юли, решиха депутатите"}
{"url": "https://www.24chasa.bg/novini/article/7503012", "text": "БНР и НДК дължат милиони на Столична община от неплатен данък сгради и такса смет. Настоявам за спешна проверка на задълженията на БНТ и Главното мюфтийство. Това казва в своя позиция до медиите столичният общински съветник, председател на групата „Патриоти за София\" в СОС и член на ръководството на ВМРО, Карлос Контрера. Негова справка е показала, че БНР не е плащало от години данък сгради и такса смет. А радиото далеч не е единственият бенефициент на бюджета, който има такива дългове. Ето защо Контрера настоява за законодателни промени, които да гарантират събираемостта на дължимите данъци от юридическите лица на бюджетна издръжка. С неизплащането на задълженията към общината те ощетяват не само бюджета, но честните данъкоплатци, подчертава Контрера. По думите му са необходими сериозни промени в Закона за местните данъци и такси, в Закона за публичните финанси по отношение на юридическите лица на бюджетна издръжка. Стават много злоупотреби. Масово не се плащат данъци и такса смет на общините и то от структури на държавно финансиране. Например БНР дължи над 1,8 млн. лв. на Столична община за данъци и такса смет, НДК - над 2 млн. лева за данъци и такса смет. В момента никой не знае колко точно дължат на общината различни институции, които се захлебват здраво от държавния бюджет, коментира още Констрера. Поводът е постановление на Софийска градска прокуратура, с което се отказва образуване на наказателно производство за престъпления по чл. 254а от НК. Карлос Контрера подаде сигнал с искане за разследване на БНР защо пет години не е плащало задълженията си към Столична община, след като разполага с целева субсидия, която се превежда на радиото ежегодно от държавата. Председателят на „Патриоти за София\" в СОС заявява, че съветниците от ВМРО ще поискат информация за дължими, но неплатени данъци и такси за БНТ, НДК и Главното мюфтийство, за които също има сведения, че от години хитруват и не си плащат задълженията. В същото време общината харчи милиони левове да им извозва отпадъците и да чисти, което се плаща с парите на изрядните столичани и бизнеса, пише още Контрера.", "date": "2019.06.12", "title": "Контрера от ВМРО срещу БНР и НДК: Дължат милиони на Столична община"}
{"url": "https://www.24chasa.bg/novini/article/7503026", "text": "Инж. Никола Добрев излиза от управлението на КЦМ. Вече има нов Съвет на директорите на КЦМ 2000 АД като негов председател е главният изпълнителен директор Румен Цонев, съобщи  . На тази позиция инж. Добрев бе от началото на 2013 година. Като мотив за рокадата инж. Цонев посочи изтичане на 5-годишния мандат. От Съвета на директорите се оттегля и инж. Найден Михайлов. Сега СД вече е в състав Румен Цонев – председател на СД и главен изпълнителен директор, Розин Ангелов – заместник-председател на СД , Стоян Пехливанов – член , Атанас Марински – член и Иван Добре в – член.", "date": "2019.06.12", "title": "Никола Добрев се оттегля от КЦМ"}
{"url": "https://www.24chasa.bg/novini/article/7502947", "text": "Новият главен прокурор да е горял в прокуратурата, да има доверието на хората в системата и да няма общо със задкулисие и политици. Да е ръководител, администратор и визионер. Кристален човек, който да не стои само в София. Такъв профил на наследник на Сотир Цацаров представи прокурор Владимир Николов от Асоциацията на прокурорите в България. \"В прокуратурата има достойни хора за следващ главен прокурор\", обяви Николов, който напрактика повтори мнението на членове на Висшия съдебен съвет, че наследникът на Цацаров трябва да е прокурор или следовател. Досега главни прокурори са били хора от научните среди, от адвокатурата и от съда. Прокурор Николов заяви, че главният прокурор трябва да осигури усещане за независимост както на пострадали при престъпление, така и на обвиняеми в престъпление, без значение дали те са първият или последният човек в държавата. \"Щитът и мечът да действат по един и същи начин\", каза Николов. Мария Павлова, която е представител на Камарата на следователите в България и бивш служебен правосъден министър, каза, че иска следващият главен прокурор да познава системата отвътре, а \"не 2 г. да се чуди централизирана ли е, или не\". Тя хвърли топката във ВСС и по-конкретно в прокурорската му колегия, която да умува за критерии за независимост на номинираните кандидати. Павлова недоумява защо министърът на правосъдието Данаил Кирилов няма се възползва от правото си да номинира. Кандидати могат да издигат поне 3-ма членове на прокурорската колегия на ВСС. Тя се състои от 11 души, т.е. могат да се излъчат 3 номинации. Калин Калпакчиев от Съюза на съдиите в България обяви, че Асоциацията на прокурорите може да предложи кандидати за главен прокурор на ВСС, както преди години съдийската организация предложила на парламента 2 кандидатури за главен съдебен инспектор. Прокурор Николов обаче не възприе идеята на съдия Калпакчиев. \"Не асоциацията да излиза със свои кандидатури, а да помогне на ВСС с измерителите, които да опишат критериите за избор на кандидати\", каза президентът.", "date": "2019.06.12", "title": "След среща с Радев: Новият прокурор №1 да е кристален човек, който да не стои в София (Видео)"}
{"url": "https://www.24chasa.bg/novini/article/7503024", "text": "Новинарските организации са изправени пред предизвикателството на технологичните гиганти и са дестабилизирани заради по-общата липса на доверие, но те имат един много по-дълбок проблем - повечето хора не искат да плащат за онлайн новини. Констатацията е на Института на Ройтерс* за изследване на журналистиката. Бързо ускоряващият се мобилен интернет и смартфоните предизвикаха истинска революция в областта на поднасянето на новините и разрушиха бизнес моделите на много новинарски организации през последните 20 години, което доведе до спад в приходите, до съкращения и до поемане на контрола от една компания върху друга. Масовата миграция на рекламите към американските технологични гиганти, като Фейсбук, Гугъл и Амазон, засегнаха постъпленията, докато повече от половината от населението на света сега има достъп до новини чрез интернет връзка. Дали обаче хората наистина ще плащат за новини? Институтът на Ройтерс за изследване на журналистиката казва в годишния си доклад за дигиталните новини, че повечето хора не биха плащали за онлайн новини и че през последните шест години има само малко увеличение на съотношението на хората, които искат да плащат за това, пише БТА. Дори сред онези, които плащат, има така наречената \"умора от абонамента\" - мнозина са отегчени от това, че от тях се иска да плащат за толкова много различни абонаменти. Много хора ще предпочетат да плащат за филми или музика вместо да плащат за новини. Така че някои медийни компании ще пропаднат. \"Няма индикации, че мнозинството от хората са готови да плащат за онлайн новините, въпреки че мнозина признават, че информацията в интернет е често пъти поразителна и объркваща\", казва Ник Нюман, старши научен сътрудник в Института на Ройтерс. \"Някои от най-големите марки вече показаха, че са способни да привличат голям брой платени абонати, но пътят напред ще бъде осеян с повече предизвикателства за други\" собственици на медии, допълва той. Въпреки че много новинарски организации ограничават безплатния достъп до информации и някои отчитат увеличаване на дигиталните абонаменти, има малка промяна в съотношението на хората, плащащи за онлайн новини, като изключим ръста в периода в САЩ между избирането на Доналд Тръмп за президент и неговото встъпване в длъжност през 2016-2017 г. В Съединените щати онези, които плащат за новини онлайн, вероятно са висшисти и заможни - вестниците \"Ню Йорк таймс\", \"Уолт стрийт джърнъл\" и \"Вашингтон пост\" се справиха добре в цифрово отношение. Остава си обаче фактът, че около 40 процента от новите дигитални абонаменти на \"Ню Йорк таймс\" са за кръстословици и готварски рубрики, казва Институтът на Ройтерс, като се позовава на статия на \"Вокс\". Във Великобритания около една трета от анкетираните казват, че избягват новините заради Брекзит. Хората, гласували за излизане от ЕС, заявяват, че са избягвали новините, защото те ги натъжават, и допълват, че не могат да разчитат, че новините са верни. Тоест във Великобритания не е имало увеличаване на интереса към новините в резултат на Брекзит. Нетфликс, Епъл и Амазон В момент, когато се борят за повече приходи, новинарските организации са изправени пред нарастваща заплаха от доставчиците на услуги в света на шоубизнеса като Нетфликс (Netflix), Спотифай (Spotify), Епъл мюзик (Apple Music) и Амазон прайм (Amazon Prime). \"В някои държави също така е възможно да настъпва умора от абонаментите, като мнозинството от хората предпочитат да харчат ограничения си бюджет за развлечение (за Нетфликс или Спотифай) вместо за новини\", казва Нюман в доклада. \"Не е изненадващо, че новините са доста назад в списъка в сравнение с други услуги като Нетфликс и Спотифай - особено за по-младата половина от населението\", допълва той. Запитани какъв медиен абонамент ще изберат, ако имат възможност само на един за следващата година, едва 7 процента от хората под 45 години казват, че ще изберат абонамент за новини. Докладът на Института на Ройтерс показва, че 37 процента ще предпочетат онлайн видеото, а 15 процента - онлайн музиката. Новинарските агрегатори (компютърна програма, която интегрира новините от множество новинарски източници в интернет) също изчакват удобна възможност за действие: Епъл Нюз плюс предлага единичен абонамент за достъп до някои топ издания, включително \"Тайм\", \"Атлантик\", \"Ню Йоркър\", \"Вог\", \"Уолстрийт джърнъл\" и \"Лос Анджелис таймс\". Това може да лиши издателите от пряка връзка с потребителите, ограничавайки информацията, с която те разполагат, за да направят целевото рекламиране по-ефективно и по-полезно. \"Въпреки по-големите възможности за платено съдържание е по-вероятно осигуряването на повечето комерсиални новини да остане безплатно за употреба, да бъде зависимо от нискодоходното рекламиране, да е един пазар, в който големите технологични платформи ще държат повечето карти\", казва Нюман. \"Тогава надпреварата за внимание ще бъде по-ожесточена, а журналистическата репутация ще бъде по-изложена на риск и диверсифицираните потоци на приходи и умните стратегии ще бъдат от най-критично важно значение за оцеляването\", допълва той.  * * * * * * * * * * * * * * * Институтът на Ройтерс за изследване на журналистиката е изследователски център към Оксфордския университет, който следи медийните тенденции. Фондация \"Томсън Ройтерс\", филантропско подразделение на Томсън Ройтерс, финансира института на Ройтерс.", "date": "2019.06.12", "title": "Кой ще плаща за онлайн новините?"}
{"url": "https://www.24chasa.bg/novini/article/7503044", "text": "Руската полиция задържа днес най-малко 400 души на протест в Москва, призоваващ за наказване на полицаите, замесени в предполагаема инсценировка срещу журналиста Иван Голунов, предаде Ройтерс, като се позова на организацията ОВД-Инфо. Сред задържаните е блогърът Алексей Навални, каза негова говорителка, цитирана от Франс прес. Вчера полицията оттегли свързаните с наркотици обвинения срещу Голунов. Това беше необичаен ход на властите, сблъскали се с гнева на неговите поддръжници, според които той е станал жертва на инсценировка заради своята журналистическа дейност, отбелязва БТА. Привържениците му обаче решиха да протестират въпреки предупреждението на властите, че демонстрацията им ще бъде незаконна.", "date": "2019.06.12", "title": "Арестуваха над 400 протестиращи в Москва по случая с Голунов, сред тях и Навални (Снимки)"}
{"url": "https://www.24chasa.bg/novini/article/7503046", "text": "Антрополози от Мичиганския университет установиха, че една от причините за изчезването на цивилизацията на маите са кръвопролитните военни конфликти, съобщи Физ.орг. До този извод специалистите са стигнали, след като изследвали трофейни черепи, открити в гроба на воин при разкопки в древното селище Пакбитун в Белиз, както и други артефакти, предава БТА. По думите им, откритите черепи са носени на врата като висящо украшение. Те са показвали заслугите на воините, които са победили врагове. Известно е, че в древното селище на маите Яксчилан има релеф, изобразяващ местен управник, който носи трофеен череп на пояса си. Подобни военни украшения са изобразени също върху други релефи и керамични съдове от 8-ми или 9-ти век. Учените смятат, че традицията да се носят черепи свидетелства за военни стълкновения и насилие. Войната между северните и южните управници бързо довела до упадък на южните градове в равнините. В края на първото хилядолетие селището Пакбитун било в упадък, а политическите центрове на маите на полуостров Юкатан започнали на доминират. Предметите на изкуството от региона по-често изобразявали кръвопролития, убити врагове и човешки останки. Причините за изчезването на цивилизацията на маите, която просъществувала около две хилядолетия, досега не са изяснени. През 9-ти век маите започнали да напускат построените от тях каменни селища в низини в Гватемала, Белиз и Хондурас. Това се обяснява с изчерпване на природните ресурси, климатични промени или поражение във война с друга цивилизация.", "date": "2019.06.12", "title": "Експерти: Маите са изчезнали и заради войни"}
{"url": "https://www.24chasa.bg/novini/article/7503050", "text": "Румънска журналистка от независима платформа е подала жалба в полицията, след като вчера е била заплашена по телефона от неизвестно лице, което я предупредило, че \"ще й откъсне главата\", ако продължи да пише за вътрешните дела на църквата и за това какво правят свещениците, пише в. \"Адевърул\". Диана Ончою от независимата платформа Dela0.ro сътрудничи на проекта \"Да бъде светлина\" и от няколко месеца разследва сексуални злоупотреби в теологичната семинария в Хуш, окръг Васлуй (Североизточна Румъния). Според колегите й от проекта \"Да бъде светлина\" заплахата, отправена директно към Ончою, е предупреждение към целия екип репортери, предава БТА. \"От месеци се полагат сериозни усилия да се попречи на документалната работа на репортерите на \"Да бъде светлина\" по въпроса за злоупотребите в Хуш. Ще ги разгласим всичките с времето. Ще научите за съществуването и функционирането на адска система на съучастие, в която са замесени силови институции на румънската държава, работейки в полза на интересите на Румънската православна църква\", заявиха от проекта \"Да бъде светлина\". Румънската патриаршия реагира по случая чрез говорителя си Василе Бънеску. Той отхвърли всяко свързване на Румънската православна църква със заплахите, отправени към журналистката Диана Ончою, и изрази надежда, че \"ако това е вярно\", авторът им ще бъде открит своевременно от властите.", "date": "2019.06.12", "title": "Заплашват да откъснат главата на румънска журналистка, разследваща църквата"}
{"url": "https://www.24chasa.bg/novini/article/7503071", "text": "Европейската комисия съобщи днес, че не се налагат допълнителни мерки, в случай че Великобритания напусне ЕС без споразумение. Комисията отбеляза, че това заключение няма да се промени, независимо на каква дата британската страна може да се оттегли от Общността без договорка. ЕК уточнява, че ако раздялата настъпи без договор, Лондон ще трябва да реши три основни задачи, преди да може да пристъпи към преговори с ЕС за бъдещите отношения, предава БТА. Тези открити въпроси са свързани с правата на гражданите на ЕС, заселили се във Великобритания преди оттеглянето на страната от Общността, вноските в общностния бюджет, прилагането на споразумението между Лондон и Дъблин за ирландската граница. В последните дни кандидатът за следващ председател на британската Консервативна партия Борис Джонсън заплаши, че страната му няма да плати дължимите 40-45 милиарда евро към бюджета на ЕС.", "date": "2019.06.12", "title": "ЕК: Няма нужда от нови мерки, ако Великобритания напусне ЕС без сделка"}
{"url": "https://www.24chasa.bg/novini/article/7503069", "text": "Двадесет години след като първите войски на НАТО влязоха в Косово след въздушни бомбардировки, които продължиха 78 дни, 3500 войници на западния военен съюз продължават да бъдат на територията, на която конфликтът все още не е решен, пише британският \"Гардиън\", цитиран от Танюг и БТА. В текста, който е озаглавен \"Все още необходима: НАТО отбелязва 20 години в Косово\", вестникът пише, че силите КейФОР се държат като \"трета резерва\" до местната полиция и ЕС, с изключение на сръбския православен манастир Дечани от 14 век, който е охраняван от войски на НАТО. Войници на НАТО патрулират по улиците и те са предимно невъоръжени екипи за връзка с местната общност, които, както отбелязва вестникът, извършват и друга несложна дейност като измерване на температурата в Прищина и останалите главни населени места. САЩ, чиито войници са най-много в мисията - 600, сериозно обмислят да намалят своето присъствие в Косово, пише още изданието. \"Гардиън\" припомня, че интервенцията на НАТО започна с бомбардиране на Сърбия - вторият случай, когато алиансът се ангажира от основаването си през 1949 г. /първият път бе в Босна/, отново против сръбските сили. С бомбардировките западните сили заставиха сръбските войски да се изтеглят през юни 1999 г. и тогава 50 хиляди войници, водени от британеца Майк Джаксън, влязоха на територията на Косово. Почти 10 години след това бе провъзгласена независимостта на Косово, която Русия и Китай продължават да не признават и неотдавна с общи усилия попречиха на Прищина да се присъедини към Интерпол, пише още британският вестник.", "date": "2019.06.12", "title": "\"Гардиън\": НАТО отбелязва 20-годишно присъствие в Косово"}
{"url": "https://www.24chasa.bg/novini/article/7503070", "text": "Влошено е качеството на водата заради наличието на бактерии в четири населени места в Пернишка област, съобщи Регионалната здравна инспекция /РЗИ/. В обществени чешми в трънските села Дълга лука и Стайчовци и в радомирското Червена могила са открити колиформи и ешерихия коли, като в Дълга лука е имало и ентерококи. В пробите, взети от чешмата с минерална вода в радомирското село Долни Раковец, е констатирано наличието на колиформи и клостридиум перфрингенс, предаде БТА. Специалисти от РЗИ са връчили на \"ВиК\"-Перник и на кмета на с. Долни Раковец предписание за провеждане на задължителни хигиенни и противоепидемични мерки. Кметовете на Трън и Радомир са били задължени да поставят информационни табели на обществените чешми. В трънското село Забел продължава да се доставя бутилирана вода за питейни нужди, след като преди две години бе установено наличие на повишена алфаактивност.", "date": "2019.06.12", "title": "Бактерии в обществени чешми в четири села в Пернишка област"}
{"url": "https://www.24chasa.bg/novini/article/7503087", "text": "Масовото изоставяне на СИРИЗА от гласоподавателите от средната класа изтъква \"Файненшъл таймс\" като причина за вероятното изборно поражение на премиера Алексис Ципрас на предстоящите парламентарни избори в публикация, цитирана от гръцката телевизия Скай и БТА. Британският икономически вестник отбелязва, че гърците от средната класа \"бяха ударени тежко от рязкото увеличение на данъците\" и в резултат не могат да бъдат убедени от слабото икономическо възстановяване при Алексис Ципрас. Според гръцки анализатори разликата с Нова демокрация (в проучванията - б.ред.) е твърде голяма, за да бъде компенсирана във времето, което остава до изборите на 7 юли. Кореспондентката на \"Файненшъл таймс\" коментира, че Ципрас се е показал като \"умел прагматик, като изостави огнената си реторика в рамките на няколко месеца\", обърна резултата от референдума през 2015 г., отхвърли предложението на (финансовия министър Янис) Варуфакис за връщане към драхмата и отстъпи пред суровите фискални мерки, които наложиха кредиторите. В статията се отбелязва, че въпреки международните похвали за Преспанския договор, премиерът \"предизвика гнева на мнозина гърци с неуспеха си да изпълни обещанието си за справяне с преплитането на политическите и икономическите интереси\". В заключение публикацията казва, че болката от изборното поражение за СИРИЗА ще бъде смекчена от обстоятелството, че партията вече се е утвърдила като стабилна сила в гръцката политика. Изказва се и очакването, че Ципрас ще остане начело на СИРИЗА, не на последно място защото няма съперник с достатъчна подкрепа.", "date": "2019.06.12", "title": "\"Файненшъл таймс\": Средната класа изостави Ципрас"}
{"url": "https://www.24chasa.bg/novini/article/7503250", "text": "Борис Джонсън даде днес старт на кампанията си да наследи Тереза Мей като лидер на Консервативната партия и премиер на Великобритания, предаде Ройтерс. Той обеща да изведе страната от Европейския съюз на 31 октомври, като предупреди разединената си партия, че \"забавянето означава поражение\". 54-годишният бивш външен министър, който е смятан за фаворит да спечели започналата надпревара за партиен лидер, близо три години, след като поведе кампанията за излизане на Великобритания от ЕС, похвали добрата форма на британската икономика, обеща да доведе докрай оказалия се толкова болезнен процес за Брекзит и да преодолее отчаянието, настъпило в страната, предаде БТА. Докато той говореше пред сградата на Кралската инженерна академия в центъра на Лондон, силен мъжки глас от множеството го апострофира: \"Майната ти, Борис!\". \"След три години и два пропуснати крайни срока, ние трябва най-после да напуснем ЕС на 31 октомври. Аз не се стремя към Брекзит без споразумение и не мисля, че ще се стигне до нещо подобно, но е въпрос на отговорност да се подготвим с всички сили и сериозност за изход без споразумение. Удивително е някой изобщо да предлага да се лишим от този изключително важен инструмент в преговорите\", подчерта Джонсън. Той се самоизтъкна като човека, който може да осъществи Брекзит на практика, да спечели следващите парламентарни избори за Консервативната партия и да предотврати идването на опозиционната Лейбъристка партия на власт. Джонсън подчерта, че страната може да му има доверие да бъде неин премиер и че ще продължи характерния си стил да говори прямо и да назовава публично нещата с истинските им имена, защото това е, което публиката иска. Той се извини за евентуални обиди, които е причинили заради избора си да думи в миналото, но изрази убеждение, че избирателите не искат политиците да говорят с недомлъвки. Той се опита да избегне темата за употребата си на наркотици в миналото с аргумента, че хората искат да се постави фокус върху онова, което правителството може да направи за тях, по време на кампанията за избор на нов лидер. Такъв въпрос обаче все пак му беше зададен във връзка с негово интервю от 2007 г., в което каза, че е опитвал кокаин. Джонсън отново посочи, че хората искат фокусиране върху реалните проблеми. \"Мисля, че всичко останало честно казано, крие опасност да ни отклони от пътя\", отговори той. Броени минути след като Джонсън говори, неговият съпартиец и финансов министър Филип Хамънд каза, че не вярва Джонсън, ако спечели най-високия пост, да успее да изведе Великобритания от ЕС до 31 октомври.", "date": "2019.06.12", "title": "Борис Джонсън се зарече: След 3 г. най-после ще напуснем ЕС на 31 октомври"}
{"url": "https://www.24chasa.bg/novini/article/7503251", "text": "Специализираната прокуратура влезе в офис сграда на жълтите павета в София, на метри от Народното събрание, видя репортер на \"24 часа\". Разследващите пристигнаха в късния следобяд. В сградата има офиси на \"Алфа финанс холдинг\", свързана с бизнесмена Иво Прокопиев, показа наша проверка. Той е подсъдим със Симеон Дянков и Трайчо Трайков заради продажбата на ЕРП-тата, където посредник беше друга негова фирма - \"Булброкърс\". Тя обаче е на друг адрес. Срещу Прокопиев се води и друго разследване - за пране на пари, свързано с приватизацията на \"Каолин\". То е в Софийската градска прокуратура. Предпирятието беше приватизирано през 90-те, след това придобито от \"Алфа финанс Холдинг\", а през 2012 г. продадено на немски инвеститор. \"24 часа\" научи, че разследването на спецпрокуратурата също е свързано с продажбата на \"Каолин\".", "date": "2019.06.12", "title": "Спецпрокуратурата влезе в бизнесцентър, където офиси има Иво Прокопиев (Снимки)"}
{"url": "https://www.24chasa.bg/novini/article/7503259", "text": "Китай започна нова кампания за налагане на онлайн цензура, като блокира в своето интернет пространство още уебсайтове на чуждестранни медии и спря профили в социалните мрежи, предаде Ройтерс, като се позова на държавната информационна агенция Синхуа. Усилията са предприети от миналия месец съвместно от китайското кибернетично управление, министерството на промишлеността и информационните технологии, бюрото за обществена сигурност и пазарния регулатор. Кампанията ще продължи до края на годината и ще наказва и разобличава уебсайтове, които извършват \"незаконни и престъпни дейности\", не \"изпълняват своите задължения\" за вземане на мерки за безопасност или са замесени в кражба на лична информация, предаде БТА. Напоследък Китай спря определени уебсайтове и профили в социалните медии. Интернет страниците на няколко чуждестранни медии, включително вестниците \"Вашингтон пост\" и \"Гардиън\", не са достъпни от края на миналата седмица. По този начин те се прибавиха към списъка от блокирани сайтове, сред които и този на Ройтерс. Китайското онлайн издание за финансови новини wallstreetcn.com каза в понеделник, че е спряло своя уебсайт и мобилно приложение по искане на властите, но не даде подробности какви правила може да е нарушило. Напоследък бяха спрени също така различни профили в социалните медии, включително такива, които публикуват деликатни в политическо отношение материали и финансови новини.", "date": "2019.06.12", "title": "Китай с нова кампания за онлайн цензура - блокира сайтове и профили в социалните мрежи"}
{"url": "https://www.24chasa.bg/novini/article/7503272", "text": "Над 500 деца, сред които и българчета, работят нелегално в Солун. Това сочат данните от проучване на гръцката неправителствена организация \"Арсис\", оповестено в Световния ден за борба с детския труд. Гръцките медии нарекоха тези деца \"днешните роби\". В рамките на пет месеца от неправителствената организация са анкетирали деца в Солун. От общо 550 запитани - 94 са от България и от Албания. Повечето дори се страхували да си кажат името, предава  . Реално тези деца живеят на улицата. Контролират ги престъпни групи, които често ги държат гладни и упражняват върху тях физическо насилие. Децата предимно просят, мият коли по 12 часа в бензиностанциите, продават нелегално цигари, а дори и наркотици. Много работят и селскостопанска работа, тежка дори и за възрастните. Към организацията \"Арсис\" има специалисти с български език. Те оказват помощ в рамките на възможностите на организацията, с храна и с дрехи, настаняват децата в защитени домове. Работят също съвместно с полицията, с прокуратурата и с Агенцията по закрила на децата. Стотици са малолетните мигранти, принудени да се трудят в тежки условия. Това са деца, пристигнали в Гърция без родители, лесна жертва на групи, дори от свои сънародници. Поставени да растат при такива условия, често преди още да навършат пълнолетие, много от тези деца вече са с няколко престъпления, споделят опита си юристите към \"Арсис\" и съветват хората да не дават пари на просещите на улицата, защото те не получават нищо от това, а да им купят храна или да им дадат дрехи. Днес по повод Световния ден за борба с детския труд в центъра на Солун се провежда акция, която цели да обърне внимание на обществото върху проблема. Доброволци към организацията с детски маски и с написани на тях имена на деца, пострадали от експлоатация, раздават на минаващите детски рисунки. На тях пише: \"Теб събуждали ли са те рано сутрин да отиваш на работа, когато си бил дете? Не, нали?! Не подкрепяй детския труд!\".", "date": "2019.06.12", "title": "Над 500 деца, сред тях и българчета, работят нелегално в Солун"}
{"url": "https://www.24chasa.bg/novini/article/7503348", "text": "Близо 30 години след обединението на Германия населението на бившите комунистически райони в източната й част е спаднало до най-ниското си равнище от 1905 г., показва ново изследване, цитирано от ДПА и БТА. В същото време повече хора когато и да било живеят в Западна Германия, която след Втората световна война се развиваше по капиталистически модел и на практика прие Източна Германия в системата си след падането на Берлинската стена. \"Трайното въздействие на следвоенното разделение в Германия е нещо, което масовата общественост напълно подценява, дори и днес\", каза авторът на изследването Феликс Рьозел от Института за икономически изследвания. По оценка на изследването през 2019 г. в Източна Германия живеят 13,6 милиона души - колкото през 1905 г. Затова пък населението на Западна Германия е нараснало повече от двойно до 68 милиона души, спрямо 32,6 милиона души в началото на 20-и век. \"Въпреки че равнищата на доходите и на безработицата в източната и западната част постепенно се доближават едно до друго, числеността на населението на двете места все повече се разминава\", каза Рьозел. Разликата в числеността на населението идва от масовото преселване на източногерманци в западната част на страната след разделянето на Германия през 1949 г. и преди издигането на стената, която раздели ФРГ и ГДР през 1961 г. В Западна Германия също така е имало по-голям наплив на мигранти през 60-те и началото на 70-те години на 20-и век, а същевременно голям брой хора са напуснали Източна Германия след падането на Берлинската стена и обединението, отбеляза Рьозел. Преди разделянето на Германия през 1949 г. гъстотата на населението в източната и западната й част е била почти същата, се посочва в изследването.", "date": "2019.06.12", "title": "Населението в Източна Германия е намаляло до нивото си през 1905 г."}
{"url": "https://www.24chasa.bg/novini/article/7503358", "text": "Компанията Huawei разработва автомобили със самостоятелно управление в партньорство с водещи автомобилни производители от Япония, Европа и Китай, съобщава \"Файненшъл таймс\". Китайският технологичен гигант ще предоставя софтуер за изкуствен интелект на редица известни производители на автомобили, включително \"Ауди\" на немската компания \"Фолксваген\", японската \"Тойота\" и китайските Beijing New Energy Automobile и Changan Automobile. Главният стратегически архитект на Huawei заяви пред финансовото издание, че фирмата и нейните партньори работят за изграждането на самоуправляем автомобил, който може да бъде готов за продажба още през 2021-а година в Китай и през 2022-а година в Европа, предаде  Индустриалните стандарти за превозните средства, които се управляват самостоятелно, определят нивата на автономност, до които може да достигне автомобилът. За Huawei, това ще бъде ниво 4, което е вторият най-висок стандарт. \"Файненшъл таймс\" твърди, че е показан видеоклип на автомобил \"Ауди\", задвижван от изкуствен интелект на Huawei в централата на фирмата в Шанхай. Азиатският технологичен гигант е подложен на силен натиск от Вашингтон на фона на търговската война между САЩ и Китай. Администрацията на президента Доналд Тръмп наскоро добави компанията към черен списък, което доведе до отказ на множество доставчици от техния бизнес с фирмата. По-рано в сряда Huawei обяви, че е отменила пускането на пазара на новия си лаптоп Matebook в резултат на забраната да прави бизнес с американски доставчици на компоненти. Според \"Файненшъл таймс\", включването на компанията в \"черния списък\" на Вашингтон може да може да попречи на технологичния гигант да създаде напълно автономно (самоуправляемо) превозно средство, тъй като ще липсват важни компонентите, които се произвеждат в Съединените щати.", "date": "2019.06.12", "title": "Huawei разработва изкуствен интелект за самоуправляеми автомобили"}
{"url": "https://www.24chasa.bg/novini/article/7503361", "text": "Трима младежи - на 16, 17 и 20 години, подписаха споразумение с районната прокуратура в Девня, след като се признаха за виновни за грабеж, извършен над психичноболен мъж от родния им град. В затвора за 1 година при общ режим влиза пълнолетният Кристиян, а непълнолетните му приятели, по-малкият от които не учи и не работи, се разминаха с пробация. Нападението над шизофреника, който бил познат в Девня и бил безобиден, било извършено на 30-и май тази година. Тримата приятели нападнали беззащитния мъж и със сила му измъкнали единствените пари - 1.50 лв., три евтини часовника и камъфче на документи, всичко на обща стойност 73 лева. Одобреното от Девненския районен съд споразумение влиза в сила веднага.", "date": "2019.06.12", "title": "Осъдиха младежи, нападнали шизофреник за 1.50 лв."}
{"url": "https://www.24chasa.bg/novini/article/7503378", "text": "Когато България придобие новите изтребители, ще се охранява въздушното пространство на Северна Македония. Това заяви министър-председателят Бойко Борисов на учебния полигон \"Ново село\" край Сливен, където наблюдава днес учението \"Ответен удар - 2019 г.\" (Strike Back 2019). Заедно с него бяха министърът на отбраната Красимир Каракачанов и началникът на отбраната генерал Андрей Боцев. „В България всички идват на учение. Имаме надеждна техника, която модернизираме и окомплектоваме това, което през годините е разрушено. Базата в „Ново село“ е прекрасно съоръжение“, каза премиерът. Той подчерта, че Strike Back 2019 се ръководи само от български офицери. Той поздрави военнослужещите за доброто учение. „Да тренирате заедно, да направите добро бойно приятелство. Винаги да сме готови за Strike Back\", каза още Борисов. Той заяви, че всички партньори от НАТО идват на учения в България, че занятията на базата продължават цяло лято и над 5000 американски военнослужещи преминават обучение тук. По думите му, в тези занятия се създават бойно другарство, допринасят за самочувствието на българските военнослужещи. За българската армия се отделят толкова много средства, колкото не са отделяни от десетилетия, заяви министърът на отбраната Красимир Каракачанов. Всяка година има план за модернизация, като техниката е необходима за обучения на личния състав, както и да защитава ефективно страната, ако се наложи. Началникът на отбраната генерал Андрей Боцев посочи, че всяка година са предвидени средства за модернизация на танкове, друга бронирана техника, на артилерийските системи и др. През следващата седмица се очаква да бъдат изпратени покани на фирмите по проект за модернизация на Сухопътни войски. Предвидените средства в бюджета се разпределят по график, каза той. Военнослужещите от състава на многонационалния батальон демонстрираха изпълнение на задачи в съвместни действия по отбрана и контранастъпление. В националното учение с международно участие \"Ответен удар - 2019 г.\" на учебен полигон \"Ново село\" участват над 800 военнослужещи от въоръжените сили на България, Албания, Гърция, Северна Македония и САЩ. Военнослужещите от Въоръжените сили на България са били над 600, от 38-ми механизиран батальон и 20-ти самоходен артилерийски дивизион от 2-ра механизирана бригада, танкова рота от Центъра за подготовка на специалисти, както и средства за непосредствена авиационна поддръжка от състава на ВВС. В учението са участвали и 200 военнослужещи от Сухопътните войски на САЩ - една механизирана рота, от Албания - един пехотен взвод, от Северна Македония - един пехотен взвод и танков взвод, и вертолети за непосредствена авиационна поддръжка от Гърция Взели сме правителствено решение за партийните субсидии и то не подлежи на коментар, каза във връзка с предложението на ДПС за нула лева субсидия за партиите Бойко Борисов. Той подчерта, че не предлагат, а са взели правителствено решение.", "date": "2019.06.12", "title": "Борисов: Когато купим новите изтребители, ще пазим и въздуха на Северна Македония (Видео, снимки)"}
{"url": "https://www.24chasa.bg/novini/article/7503380", "text": "След многоседмично издирване кипърските власти са открили човешки останки в езерото Меми на острова, съобщава кипърският вестник \"Филелефтерос\". Предполага се, че става дума за тялото на 6-годишната Сиера, дъщеря на една от жертвите на обвинения за серия от убийства Никос Метаксас, предава БТА. 35-годишният армейски капитан беше задържан през април и призна за убийствата на седем жени, с които се е свързал в сайтове за запознанства. Сред предполагаемите жертви са и две момичета - на 6 и на 8 години, които са дъщери на изчезналите. Смята се, че две от жертвите са от Филипините - майка и дъщеря. Майка и дъщеря от Румъния също са сред предполагаемите жертви на убиеца, както и една жена от Непал. Повечето от чужденките са работели като домашни помощнички на острова и са изчезнали между септември 2016 г. и август 2018 г. С тялото, открито днес, броят на намерените останки от жертви на убиеца става седем. Телата на три от жертвите, румънка и 8-годишната й дъщеря и филипинка, бяха открити в куфари в токсичното Червено езеро близо до меден рудник.  С две от жените, които са разговаряли със заподозрения, полицията е установила контакт, третата все още липсва.", "date": "2019.06.12", "title": "Откриха в езеро в Кипър останки, вероятно на 6-годишна - жертва на серийния убиец"}
{"url": "https://www.24chasa.bg/novini/article/7503408", "text": "Единственият пост на най-високо ниво, който Европейската народна партия (ЕНП) смята, че й принадлежи, е на председател на Европейската комисия. Както в националните държави, правителството се назначава от първата сила, която е спечелила изборите. Това заяви хърватският премиер Андрей Планкович в испанския град Сан Себастиан, където се провежда среща на ръководството на най-голямата партия с представителите й в Европейския парламент. Именно с потвърден мандат от нея Пленкович, който е преговарящият от името на партията, и Манфред Вебер, който също в тук, отиват утре в Брюксел на преговори с излъчените от ПЕС, АЛДЕ и “Зелените”. Финалното решение ще вземат премиерите на страните-членки на ЕС на заседание на съвета на 20 и 21 юни. “Стабилност и промяна - това са двете основни послания на ЕНП. Ние предлагаме лидерство и компромис”, заяви в Сан Себастиан Манфред Вебер. “Утре заминавам за Брюксел, за да уточним с останалите партии в ЕП дневния за управление в следващите 5 години. Не само конструирането на управлението, а неговото съдържание е важно - как ще осигурим на хората, че техните желания ще са в центъра на работата на политиците”, настоя Манфред Вебер.", "date": "2019.06.12", "title": "Ексклузивно! ЕНП: Даваме всички други важни постове, но Вебер ще е премиерът на Европа"}
{"url": "https://www.24chasa.bg/novini/article/7503437", "text": "Специализирана прокуратура ръководи разследване за пране на пари във връзка с продажбата на акции от приватизираното и след това продадено предприятие \"Каолин\" и това е причината за претърсването на офиса на \"Алфа финанс холдинг\", каза шефът на спецпрокуратурата Димитър Петров, час след като влезе в бизнесцентъра. Иззети са документи на свързваната с Иво Прокопиев фирма. Издателската дейност на бизнесмена не е обект на разследването.  Претърсването е след разрешение на спецсъда.  Оказа се, че претърсването е по разследване на пране на пари по случая с \"Каолин\". От офиса на Прокопиев обясниха, че той няма да дава изявления за действията на разследващите. ", "date": "2019.06.12", "title": "Прокурор Димитър Петров: Претърсването в \"Алфа финанс\" е по разследването за \"Каолин\" (Обновена)"}
{"url": "https://www.24chasa.bg/novini/article/7503381", "text": "Бургаският окръжен съд назначи повторна медицинска експертиза, която трябва да уточни как точно е издъхнал бившият инженер от Нефтохим Димитър Миразчиев, за чиято смърт е обвинена бившата му жена - началната учителка Веселина Гинева. Съдът реши, че след като вещите лица се запознаят с цялата налична по делото медицинска документация, както и с всички изслушани до момента свидетелски показания, трябва да отговорят на въпроси, свързани със смъртта на Миразчиев. 10 експерти бяха разпитани на днешното съдебно заседание в Окръжен съд Бургас. 65-годишната Веселина Гинева е привлечена като обвиняема за това, че за периода от неустановена дата в началото на май, 2013 г. до 01.08.2014 г., в дома си в Бургас противозаконно лишила от свобода Димитър Миразчиев. Началната учителка го държала заключен в стая със заковани прозорци, давала му само хляб и вода, лишавала го от необходимите лекарски грижи. Според прокуратурата с користна цел и по особено мъчителен начин Гинева предумишлено умъртвила безпомощния си бивш съпруг. След като на 1 август, 2014 г., Димитър издъхнал, Веселина натъпкала измършавялото му тяло в контейнер на колела и бутайки го почти 2 км. през Морската градина, изхвърлила трупа до жп прелез близо до Колежа по туризъм. Гинева не казала на никого, че бившият й мъж е мъртъв и продължила да взема пенсията му близо 2 г., ощетявайки държавата с над 20 000 лв. Днес подсъдимата не пожела да дава обяснения. Съдът намери за основателно искането за разпит като свидетел на един от лекарите, прегледал пострадалия Димитър и поставил диагнозата „полиневропатия“ през 2012 г. Следващо заседание е на 10.09.2019 г.", "date": "2019.06.12", "title": "Нова експертиза за смъртта на бургаски инженер, държан в плен от бившата си"}
{"url": "https://www.24chasa.bg/novini/article/7503610", "text": "До средата на юли ще имаме произнасяне на комисията, която оценява офертите за концесия на летище София. Това заяви министърът на транспорта Росен Желязков в отговор на въпрос на депутат на заседание на транспортната комисия в парламента. Срокът, който не е императивен, за разглеждане на обвързващите предложения е 90 дни. Комисията щяла да се опита да го спази. Желязков обясни, че между 600 и 800 страници са офертите на кандидатите за концесионери на летище София и то без приложенията.\"Те имат за цел да убедят комисията и държавата за устойчивостта и сериозността на намеренията на концесионера, който не само ще изгради новите активи на летището, но и ще оперира бизнеса му, каза министърът.   През следващата седмица ще бъдат изпратени на всички участници допълнителни въпроси. Те не са свързани с допълнения на обвързващите им предложения, а са за изясняване на неясноти. Кандидатите ще имат 5 дни за отговор, каза още Желязков. ", "date": "2019.06.12", "title": "До средата на юли ще бъде ясен концесионерът на летище София"}
{"url": "https://www.24chasa.bg/novini/article/7503643", "text": "Окръжна прокуратура -  Благоевград е внесла за разглеждане в съда обвинителен акт срещу 26-годишния А. Б. от Кресна, женен с дете. Мъжът имал добри компютърни познания по програмиране и софтуер. Бил запознат с различни начини за влизане в чужди профили в социални мрежи и електронни пощи. През 2013 г. А. Б. започнал периодично да сваля от различни сайтове порнографски материали. Към 13 март 2018 г. на лаптопа си държал 21 компютърни файла с подобно съдържание, за създаването на които са били използвани лица, изглеждащи като ненавършили 18 години. Обвиняемият ползвал интернет мрежата за задоволяване на сексуалните си желания и предпочитания. Той постоянно разглеждал различни профили на момичета и жени в социална мрежа \"Фейсбук\". По неправомерен начин успявал да проникне в профилите им и получавал достъп до техните снимки и видеофайлове. Някои от тях Б. записвал на компютъра си и така събрал множество снимки на голи жени и видеоклипове със сексуално съдържание. На 30 декември 2017 г. обвиняемият Б. открил във \"Фейсбук\" профил на 23-годишна жена от Благоевград, успял да получи достъп до него, без разрешение на титуляра, след което влязъл в него. В рамките на четиридесет минути А.Б. променил, пренесъл и изтрил компютърни данни в чуждия профил. Той нулирал и сменил паролата за достъп, променил имейл адреса на профила, изтрил телефонния номер на жената от профила й и пренесъл данни за избраните й приятели. Получавайки пълен достъп, обвиняемият Б. блокирал достъпа й до него и се сдобил с нейни голи снимки. Това го мотивирало да опита да я принуди да му изпрати против волята си други такива. В продължение на три дни – от 1 до 4 януари 2018 г. А.Б. изпратил на електронната поща на жената четиринадесет съобщения със заплашителен характер. По този начин обвиняемият искал да я накара да му изпрати нейни голи снимки с посочени от него конкретни указания за вида им. В противен случай Б. заплашил жената, че няма да й върна достъпа до профила й в информационната система и ще публикува всички нейни голи снимки в публичното пространство. Младата жена не изпълнила исканото от Б., а подала сигнал в полицията. След това той е бил привлечен в качеството на обвиняем и спрямо него е започнало наказателно производство. Предстои то да продължи в съда.", "date": "2019.06.12", "title": "Мъж на съд, изнудвал жена с голи снимки от фейсбука й"}
{"url": "https://www.24chasa.bg/novini/article/7503646", "text": "Врачанският окръжен съд призна за виновен 23-годишния Николай Н., който в края на 2017 г. катастрофира край Враца и на място загина 20-годишната му приятелка Мариана С. Подсъдимият получи ефективна присъда от 3 години и 4 месеца, която може да се обжалва пред Апелативния съд в София. Неправоспособният шофьор си купил в столицата БМВ без договор и и с тази кола тръгнал за Монтана да закара приятелката си при близките й след като вече бил под въздействието на наркотици. На северния обходен път на Враца водачът без книжка внезапно навлязъл в насрещното платно се ударил челно в товарен автомобил ДАФ с влекач и прекачено полуремарке, натоварен с метални колелета за влакове. Свидетел на сблъсъка се обадил на телефон 112, а возещото се на предната седалка момиче било качено тежко ранено в линейка и на път за врачанската болница починало без да дойде в съзнание. По делото е била изготвена токсилогична експертиза, която констатирала наличие наркотици в предоставената проба на кръв на подсъдимия. Експертите установили амфетамин и специфичен метаболит, доказващ употреба на вещество, съдържащо тетрахидроканабинол.", "date": "2019.06.12", "title": "Три години затвор за надрусан шофьор,  убил приятелката си в катастрофа"}
{"url": "https://www.24chasa.bg/novini/article/7503655", "text": "Албанският премиер Еди Рама заяви снощи, че мечтае за нещо велико, но не за Велика Албания, а за велик Европейски съюз със сърби, албанци и македонци, обединени в него, предаде Танюг. Това бе отговорът на Еди Рама на въпрос на Танюг дали обединението на Албания и Косово, за което той често говори, е някаква конкретна стратегия или е вид натиск върху Белград и Европейския съюз, предава БТА. Рама каза, че страните от Западните Балкани са \"вътре в европейските граници, но са като орган, който се влачи след тялото и не е на своето място\". \"ЕС трябва да реши какво да прави с този орган. Дали ще го остави да кърви или ще го приеме като част от тялото и ще го постави на мястото му\", каза Рама пред журналист от Танюг след среща с председателя на Европейската комисия Жан-Клод Юнкер в Брюксел.", "date": "2019.06.12", "title": "Еди Рама: Мечтая за нещо велико, но не за Велика Албания"}
{"url": "https://www.24chasa.bg/novini/article/7503652", "text": "В Судан беше извършен опит за преврат срещу временния Военен съвет, съобщи, позовавайки се на собствени източници телевизия \"Ал Арабия\", цитирана от ТАСС. Според постъпилите сведения са задържани 68 офицери, взели участие в неуспешния преврат и срещу тях се води следствие. Телевизията съобщава, че повечето членове на групата, опитала се да свали от власт Военния съвет, са офицери ислямисти, верни на предишния режим, предава БТА. На 11 април след продължили няколко месеца протести и на фона на тежкото икономическо положение в Судан армията отстрани от длъжност управлявалия 30-години президент Омар Башир, като управлението на държавата бе поето от временен Военен съвет. Той разпусна парламента и суспендира конституцията. След като на 3 юни полицията и спецчасти разпръснаха със сила протест на опозицията, призоваваща за възможно най-бързо съставяне на цивилно правителство. В сблъсъците загинаха десетки демонстранти, а привържениците на опозицията обявиха обща стачка. Опитите за посредничество на Етиопия засега не се увенчават с успех и САЩ възнамеряват в близко време да изпратят свой специален пратеник в размирната страна. ", "date": "2019.06.12", "title": "Опит за преврат срещу временния Военен съвет в Судан, задържаха близо 70 офицери"}
{"url": "https://www.24chasa.bg/novini/article/7503663", "text": "Около 17 процента от общата маса на морските животни (риби, безгръбначни и бозайници) могат да изчезнат до 2100-ата г., ако емисиите въглероден диоксид запазят сегашното си ниво, сочат резултатите от международно изследване, цитирани от Франс прес. То взема предвид единствено въздействието на климата, без да обръща внимание на други фактори, като свръхриболова и замърсяването. Учените предупреждават, че намаляването на морските животни ще има значим ефект не само върху биоразнообразието, но и върху хранителната сигурност, предава БТА. В рамките на инициативата Fish-MIP (Fisheries and marine ecosystem model intercomparison project) 35 специалисти от целия свят анализираха моделите си, за да стигнат до тези заключения за ефекта от климатичните промени върху морските обитатели. Ако парниковите емисии съхранят сегашното си ниво, общата маса на морските животни ще намалее със 17 процента до 2100-ата г. в сравнение със средните показатели за периода 1990 - 1999 г. В случай че светът съумее да вземе мерки, за да може повишаването на температурите да е под 2 градуса Целзий, въпросното намаляване може да се ограничи до 5 процента. Каквито и да са свързаните с парниковите емисии сценарии, глобалната маса на морските животни ще намалее в резултата на повишаването на температурите и намаляването на производството на биомаса, отбелязват авторите на изследването. Казано с други думи, при всяко повишаване на температурата с 1 градус Целзий световният океан ще губи 5 процента от животинската си биомаса. Резултатите от изследването са публикувани в сп. \"Протоколи на Американската академия на науките\". ", "date": "2019.06.12", "title": "17% от морските животни може да изчезнат до 2100 г."}
{"url": "https://www.24chasa.bg/novini/article/7503676", "text": "Статуя на католически свещеник, заподозрян в педофилия, бе отстранена от територията на посещаван от много поклонници храм в полското селище Стари Лихен, предаде Асошиейтед прес. Мярката бе предприета малко преди срещата на полски епископи с архиепископ Чарлз Сиклуна, главен следовател на Ватикана на сексуални престъпления. Наскоро епископатът на Полската католическа църква призна, че е имало стотици случаи на сексуални посегателства и изнасилване на деца, извършени от свещеници. Висшият клир бе критикуван, че тези престъпления са били прикривани, предава БТА. Разпространен миналия месец документален филм съдържа показанията на мъже и жени, че когато са били деца, са били сексуално малтретирани от свещеници. Един от уличените е Еугениуш Макулски, изобразен във въпросната скултура коленичил пред Свети Йоан-Павел ВториI. От конгрегацията на Марианските отци съобщиха днес, че от скулптурната група ще бъде отстранена фигурата на Макулски, след което тя ще бъде върната на място.", "date": "2019.06.12", "title": "Статуя на свещеник педофил беше отстранена от храм в Полша"}
{"url": "https://www.24chasa.bg/novini/article/7503690", "text": "Лидерката на френската крайна десница Марин Льо Пен отново ще бъде изправена пред съда заради публикуваните от нея в Туитър през декември 2015 г. снимки с екзекуции на \"Ислямска държава\", предаде Франс прес. Съдия от съда в Нантер постанови председателката на Националния сбор отново да се яви пред наказателния съд с аргумента, че е нарушила член на френския наказателен кодекс, който предвижда наказание за разпространяването на съдържащи насилие съобщения, които могат да бъдат видени от деца, предава БТА. Марин Льо Пен разпространи на 16 декември 2015 г. в социалната мрежа пропагандни снимки на терористичната организация \"Ислямска държава\" в отговор на изказване на журналиста Жан-Жак Бурден, в което той направи паралел между \"Ислямска държава\" и Националния сбор. Под снимките от публикацията Льо Пен написа: \"Ето това е Даеш (името на \"Ислямска държава\" на арабски)!\". На снимките се виждаше сирийски войник, прегазен жив с танк, йордански пилот, изгорен жив в клетка, и обезглавеното тяло на американския журналист Джеймс Фоли, чиято отсечена глава е поставена на гърба му. Льо Пен публикува снимките само няколко седмици след атентатите от 13 ноември 2015 г. в Париж и това провокира голямо обществено възмущение, отбелязва Франс прес. Правосъдието още същия ден започна две разследвания срещу Льо Пен и депутата от Националния сбор Жилбер Кояр, разпространил подобни снимки. Марин Льо Пен изрази през септември възмущението си от поисканата срещу нея съдебно-психиатрична експертиза. Крайнодясната лидерка заяви, че срещу нея се използват методи, присъщи на тоталитарните режими, и отказа да бъде подложена на подобна експертиза. Льо Пен разпространи в социалната мрежа постановлението за извършване на експертизата, като това стана причина за още едно разследване срещу нея за нарушаване на забраната за публикуване на съдебен акт преди открито съдебно заседание.", "date": "2019.06.12", "title": "Марин Льо Пен отново на съд заради снимки с екзекуции на \"Ислямска държава\""}
