{"url": "https://www.24chasa.bg/novini/article/6558094", "text": "Председателят на италианския Сенат Пиетро Грасо заявява в интервю за в. \"Стампа\", че сицилианската мафия е била решила той да бъде следващият убит след двамата водещи магистрати антимафиоти Джовани Фалконе и Паоло Борселино, загинали при бомбени атентати през 1992 година, предаде БТА. Грасо е бил прокурор по антимафиотски процес, довел до осъждането на стотици гангстери през 1980-те години. В интервюто пред \"Стампа\" той посочва, че разкаяли се мафиоти разказали как босът на Коза ностра Салваторе \"Тото\" Риина заповядал през 1992 година и той да бъде убит. Риина, който беше в затвора с 26 доживотни присъди, почина вчера в италианска болница на 87 години. По думите на Грасо планът бил да го убият с дистанционно задействана бомба в сицилианския град Монреале, където често ходел на гости при родителите на съпругата си. Съществувала обаче опасност алармената система на намиращата се в съседство банка да се смеси с подадения сигнал и бомбата да избухне когато не трябва. \"После през януари заловиха Риина и затова сега съм тук да разказвам това\", отбелязва Пиетро Грасо.", "date": "2017.11.18", "title": "Шефът на италианския Сенат: Мафията беше решила да бъда убит след Фалконе и Борселино"}
{"url": "https://www.24chasa.bg/novini/article/6557933", "text": "Гръцките власти съобщиха, че са открити още трима души, загинали заради наводненията край Атина. Така броят на жертвите на бедствието достига до 19 души, пише Ekathimerini. Пожарната охрана съобщи, че е открито тялото на мъж на територията на фабрика край град Мандра, разположен на 25 км. северозападно от Атина. Бреговата охрана съобщи, че неин патрулен кораб е открил телата на мъж и жена в морето край Мандра, предаде \"Фокус\". Все още не е ясно дали телата принадлежат на някой от шестимата души, обявени по-рано за изчезнали.", "date": "2017.11.18", "title": "19 станаха жертвите на наводненията в Гърция"}
{"url": "https://www.24chasa.bg/novini/article/6557941", "text": "Стотици хора образуваха човешка верига между посолствата на САЩ и Северна Корея в центъра на Берлин по време на протестна акция срещу растящото напрежение между двете страни, съобщи Асошиейтед прес. Демонстрантите удряха по бидони за бензин, боядисани да наподобяват контейнери за ядрени отпадъци, развяваха плакати с лозунги като \"Правете мир, не война\" и позираха пред макет на ядрена ракета, носейки маски на Доналд Тръмп и севернокорейския лидер Ким Чен Ун, предава БТА. Сред международните организации, които участваха в протеста, бяха Грийнпийс и Международни педиатри за предотвратяване на ядрена война. Демонстрантът Алекс Розен заяви, че при наличието на огромни ядрени арсенали в САЩ и Русия \"сегашната криза на Корейския полуостров разпалва опасността от ядрена война\".", "date": "2017.11.18", "title": "Демонстранти в Германия протестират срещу напрежението между САЩ и Северна Корея"}
{"url": "https://www.24chasa.bg/novini/article/6557981", "text": "Ген. Джон Хайтън, командир на Стратегическото командване (СТРАТКОМ) на САЩ, който контролира ядрения арсенал на страната, заяви, че ще откаже да изпълни заповед за извършване на ядрен удар, издадена от президента на страната Доналд Тръмп, ако смята, че тя е незаконна, пише The Hill. „Ако той е нелегален, ща кажа на президента това“, заяви ген. Хайтън. „Ако ме пита какво би било легално, ще измислим алтернативи със смесица от възможности за отговор, в зависимост от ситуацията. Това не е толкова сложно“, добави той. Генералът заяви това във връзка с коментарите на Доналд Тръмп по отношение на Северна Корея и нейните ядрени заплахи. През август той заяви, че ще „освободи огън и ярост“ по КНДР, ако страната не прекрати заплахите си срещу САЩ, предаде \"Фокус\".", "date": "2017.11.18", "title": "Командир в САЩ: Няма да изпълня нелегална заповед от Тръмп за ядрен удар"}
{"url": "https://www.24chasa.bg/novini/article/6558002", "text": "В Косово утре ще се състои вторият кръг на местните избори в общините, в които нито един от кандидатите за кмет не е спечелил над 50 процента от гласовете на произведения на 22 октомври първи тур на изборите, предаде агенция МИА. Изборна кампания имаше в 19 общини и продължи пет дни, по време на които кандидатите за кметове представиха пред гражданите проектите, които планират да реализират, ако бъдат избрани. Главно внимание в надпреварата привлече кметският пост в столицата Прищина. Сегашният кмет Шпенд Ахмети от лявото движение Самоопределение, най-голямата опозиционна партия в парламента, спечели най-много гласове, но не достатъчно, за да избегне втори кръг. Той ще се съревновава утре с Арбан Абраши от десния Демократичен съюз на Косово, предава БТА. Втори кръг на местните избори ще има още в Джаковица, Гнилане, Драгаш, Исток, Качаник, Каменица, Южна Митровица, Обилич, Раховец, Подуево, Призрен, Щиме, Урошевац, Витина, Клокот и Малишево. В първия кръг бяха избрани кметове на 19 общини. Представителите на четирите партии от управляващата коалиция спечелиха една трета от гласовете за кметове и общински съветници. Демократичният съюз на Косово, който не влезе в правителството, води в 10 общински съвета, а коалицията Сръбска листа на етническото сръбско малцинство е водеща в други 10 общини, съобщи след първия кръг Централната избирателна комисия.", "date": "2017.11.18", "title": "Утре е вторият кръг от местните избори в Косово"}
{"url": "https://www.24chasa.bg/novini/article/6558010", "text": "Мъж е загинал на място при тежка катастрофа в столицата тази вечер, предаде  . Инцидентът е станал след челен сблъсък между два автомобила в района на бул. \"Симеоновско шосе\". Според \"Пътна полиция\" причината за катастрофата е навлизане на едната кола в лентата за насрещно движение, последвано от челен удар. От удара на място е загинал водачът на единия автомобил - мъж, който най-вероятно е бил без предпазен колан. Водачът на другия автомобил - млада жена, е в изключително тежко състояние. В момента тя се транспортира към болница. Преминаването в района на тежкия инцидент е изключително затруднено, тъй като на място има екипи на полицията, както и линейки.", "date": "2017.11.18", "title": "Челен удар и в София на \"Симеоновско шосе\", мъж загина, жена е в тежко състояние"}
{"url": "https://www.24chasa.bg/novini/article/6558059", "text": "Почти няма промяна в състоянието на пострадалите от тежката катастрофа край село Микре, след която загинаха 9 души. Тези с по-леки наранявания в Ловешка болница са в добро състояние, но остават под лекарско наблюдение. В понеделник в Перник е обявен Ден на траур заради загиналите след тежката катастрофа край село Микре, съобщи  . Тежката катастрофа край село Микре не остави нито един невредим от пътниците в автобуса и камиона, а състоянието най-тежко пострадалата беше изпитание за лекарите от ВМА. Силната кръвозагуба наложила преливането на 9 банки кръв и още 5 плазми. Транспортирането ѝ до София също било изключително трудно. Дали ще отмине реалната опасност за живота ѝ не беше известно и днес.", "date": "2017.11.18", "title": "Почти без промяна в състоянието на пострадалите при сблъсъка край Микре"}
{"url": "https://www.24chasa.bg/novini/article/6558087", "text": "Жена на около 50 години е загинала при поредната катастрофа на главен път София-Варна в Ловешко. Този път инцидентът е станал до с. Български извор, където челно са се сблъскали камион и автомобил \"Мерцедес\" от Габрово. По първоначална информация при удара пострадали жена, момиче и момче, които били транспортирани до ловешката болница. Още по пътя обаче жената издъхнала от раните си. Тя е 11-тата жертва на войната по пътищата в Ловешко за последните 24 часа. Движението в района на катастрофата е затруднено и се осъществява в едната лента. Регулира се от пътни полицаи.", "date": "2017.11.18", "title": "Жена стана 11-тата жертва на катастрофа в Ловешко за последното денонощие (Обновена)"}
{"url": "https://www.24chasa.bg/novini/article/6557871", "text": "През 2014 година, когато правителството на Орешарски беше на власт, държавата се върна скорострелно назад и натрупа огромен дефицит от 4 %, който превишава всякакви европейски критерии и икономически разум. През 2018 година БВП ще достигне рекордните 106 млрд. лв. Мога да кажа, че Бюджет 2018 ще е най-добрият бюджет от началото на Кризата досега. Това заяви председателят на парламентарната Комисия по бюджет и финанси и народен представител от ГЕРБ-Пловдив Менда Стоянова, предават от пресцентъра на ГЕРБ. Тя изнесе лекция на тема “Бюджет и бюджетни политики 2018 г. и перспективи за Еврозоната” в рамките на Националния форум на Предприемачи ГЕРБ, който се провежда в Боровец. Организатори на събитието са ПГЕРБ, сдружение „Граждани за европейски развитие на България и фондация „Ханс Зайдел“. Гост-лектори в първия ден на конференцията бяха още вицепремиерът Томислав Дончев и евродепутатът от ГЕРБ/ЕНП Ева Майдел. „Всяка година намаляваме дефицита, така че през 2020 г. да сме на баланс нула – колкото са приходите, толкова да са и разходите, което е нормално. В момента сме на трето място в Европа като страна с най-нисък дълг. Безработицата падна до изключително ниски нива. В момента тя е 6.5 на сто, като догодина се предвижда спадът да продължи до 6.2 процента. Щом имаме повече приходи, можем да си позволим и повече разходи. Затова в Бюджет 2018 залагаме с 2.5 милиарда лева повече разходи в сравнение с тази година“, посочи Менда Стоянова и допълни благодарение на всички тези факти доверието във финансовата ни сфера се е върнало. Председателят на Комисията по бюджет и финанси обясни, че правителството е избрало за свой най-важен приоритет образованието. „Точно там е насочен и най-големият дял от допълнителните разходи, който да доведе не само да увеличаване на учителските заплати, но и до сериозно повишаване качеството на образованието“, коментира Менда Стоянова. Тя уточни, че освен образованието, другите ключови политики на правителството са насочени в сферата на здравеопазването и отбраната. „Наред с тях обаче приоритет имат и политиките, насочени към хората в неравностойно положение“, допълни Стоянова. По думите й за БСП е присъщо да харчи повече, отколкото събира, но от ГЕРБ ще продължат да се придържат към своята философия да харчат толкова, колкото могат да си позволят. \"Предприемачи ГЕРБ е една от най-добре развитите политически организации на малки и средни предприятия в ЕС. Организацията ни е давана за пример откъм активност и мащаб от партньорите ни от МСП Европа (SME Europe) - най-голямата бизнес-политическа асоциация на МСП в Европа с над 500 000 членуващи фирми. Важно е да използваме тази инерция, за да се чува по-силно гласа на българските МСП в Брюксел по време на преговорите за важни регламенти и директиви ”, заяви евродепутатът от ГЕРБ/ЕНП Ева Майдел, която е и международен секретар на ПГЕРБ. В рамките на форума тя изнесе презентация на тема \"Предприемачи ГЕРБ в европейски контекст – SME Europe, бъдещето на Европа\". За последните 10 години, откакто България е член на Европейския съюз, всички икономически показатели се подобряват, а брутният вътрешен продукт почти се е удвоил. Това заяви вицепремиерът Томислав Дончев и подчерта, че тези данни са ясно доказателство за усилия в правилната посока. По думите му предстои още работа, за да бъде награден догонващият растеж. Дончев бе лектор по темата \"Подготовка на бизнеса за новите финансови механизми и инструменти на финансиране след 2020. Грантово финансиране, Business angels.“", "date": "2017.11.18", "title": "Менда Стоянова: Бюджет 2018 е най-добрият от началото на кризата досега"}
{"url": "https://www.24chasa.bg/novini/article/6557880", "text": "Турският премиер Бинали Йълдъръм ще участва в погребалния обряд на родения в България олимпийски и световен шампион по щанги  , предава БТА.  Двама дипломати от българското генерално консулство също ще присъстват на погребението на легендарния щангист. Погребалният обряд ще се извърши в джамията Фатих, след молитвата, където според исляма става прощаването на присъстващите с покойния. Наим Сюлейманоглу ще бъде погребан в гробището на мъчениците-герои, Едирнекапъ в Истанбул", "date": "2017.11.18", "title": "Турският премиер Бинали Йълдъръм ще \nприсъства на погребението на Наим"}
{"url": "https://www.24chasa.bg/novini/article/6557913", "text": "Испанската полиция откри огън и рани в бедрото французин от марокански произход, по всяка вероятност с психични отклонения, извикал \"Аллах е велик\" на място за плащане на такса за влизане на автомагистрала близо до френската граница, съобщиха силите на реда, цитирани от Франс прес. Мъжът държал някакъв предмет, който полицаите помислили за оръжие. Каталунската полиция уточни, че случаят не се разглежда като терористичен акт. Малко след полунощ днес човекът бил заедно с една жена в кола с френска регистрация на мястото за плащане на магистрална такса край граничния град Ла Хункера, когато странното му поведение привлякло вниманието на патрул на Гражданската гвардия. За подкрепление били извикани служители на каталунската военизирана полиция Мосос д'Ескуадра. На полицаите се сторило, че той борави с нещо в колата и му наредили да излезе, а когато се подчинил, носел нещо в ръце и се насочил към служителите на реда. Полицаите го чули да вика \"Аллах е велик\". Няколко пъти му казали да спре, стреляли предупредително във въздуха, но тъй като човекът продължавал да върви към тях, стреляли в бедрото му, посочи източник от каталунската полиция. След това мъжът се разсъблякъл и изглежда страдал от психични отклонения, разказа същият източник. Човекът е откаран в болница, където е бил опериран и животът му не е в опасност. В момента случаят се разследва. При атентати в каталунската столица Барселона и североизточния испански град град Камбрилс на 17 и 18 август бяха убити 16 души, припомня АФП.", "date": "2017.11.18", "title": "Испанската полиция рани мъж от марокански произход, извикал \"Аллах акбар\""}
{"url": "https://www.24chasa.bg/novini/article/6557921", "text": "Министър-председателят на Ирландия Лео Варадкар заяви, че иска писмени гаранции от Великобритания преди края на първата фаза от преговорите за Брекзит, че няма да има „твърда“ граница между страната му и Северна Ирландия, предава EUObserver, цитиран от Фокус. „Искаме това в писмена форма преди края на първа фаза на преговорите“, заяви Варадкар. Той добави, че според него „изглежда, че Великобритания не е обмислила тази възможност“.", "date": "2017.11.18", "title": "Ирландия иска от Великобритания гаранция, че няма да има \"твърда\" граница между тях"}
{"url": "https://www.24chasa.bg/novini/article/6557930", "text": "Кристоф Кастане, прессекретар на френското правителство, е избран за председател на управляващата центристка партия „Република, напред“ на президента Емануел Макрон, предаде Politico, цитиран от Фокус. Кастане бе единственият кандидат за поста по време на национално заседание на закрити врати на партията, провело се в град Лион. Някои партийни членове се оплакаха, че не са получили избор между Кастане и друг претендент. Въпреки, че той ще бъде председател на партията, президентът Макрон ще остане водещото лице на партията. Все още не е ясно дали Кастане ще остане на поста си прес-секретар на правителството.", "date": "2017.11.18", "title": "Кристоф Кастане е избран за председател на управляващата партия във Франция"}
{"url": "https://www.24chasa.bg/novini/article/6557912", "text": "Разузнавателен самолет на НАСА издирва изчезнала аржентинска подводница с 44-ма души на борда, съобщи в. “Дейли мейл”. Последният контакт с плавателния съд “Сан Хуан” бил преди 3 дни. Подводницата изчезнала, докато се намирала в южната част на Атлантическия океан и плавала от база в град Ушуая към друго пристанище в Аржентина. Според властите съдът може да има проблем с електричеството и затова да е прекъснала комуникацията. Мобилизирани са кораби и самолети на аржентинските ВМС за издирване на подводницата. Американският флот пък отклони един от своите самолети за морско наблюдение, за да помогне в търсенето. Силни ветрове и бурни води обаче възпрепятстват операцията. “Все още не можем да я засечем на радарите”, съобщиха аржентинските власти. По правилник, ако не може да се свърже с брега или с друг плавателен съд, подводницата трябва да изплува на повърхността. Засега обаче тя не е забелязана от търсещите я кораби, самолети и хеликоптери. Подводницата е произведена в Германия и влиза на въоръжение във военноморските сили на Аржентина през 1985 г. Тя е с дължина 66 метра и развива скорост до 25 морски възела. Животът на подводницата бил удължен с още 30 години по време на ремонт от 2007 до 2014 г. Президентът на Аржентина Маурисио Макри обяви, че е готов да получи още международна помощ в търсенето.", "date": "2017.11.18", "title": "НАСА търси изчезнала подводница с 44-ма на борда"}
{"url": "https://www.24chasa.bg/novini/article/6557786", "text": "САЩ одобриха продажбата на ракетни системи „Пейтриът“ на Полша в размер от 10,5 млрд. долара. С решението си, което най-вероятно ще предизвика недоволството на Русия, Варшава и Вашингтон сключиха мащабното споразумение, след което европейската държава скоро ще може да извършва операции по противовъздушна и противоракетна отбрана, предаде Deutsche Welle в своят англоезична редакция, цитирана от Фокус. Според споразумението се очаква Полша да получи 208 ракети PAC-3 за комплексите „Пейтриът“, 16 броя установки М903, четири радара AN/MPQ-65, четири контролни станции, резервни части, софтуер и свързана екипировка. Произведени от американската корпорация „Рейтеън“, ракетните комплекси могат да засичат, проследяват и да свалят безпилотни летателни апарати, нисколетящи самонасочващи се ракети, както и балистични ракети с къс или среден обхват. Държавният департамент на САЩ съобщи в свое официално заявление, че „сигурна Европа, която може да възпира въздушни и ракетни заплахи и други форми на агресия, засилва мира и стабилността в НАТО и в Европа“. Сделката се нуждае от ратификация в Конгреса, но се очаква тя да премине без проблеми, предвид близките военни връзки между двете държави.", "date": "2017.11.18", "title": "САЩ и Полша сключиха сделка за ракетна отбрана за 10,5 млрд. долара"}
{"url": "https://www.24chasa.bg/novini/article/6557831", "text": "Президентът Владимир Путин откри днес в Ялта на Кримския полуостров, който беше анексиран от Русия, паметник на руския император Александър Трети. Четириметровата скулптура е изработена от бронз в един от уралските заводи. Неин автор е руският художник Андрей Ковалчук, предаде ТАСС, цитирана от БТА. Паметникът е издигнат на мястото, където се е намирал т. нар. малък ливадийски дворец, построен през 19-и век и разрушен в годините на фашистката окупация. В работния кабинет на двореца Александър Трети умира на 20 октомври 1894 г. Предишното посещение на Путин в Крим беше през август.", "date": "2017.11.18", "title": "Путин откри паметник на император Александър Трети на Кримския полуостров"}
{"url": "https://www.24chasa.bg/novini/article/6556551", "text": "Стартира набирането на средства за възстановяването на 21-годишната Антония Спасова, която остана без крака, след като се хвърли под влак в Бургас. Кампанията е по инициатива на вестник “24 часа”, кмета Димитър Николов и депутата от ГЕРБ и наш колега Диана Саватева. Университетската болница в Бургас, където Тони бе спасена и се възстановява, също се присъединява към кампанията. Момичето е под непрекъснато наблюдение на шефа на отделенето по ортопедия д-р Стоян Христов и екипа му. Със случая е запознат и изпълнителният директор на многопрофилната болница д-р Бойко Миразчийски. След консултации между ръководството на “24 часа”, Саватева и д-р Миразчийски бе взето решение да бъде открита банкова сметка за Антония Спасова, но на името на УМБАЛ-Бургас. По този начин ще се ликвидира и най-малкият риск, че средствата няма да се изразходват по предназначение. Болницата се ангажира с проследяване на състоянието на Антония и намирането на най-удачен вариант за протезиране, което ще се случи най-рано след 5-6 месеца “Болницата няма финансова възможност, но ако някой помогне за това момиче, ще можем да изведем нещата докрай. Така ще дадем шанс на един млад човек”, коментира д-р Миразчийски. На 13 ноември бивши колежки на Тони от хотел “Тиара бийч” в Слънчев бряг, където тя е работила като сервитьорка, изненадаха момичето с инвалидна количка. За да може да се придвижва на първо време с нея, докато получи протези. Донесе я управителката на хотела Ростислава Димитрова. Количката била на баща ѝ, който починал, и щом разбрала за случилото се с Антония, решила да ѝ я даде. От няколко години освен Антония Спасова в хотела работят още трима възпитаници на дома за сираци от плевенското с. Тотлебен, където момичето е израснало. Колежките на Тони са потресени от случилото се, но са готови също да помогнат. Управителката Ростислава Димитрова разказа, че Тони била отлична служителка, работела на трудов договор и до края на октомври е била осигурена. Хотелът също е готов да събере средства за 21-годишната жена. “Тони и другите три деца от дома са изключително работливи и честни. Ние сме първият им работодател и няма да ги оставим. Готови сме отново да вземем Антония на работа при нас, като се възстанови след време”, казва Ростислава Димитрова. Една погрешна стъпка преобръща живота на Антония. На 6 ноември сутринта тя се събужда в квартирата си в Бургас самотна, отчаяна, че не може да си намери работа за зимата. Решава да се върне в родното село Буковлък, но знае, че там не е желана. Антония се ражда в бедно семейство и е най-малкото, 5-о дете във фамилията. Родителите ѝ не могат да се справят с поредното бебе и я дават в дом. Оттам Тони поема по дългия път на институциите. Най-много се задържа в дома в плевенското село Тотлебен, където остава до 12-и клас. Междувременно завършва техникума по фризьорство в Ловеч. “Признавам, не исках да я гледам. Бяхме много бедни, имах много грижи и покрай мъжа ми. Той и в затвора лежа заради кражби, но какво да прави, когато няма какво да се яде”, каза майката Мариана пред “24 часа”. Когато е на 13 г., от дома изпращат Тони при родителите ѝ, но момичето не може да свикне с кошмарните условия и се връща по собствено желание в Тотлебен, макар че страшно ѝ липсва майчината ласка. “Чувствах се много самотна, нямаше кой да ме прегърне, а толкова исках някой да е до мен”, казва Тони и моли репортера на “24 часа” да я гушне. От януари т.г. започва да звъни на майка си по телефона и двете постепенно се сближават. Казва, че го е направила, защото колежките ѝ все говорели с майките си, искала и тя да има с кого да сподели Цели 8 г. обаче майка и дъщеря живеят разделени. Виждат се едва сега в в бургаската болница. Днес майката Мариана обещава, че ще я гледа, но мнозина се съмняват, че ще издържи на натоварването, особено след като години наред не се е интересувала от дъщеря си. Ако майката се огъне, Антония отново трябва да бъде настанена в социален дом. Именно самотата, породена най-вероятно и от любовно разочарование, кара момичето да посегне на живота си. На 6 ноември сутринта Тони първо тръгва към автогарата с намерение да се прибере в Буковлък. Преди да се качи на рейса, среща непознато момче, с което се заговаря, дори му дава пари, защото то се оплаква, че е бедно и гладно. “Просто извадих 50 лв. и му ги дадох, стана ми жал за него. Предложих му да се разходим и стигнахме до гарата. Видях, че идва влак, и скочих на релсите. Не помня нищо след това”, споделя момичето. Сега безкрайно съжалява за постъпката си, горещо се моли един ден отново да проходи и няма търпение да получи протези, с които да стъпи отново в живота. Днес Тони е на 21 г. Чаровна, остроумна, но много самотна. Въпреки трагичната си съдба вярва в доброто и не спира да се усмихва. Прави го дори между стенанията от ужасната болка, която изпитва, изплаквайки “болят ме краченцата”... На лявата си ръка е татуирала надпис “вяра”, а в страницата си във фейсбук е написала: “Хората с най-тежките истории са с най-красивите усмивки”.", "date": "2017.11.18", "title": "Да помогнем на Тони да стъпи в живота с нови крака"}
{"url": "https://www.24chasa.bg/novini/article/6557742", "text": "Погребението на легендарния щангист Наим Сюлейманоглу се предвижда да се състои утре в гробището Едирнекаплъ, където с почетен ритуал се погребват геройски загиналите, съобщи валията на Истанбул Васип Шахин, цитиран от БТА.  Очаква се да присъства президентът Реджеп Тайип Ердоган. Васип Шахин подчерта, че кончината на големия спортист и ненадминат шампион Наим Сюлейманоглу е хвърлила в скръб държавното ръководство, правителството, спортните институции цялото общество. \"Скърбим с цялото си сърце за спортиста и човека Наим, нека почива в мир, Бог да го прости!\" каза той. Ръководителят на лекуващия екип проф.д-р Ялчън Полат каза пред журналисти, че смъртта на Наим е настъпила в 2.50 мин. Той подчерта, че са били положени всички усилия, за да бъде спасен животът на щангиста, но се появили редица усложнения. Той подчерта, че лично турският президент се е интересувал непрекъснато за състоянието на щангиста, оказвана им е била всякаква помощ. Братът на Наим Мухаррем през сълзи разказа, че през цялото време на лечението са получавали всякаква помощ и подкрепа от всички институции. Най-близкият съратник на Наим, приемникът му в щангите Халил Мутлу, който също е роден в България, не можеше да говори от скръб пред камерите. \"Наим беше недостижим и си отиде такъв, той беше моят кумир, неговото място ще остане празно завинаги\", каза той през сълзи.", "date": "2017.11.18", "title": "Наим Сюлейманоглу ще бъде погребан утре\nв Истанбул, очаква се и Ердоган да е там"}
{"url": "https://www.24chasa.bg/novini/article/6557751", "text": "Майката на  , е в критично състояние. 40-годишната жена от Севлиево, шофирала кола, в която пътувала с двамата си сина. Около 10 часа тя се забила челно в пловдивски автомобил. От сблъсъка детето, пътуващо на предната седалка, издъхнало на място. В другата кола също имало семейство - родители с двете си дъщери от Пловдив. Шестимата от участниците в ПТП-то са пострадали и били откарани в ловешката болница. Най-тежко е състоянието на майката на загиналото момче, шофирала едната кола. Тя е настанена за лечение в ОАРИЛ, обясни директорът на Спешна помощ в Ловеч д-р Силвия Моева. Братчето е със счупена бедрена кост и е в ортопедично отделение. Едната жена от другия автомобил е без всякакви наранявания. Прегледана е и е освободена. Родителите и сестра й са с контузии на гръден кош и са приети в хирургично отделение без опасност за живота, каза още д-р Моева.", "date": "2017.11.18", "title": "Майката на загиналото край с. Сопот момче е в критично състояние"}
{"url": "https://www.24chasa.bg/novini/article/6557748", "text": "Трудно е да се гадае дали водачът е заспал, дали е бил в добро здравословно състояние, дали нещо друго му е попречило, за да влезе в насрещното движение. При всички случаи има човешка грешка. Това каза в интервю за Агенция “Фокус“ експертът по пътна безопасност Алекси Стратиев за катастрофата в района на ловешкото село Микре, в която загинаха 9 души. „Доколкото разбирам от медиите автобусът е навлязъл в насрещното движение. Ударът е бил жесток, последиците също“, посочи той. „Надявам се органите за разследване да открият причината за пътно-транспортното произшествие. По телевизията виждам, че автобусът е сравнително нов. Надявам се да няма техническа неизправност“, коментира комисар Стратиев. „Явно има човешка грешка-било при проектиране, създаване на организация на движението в участъка или от водача. Това трябва да се намери от органите, разследващи произшествието“, заяви Алекси Стратиев. „Правилата за движение са еднакви за всички пътища. Стига да се спазват, много от катастрофите не биха се случили. Всеки водач трябва да разбере, че написаните правила касаят всички участници в движението“, обясни той. „Основно в пътното движение е спазването на правилата от всички участници, независимо дали са пешеходци, водачи или пътници, за да не се стига до такива трагични инциденти“, каза още Алекси Стратиев.", "date": "2017.11.18", "title": "Eксперт по пътна безопасност: Има човешка грешка при катастрофата край Микре"}
{"url": "https://www.24chasa.bg/novini/article/6557754", "text": "Президентът на САЩ Доналд Тръмп се присмя над своя съперник на президентските избори през 2016 г. Хилари Клинтън, призовавайки я да „продължи“ с живота си и ако иска, да се изправи отново срещу него на изборите през 2020 г., пише Washington Examiner, цитиран от Фокус. „Хилари Клинтън е най-лошия и най-голям губещ на всички времена. Тя не може да се спре, което е добре за Републиканската партия. Хилари, продължавай напред с живота си и се опитай пак след три години“, написа Тръмп на страницата си в социалната мрежа „Туитър“. През последните седмици Клинтън обикаля САЩ, за да представя мемоарите си относно избирателната кампания „Какво се случи“ и по време на изказванията си е критична към президента. За момента тя не е изразявала желание да се кандидатира отново, но Тръмп вече на няколко пъти заяви, че се надява отново да се изпрати срещу нея на изборите през 2020 г.", "date": "2017.11.18", "title": "Тръмп: Хилари Клинтън е най-големият губещ за всички времена"}
{"url": "https://www.24chasa.bg/novini/article/6557759", "text": "Съюзът на албанските учители в Македония иска да се формира комисия, която да внесе промени в съдържанието на учебниците по история, съобщи македонският сайт МКД, цитиран от БТА. Председателят на съюза Нухи Дардища иска нови стратегии и програми, нови книги, защото срокът на тези, от които сега учат учениците, е изтекъл отдавна. Дардища заяви за втора програма на македонската телевизия, че албанските учители в Македония искат министерството на образованието да се консултира за промените с гражданското общество, а не със същите хора от комисиите в министерствата, които не се променят. \"Призовавам от февруари, март, да се формира комисия, която добре да провери тези програми и да се определи нова стратегия\", каза Дардища. Премиерът Зоран Заев неколкократно обяви предстоящото формиране на комисии за промени в учебниците на македонските ученици. След подписването на Договора за добросъседство и приятелство с България, за такива комисии се съобщава и в София, и в Атина, припомня МКД.", "date": "2017.11.18", "title": "Съюзът на албанските учители в Македония иска промени в учебниците по история"}
{"url": "https://www.24chasa.bg/novini/article/6557764", "text": "Украинските служби на сигурност съобщиха днес, че са арестували руснак, издирван за убийството през 2004 г. на главния редактор на руското издание на Форбс, американския гражданин Пол Хлебников, предаде Франс прес, цитирана от БТА.  Роден в Чечения, заподозреният, чиято самоличност не беше разкрита, е задържан в Киев, се уточнява в съобщението. По данни на Интерпол задържаният е участвал в серия поръчкови убийства, между които на Пол Хлебников, както и на служител от чеченското правителство. Пол Хлебников, на 41 години, известен с разследванията си за спорни приватизационни сделки в Русия през 90-те години, беше застрелян през юли 2004 г. в Москва Той работеше близо 15 години за американското списание Форбс, в което публикуваше разследвания за руски бизнес афери. Според украинските служби за сигурност неговият убиец избягал от Русия в Украйна, където бил част от престъпна група за рекет. Украинското правосъдие трябва да се произнесе по мярката му за задържане и за евентуалното му екстрадиране в Русия.", "date": "2017.11.18", "title": "Арестуваха в Украйна руснак, издирван за убийството на журналист от \"Форбс\""}
{"url": "https://www.24chasa.bg/novini/article/6557769", "text": "Ливанският премиер в оставка Саад Харири заяви днес в Париж, че ще отиде в Бейрут за националния празник на 22 ноември и ще се изкаже тогава за политическата ситуация в своята страна, предаде Франс прес, цитирана от БТА. \"Ще отида в Бейрут идните дни, ще участвам в честванията на националния празник и там ще обясня позицията си, след като разговарям с президента Мишел Аун\", заяви той на френски в кратко изявление пред пресата. Преди това се срещна с френския президент Еманюел Макрон и двамата обядваха заедно в Елисейския дворец. Харири благодари на Макрон \"за подкрепата му\". \"Той доказа, че е верен приятел и аз няма да го забравя никога\", каза ливанският политик. \"Франция показа още веднъж колко значима роля има в света и в региона. Тя доказа подкрепата си за Ливан и неговата стабилност\", добави той. Френският държавен глава не направи никакво изявление, след като придружи, заедно със съпругата си Брижит, Харири, съпругата и големия му син до стълбището на Елисейския дворец, където позираха пред много журналисти.", "date": "2017.11.18", "title": "Саад Харири: Ще се върна в Бейрут за националния празник"}
{"url": "https://www.24chasa.bg/novini/article/6557777", "text": "Окръжен съд – Пловдив остави в ареста Емил В., обвинен в укриване на данъци в размер на 700 000 лв. От пресцентъра на Съдебна палата – Пловдив съобщиха, че съдът е счел, че повдигнатите обвинения са за тежки умишлени престъпления, които са наказуеми с „лишаване от свобода“. Въпреки ранната фаза на разследване са събрани достатъчно доказателства - писмени и веществени, налице са свидетелски показания, експертна справка и протоколи от процесуално-следствени действия, които обосновават изискуемото от законодателя обосновано предположение, че обвиняемият е съпричастен към вменените му обвинения – по чл.255, ал.3, вр.ал.1, т.2, т.3 и т.6, вр.чл.26, ал.1 от НК и по чл.253, ал.4, вр.ал.3, т.1 предл. първо вр.ал.2 от НК. Намерените парични средства са съхранявани в банков сейф, който е нает от друго лице, а се ползва от обвиняемия. Според съда е налице реална опасност обвиняемият да извърши престъпление, тъй като е лице с висока степен на обществена опасност и деянието му се отличава с висока степен на такава. Съществува опасност при вземане на мярка, различна от „задържане под стража“, обвиняемият да въздейства върху свидетели или да укрие доказателства във връзка с разследваната престъпна дейност. Определението не е окончателно и подлежи на протест и обжалване пред Апелативен съд – Пловдив на 23.11.2017 г. от 10.00 часа.", "date": "2017.11.18", "title": "Оставиха в ареста 38-годишен за укриване на данъци за 700 000 лв. и пране на 350 000 евро"}
{"url": "https://www.24chasa.bg/novini/article/6557846", "text": "Вицепремиерът на Турция Бекир Боздаг заяви, че има „международно сътрудничество“ срещу президента на страната Реджеп Тайип Ердоган, предава Anadolu Agency, цитирана от Фокус. „Това международно сътрудничество достига до равнища, които са дали на войник куража да изобрази настоящия лидер на страна от НАТО като вражеска цел по време на учение“, заяви Боздаг. Турция се оттегли от учение на Алианса в Норвегия, след като държавен служител от страната изобрази турския президент като „вражески сътрудник“ по време на маневрите. „Досега НАТО не е било свидетел на подобен скандал“, заяви Боздаг и добави, че Алиансът трябва да предприеме необходимите крачки, подобни инциденти да не се повтарят.", "date": "2017.11.18", "title": "Турция: Има международно сътрудничество, насочено срещу Ердоган"}
{"url": "https://www.24chasa.bg/novini/article/6557850", "text": "В черногорски градове се появиха плакати и некролози, които предупреждават за злоупотреба на пренаталните тестове за ранно откриване на пола на детето и практиката на селективни аборти, съобщи черногорската телевизия, цитирана от БТА. \"Информираме ви, че в Черна гора всяка година се извършват голям брой селективни аборти. Някои родители предпочитат да имат момчета и често не оставят на момичетата шанс да бъдат родени. Да спрем злоупотребата на пренатални тестове и да прекратим практиката на селективни аборти\", пише на плакатите. Същевременно във всички всекидневници, излезли вчера в Черна гора, е публикуван некролог на \"нежеланото момиченце\". \"Скъпа нежелана, твоите родители предпочитат момче и затова не получи шанс да бъдеш родена. Прости им. Твоята скърбяща Черна гора\", пише в некролога.", "date": "2017.11.18", "title": "В Черна гора се появиха \"некролози\" на неродените момичета"}
{"url": "https://www.24chasa.bg/novini/article/6557865", "text": "Управляващата партия в Зимбабве Африкански национален съюз на Зимбабве - Патриотичен фронт (ЗАНУ-ПФ) е свикала извънредно заседание на централния комитет за утре сутринта, на което ще отстрани 93-годишния президент Робърт Мугабе от лидерския пост., предаде Ройтерс, цитирана от БТА.  На заседанието е предвидено да бъде взето решение за връщане в ръководството на партията на вицепрезидента Емерсън Мнангагва и да бъде отстранена съпругата на Мугабе, Грейс от поста лидер на женската лига към ЗАНУ-ПФ.", "date": "2017.11.18", "title": "Управляващите в Зимбабве се събират утре да отстранят президента Мугабе"}
{"url": "https://www.24chasa.bg/novini/article/6557732", "text": "Легендарният основател и китарист на австралийската рок-група AC/DC Малкълм Йънг е починал на 64- годишна възраст, предава News.com.au, цитиран от Фокус. През последните три години той страдаше от деменция и на концертите на групата бе заместван от племенника си Стиви. Според официално заявление на семейството на китариста, той е починал мирно в дома си. Малкълм Йънг създава групата през 1973 г. заедно с брат си Ангъс.", "date": "2017.11.18", "title": "Почина китаристът на AC/DC Малкълм Йънг"}
{"url": "https://www.24chasa.bg/novini/article/6557580", "text": "БСП трябва да подкрепи ГЕРБ за приватизацията, смята Стефан Данаилов. \"Аз съм \"за\", мен ако ме питате, и съм убеден в едно - Корнелия Нинова задължително трябва да подкрепи, защото акцията е срещу нея\", заяви Ламбо в началото на червения пленум, който коментира какво решение да вземе соцпартията по предложението на ГЕРБ за промени в конституцията за приватизацията. Данаилов обясни, че ако пленумът реши, че не трябва да се подкрепят промените, той ще настоява поне Нинова да има право да гласува \"за\". Ламбо дори добави, че той също би дал подкрепа на ГЕРБ. \"Аз също съм \"за\" и нищо чудно да си туря пръстчето и аз\", каза той и обясни : \"Трябва да се разбере цялата тая работа, колко години вече се моткаме\". Данаилов обаче все пак допусна, че може да има и някаква уловка за БСП. Ламбо коментира още и оставката на Димитър Главчев и наследилата го на поста председател на НС Цвета Караянчева. \"Ами тя е доста остра булка. Не знам доколко ще успее да въздържа себе си\", заяви той. Като абсолютен успех за БСП определи Ламбо оставката на Главчев, но уточни, че той сам си го е направил и предизвикал. Зам.- шефът на БСП бе категоричен, че не е вярно твърдението на ГЕРБ, че соцпартията клати властта и държавата. \"Е, какво клатим? Те са толкова сигурни в себе си, какво да ги клатим! Те са железни, но въпросът е, че не може да има спокойствие\", коментира той и обясни, че искането за вот на недоверие все пак ще бъде внесено. Обществото обаче не било узряло още за избори, а целта на вота на недоверие била да стигнат сигнали до хората, че не вървят добре нещата. \"Аз бях за Менда Стоянова. Много я харесвам тази жена, тя е благородна. Разбрах, че й е предлагано, но тя се е отказала\", разкри още Ламбо. И допълни : \"Така че то и с какво разполагаш, то не е една беля\".", "date": "2017.11.18", "title": "Ламбо дава \"втори пръст\" на ГЕРБ за приватизацията"}
{"url": "https://www.24chasa.bg/novini/article/6557602", "text": "6 бракувани за скрап вагона са изгорели в железопътно депо в София. Това съобщиха от пресцентъра на МВР. От там уточниха, че депото се намира в района на Централна гара. Инцидентът е възникнал през нощта на 18 ноември, няма пострадали. Разследващите органи продължават работата си по установяване на причините за възникване на пламъците.", "date": "2017.11.18", "title": "6 бракувани вагона изгоряха тази нощ в железопътно депо в София"}
{"url": "https://www.24chasa.bg/novini/article/6557620", "text": "Мъж простреля по невнимание себе си и съпругата си по време на среща относно безопасното боравене с оръжия, провеждаща се в църква в американския щат Тенеси, пише вестник Daily Telegraph, цитиран от \"Фокус\".  Двамата съпрузи са на около 80 години. По време на обсъжданията, мъжът заявил, че носи своя личен пистолет, след което го извадил и премахнал пълнителя, но забравил, че оръжието е заредено и в цевта има патрон. Пострадалият е дръпнал спусъка, прострелвайки себе си в дланта, а съпругата си в корема. И двамата са настанени в болница без опасност за живота.", "date": "2017.11.18", "title": "Мъж простреля по невнимание себе си и жена си в Тенеси"}
{"url": "https://www.24chasa.bg/novini/article/6557362", "text": "4500 са официалните случаи на насилие в училище за изминалата учебна година. 2-годишно детенце пък е било пребито жестоко в столичен частен детски център през 2016 г., съобщи . Всичко започва през юли. Майката записва момченцето си в частен детски център в центъра на София. \"Когато отидох да го взема го намерих с наранявания и по двете страни на лицето. Имаше синини, следи от нокти, наранявания по ушите, засъхнала кръв по клепача на окото. Стъписах се\", спомня си майката. Версиите на служителите в частния център са четири. Според нея - и четирите са неверни. Две от тях са, че детето само се е наранило, а третата, че се е спречкало с друго дете от групата. Майката подава сигнали до Агенция за закрила на детето, Районната прокуратура в София, Столичната община, Регионалния инспекторат по образованието и полицията. \"Въпросният център няма нищо общо със заведенията, които се регистрират по закона. Този център е регистриран по Търговския закон, така че той не е в правомощията на Закона за предучилищно и училищно образование\", заяви пред Нова телевизия Деница Сачева, заместник-министър на образованието. \"Някой си е направил фирма и я е кръстил \"образователен център\". Това не трябва да заблуждава хората\", допълни тя. Според нея камерите не са решение на проблема с агресията, защото те могат само да снимат извършителите.", "date": "2017.11.18", "title": "Жесток побой над 2-годишно в столичен детски център"}
{"url": "https://www.24chasa.bg/novini/article/6557388", "text": "Карахме с превишена скорост според мен, на мокър участък. Аз бях на задните седалки, не знам дали някой отпред се е опитвал да предупреди шофьора. Това каза пред   от болничното легло една от ранените незрящи жени, която е в стабилно състояние в Ловешката болница. Жената все пак уточни, че тя не е специалист и няма как да знае дали е имало индикации, че нещо с автобуса не е наред. В петък при зверски челен удар между автобус с 26 слепи жители на Перник и товарен камион загинаха 9 души, а 19 бяха ранени. Не беше тежко, а беше ужасно. Аз не си спомням нищо, задрямах точно преди да стане. Бях на последната седалка, на второто място, разказа и един от ранените мъже. Може би пръв от всички дойдох в съзнание и бях върху купчина от хора. Не е имало индикации, че нещо не е наред с автобуса. Беше си наред, всичко беше нормално, докато не се случи, добави той.", "date": "2017.11.18", "title": "Ранена край Микре: Шофьорът караше с превишена скорост на мокър участък"}
{"url": "https://www.24chasa.bg/novini/article/6557383", "text": "„Оставката на Димитър Главчев беше правилно решение. ГЕРБ трудно признават своите грешки. Но когато доводът е да не дразним своите европейски партньори, това е възмутително“. Това заяви преди началото на пленума на БСП Драгомир Стойнев пред  Според червения депутат Европа много добре вижда какво се случва в България и това е причината да не сме в Шенген и да има мониторинг над страната. Той бе категоричен, че БСП е предала урок на ГЕРБ. Но те не се учат от грешките си, каза още Стойнев. Той обясни, че е недопустимо в демократична държава да се гони от парламента лидерът на опозицията. \"Жалко е, че по-голямата част от депутатите на ГЕРБ скачат и си късат ризите, когато трябва да защитават Цветан Цветанов или Бойко Борисов\", допълни той. На въпрос как ще коментира думите на Иво Христов, че \"80% от българското население са дебили\", той отговори: \"Господин Христов не е институция. Той се извини. Но когато става дума за председател на Народното събрание, нещата са други\". Той обясни, че Христов е от гражданската квота и не е член на БСП. „Той излезе и се извини на всички български граждани. БСП е една демократична партия, има си предвиден ред. Докато в ГЕРБ е съвсем друго - каквото кажат първите двама, това се случва\", каза още Стойнев.", "date": "2017.11.18", "title": "Драгомир Стойнев: Доводът да не дразним европейските партньори е възмутителен"}
{"url": "https://www.24chasa.bg/novini/article/6557392", "text": "БСП в продължение на две седмици си търсиха повод за конфронтация. И в крайна сметка се хванаха за господин Главчев. Това заяви депутатът от ГЕРБ Тома Биков пред  . Той допълни, че на фона на случващото се в парламента през последните дни \"госпожа Нинова се обиди\" заради факта, че бе изгонена от вече бившия председател на парламента. \"Главчев буквално спази правилника на Народното събрание. Самият той го каза, че това е лично негов мотив. Когато си председател на парламента и опозицията е заявила, че няма да влезе в пленарна зала, ако няма оставка на председателя, не може да се работи нормално. Това нямаше да бъде добре за никого. Щяхме да увеличим нивото на конфронтация. И ако трябваше да избираме между егото си и спокойствието на обществото, избрахме това - да преглътнем егото си\", коментира Тома Биков. „Има една приказка за лъжливото овчарче. Напускането на Народното събрание е последна стъпка преди предсрочни избори. Тук БСП се направиха интересни. Те се върнаха отново на няколко позиции, за които трябва да се извинят, каза евродепутатът Ангел Джамбазки. \"67% от групата на БСП отговарят на определението на господин Христов за дебилите в България по прости сметки, базирайки се на думите му. Сигурно много се забавляват в партията им\", каза още Джамбазки. Тома Биков заяви, че България е готова за европредседателството: \"Стремим се да запазим спокойствието в обществото, защото няма как да водиш външна политика, когато има вътрешно напрежение. Ние сме направили ясна коалиция, която управлява. Сигурно правим и грешки“, каза още Биков. Той даде пример с бившия здравен министър проф. Николай Петров, който е подал оставка за нещо, което не съществува. „Изгубихме един ценен здравен министър. Но той нямаше как да си върши работата, при условие, че през следващите две години непрекъснато щяха да го питат: \"Ама вие защо не си подадохте оставката?\", каза още депутатът от ГЕРБ.", "date": "2017.11.18", "title": "Тома Биков: Преглътнахме егото си заради спокойствието на обществото"}
{"url": "https://www.24chasa.bg/novini/article/6557386", "text": "50-годишна жена е блъсната на пешеходна пътека в пловдивското село Граф Игнатиево. Това съобщи за „Фокус“ говорителят на Областната дирекция на МВР в Пловдив. Сигналът за инцидента е получен в 08.00 часа тази сутрин. По първоначални данни, жената е пресичала на пешеходна пътека, когато е била блъсната от лек автомобил „Фолксваген“ с 63-годишен водач. Пострадалата е откарана в болница за преглед, няма информация състоянието ѝ да е тежко. Пробата за алкохол на водача е отрицателна. На мястото на инцидента има полицейски патрул, извършва се и оглед. Движението в района не е затруднено. Работата по изясняване на обстоятелствата около произшествието продължава. Призовават се водачите да шофират с повишено внимание и съобразена с пътните условия скорост.", "date": "2017.11.18", "title": "Блъснаха 50-годишна на пешеходна пътека в Пловдивско"}
{"url": "https://www.24chasa.bg/novini/article/6557396", "text": "Дали БСП да подкрепи промените в конституцията за приватизацията, предложени от ГЕРБ. Това ще решава Националният съвет на партията, който се събира днес на закрито заседание. Идеята на ГЕРБ е да отпадне давността за престъпления, свързани с приватизацията. Промените в конституцията се подкрепят от останалите партии и от ГЕРБ обявиха, че \"златният пръст\" този път е на Корнелия Нинова. В понеделник, по време на представянето на филма на Елена Йончева за оградата по границата с Турция, шефът на ПГ на ГЕРБ Цветан Цветанов лично връчи на соцлидерката папката с промените, за да сложи подпис и тя. Нинова обаче отказа отговор веднага и го обвини, че опорочава събитието на Йончева. Решението се очаква да бъде взето от червения Национален съвет днес. Пленумът ще обсъжда и организационното състояние на партията. Той е първи след драматичния конгрес, на който Нинова заклейми деветима от съпартийците си.", "date": "2017.11.18", "title": "БСП решава дали подкрепя промените в конституцията за приватизацията"}
{"url": "https://www.24chasa.bg/novini/article/6557425", "text": "Ако камионът е бил пълен със стока, жертвите са щели да бъдат много повече. Това обясни за \"24 часа\" окръжният прокурор на Ловеч Валентин Вълков. Тежестта на товарния автомобил щяла да размаже пътниците в буса, а ранените са пострадали точно от приплескване и камшичните удари при сблъсъка. Все още няма обяснение какво е накарало 46-годишният шафьор на автобуса да навлезе в несрещното платно за движение. Поведението му остава неясно за спецове по ПТП-та, тъй като той е имал дългогодишен стаж. Нелогично било при силно намалена видимост от гъстата мъгла, хлъзгава настилка, непрекъсната осова линия и няколко автомобила пред него да се предприеме изпреварване. Всичко това навежда на мисълта, че по-скоро някакъв здравословен проблем го е накарал да кривне и да се забие челно в камиона.", "date": "2017.11.18", "title": "Празният камион е спасил повечето пътници в катастрофата край Микре"}
{"url": "https://www.24chasa.bg/novini/article/6557415", "text": "Една от новите патрулки „Киа” на врачанската полиция бе смачкана пътя от Враца за Криводол тази сутрин. Патрулът спрял колата си на банкета до пътя докато разследвал катастрофа с фирмен микробус „Рено”, преобърнал се в дере след като не успял да вземе завой на хлъзгавия от дъжда асфалт. Докато ченгетата оказвали първа помощ на леко ранения шофьор, спътника му и чакали линейка, с висока скорост в патрулката отзад се забил „Фолксваген”. Заедно с водача на немската кола пътували и децата му, но те не са пострадали при сблъсъка. От удара патрулката изхвърчала в дерето на метри от катастрофиралата по-рано кола. Няма сериозно ранени и при втория удар, но втора линейка пристигнала, за да откара за преглед пострадалите.", "date": "2017.11.18", "title": "Патрулка и две коли са смазани след катастрофи край Враца"}
{"url": "https://www.24chasa.bg/novini/article/6557410", "text": "Младеж загина, а жена е тежко ранена в нова катастрофа в Ловешко. По първоначална информация този път смъртоносното ПТП е станало в близост до село Сопот. Два автомобила са се сблъскали челно, като загиналият е пътувал на първата седалка. Водачът е пострадала тежко. 7 са откарани в ловешката болница - пътували в двете коли. Само в рамките на 24 часа на главен път София-Варна в Ловешко с живота се простиха 10 души.", "date": "2017.11.18", "title": "Нова катастрофа в района на Микре - един загинал и 7 ранени"}
{"url": "https://www.24chasa.bg/novini/article/6557461", "text": "Премиерът на Ливан в оставка Саад Харири ще се завърне в родината си за нейния Ден на независимостта, който се отбелязва в сряда, на 22 ноември, предадоха световните агенции, като се позоваха на съобщение в Туитър на ливанското президентство. \"Президентът на Ливан Мишел Аун е получил тази сутрин телефонно обаждане от Саад Харири, който го е информирал, че ще се върне в Ливан, за да участва в отбелязването на Празника на независимостта на 22 ноември\", се посочва в съобщението. Харири пристигна тази сутрин със съпругата си в Париж. Днес той ще се срещне с френския президент Еманюел Макрон, припомня БТА. ", "date": "2017.11.18", "title": "Харири се връща в Ливан на 22 ноември"}
{"url": "https://www.24chasa.bg/novini/article/6557459", "text": "Взривни устройства, гранати, оръжие и боеприпаси откри полицията при операция в близкото до Велинград село Драгиново. Като притежател на бойния арсенал е задържан 21-годишният А.Х., жител на селото, съобщи говорителят на областната полицейска дирекция Мирослав Стоянов. Акцията е била проведена след получена оперативна информация и в нея са участвали и експерти от отряда за борба с тероризма към МВР. При обиск в къщата на задържания и прилежащи постройки в имота са били открити 2 самоделни взривни устройства, подготвени за употреба. Освен това са намерени 2 газови пистолета, части и механизми за бойни оръжия - цеви, затворни блокове, пълнители, пружини, ръкохватки, както и над 200 бойни патрони от различни видове и калибри. В местност, намираща се в близост до къщата на задържания, закопани в пластмасов буркан в земята са открити и 2 ръчни бойни гранати в комплект със запалки. При първоначалния разпит арестуваният А.Х. не е дал обяснения откъде се е сдобил с оръжията и боеприпасите. С постановление на прокуратурата във Велинград той е задържан за 72 часа.", "date": "2017.11.18", "title": "Взривни устройства, гранати, оръжия и боеприпаси откриха край Велинград (Снимки)"}
{"url": "https://www.24chasa.bg/novini/article/6557491", "text": "Дете на около 12 години е сред пострадалите в катастрофата край ловешкото село Сопот, която стана към 10 часа днес. При челен сблъсък между две коли загина младеж, а шестима бяха ранени. Новият инцидент стана само на 10 км от касапницата край Микре, където загинаха 9 души при сблъсък на пътнически бус и камион в петък по обед. \"Детето е със счупвания и е приведено в ортопедия без опасност за живота. Има жена с комбинирана травма, която е настанена в хирургия. Най-тежко е състоянието на друга млада жена, за която казаха, че шофирала едната кола - тя е интубирана. Още двама пострадали пътуват към нас\", съобщи д-р Снежина Митова, зам. директор на болницата в Ловеч.", "date": "2017.11.18", "title": "12-годишно е сред пострадалите в катастрофата край село Сопот"}
{"url": "https://www.24chasa.bg/novini/article/6557492", "text": "На близо 6 млрд. лв. възлизат приходите от международен туризъм до септември месец у нас. Това съобщи в обзорното предаване „Метроном“ на Радио „Фокус“ министърът на туризма Николина Ангелкова. По думите ѝ това е ръст с 9.4% в сравнение предходната година. „За първите 9 месеца страната ни е била посетена от над 7.5 млн. чуждестранни туристи, което е ръст от 7.7% спрямо първите девет месеца на предходната година, която беше рекордна за българския туризъм. Всички тези данни показват, че усилията, които Министерството полага да маркетира България като целогодишна туристическа дестинация на такива изложения като лондонското, са на прав път. Аз се надявам да успеем с общи усилия на Министерството на общините на бранша да превърнем тази тенденция в една устойчива такава“, коментира министър Ангелкова. Тя добави, че според прогнозите за зимния сезон се очаква ръстът на чуждестранни туристи да бъде между 5 и 10 %. Министърът коментира и проблемът с кадрите в туристическия бранш. По думите ѝ приетият Закон за трудовата мобилност и миграцията улеснява наемането на работници от трети страни. Министър Ангелкова припомни, че за летния сезон 3 300 работници от Украйна, Беларус, Молдова и други държави са работили у нас.", "date": "2017.11.18", "title": "Ангелкова: Близо 6 млрд. лв. са приходите от международен туризъм до септември 2017 г. у нас"}
{"url": "https://www.24chasa.bg/novini/article/6557523", "text": "Десет души, участвали в международната конференция за климата в Бон, са се оплакали от сексуален тормоз, предаде ДПА, като се позова на говорителя на Рамковата конвенция на ООН за климатичните промени. Ник Нътъл заяви, че предполагаемите жертви са се оплакали или в полицията, или пред служители по сигурността на ООН, които са ги информирали за юридическите стъпки, които биха могли да предприемат, предава БТА. Конференцията приключи тази нощ. Тя продължи две седмици.", "date": "2017.11.18", "title": "10 оплаквания за сексуален тормоз по време на конференцията за климата в Бон"}
{"url": "https://www.24chasa.bg/novini/article/6557552", "text": "Френският президент Еманюел Макрон прие ливанския премиер Саад Харири в Елисейския дворец в събота, предава репортер на AFP, няколко часа след като министър-председателят пристигна в Париж. Двамата ще разговарят помежду си, след което ще присъстват на официален обяд. По-рано тази седмица, Макрон покани Харири на посещение във Франция, като опит за решаване на разигралата се политическа криза, предизвикана от изненадващото желание на ливанския премиер да си подаде оставката, направено на четвърти ноември пред медии в Саудитска Арабия, припомня \"Фокус\".  Впоследствие Харири прекара две седмици в саудитската столица, което породи слухове, че е държан в Рияд против волята си, но премиерът отрече тези твърдения.", "date": "2017.11.18", "title": "Макрон прие Саад Харири в Елисейския дворец"}
{"url": "https://www.24chasa.bg/novini/article/6557559", "text": "Намерени са три нови тела на жертви на катастрофалните наводнения в Гърция, с което броят на жертвите ще достигне 19 души, съобщава АФП, като се позовава на гръцките власти. Телата са в процес на идентифициране. Ние не знаем все още дали тези три тела са на изчезналите лица, първо трябва да ги идентифицираме, посочи за АФП Никос Папаевстатиу, ръководител на националния оперативен център по здравеопазване. Пристанищната полиция е извадила тази сутрин две тела от морето в залива близо до Мандра - едно от трите селища западно от Атина, които бяха най-силно засегнатите от наводненията, причинени от проливни дъждове, предаде БТА.  Става дума за двама мъже, на 55 и на 35 години, посочи представител на пристанищната полиция. Той добави, че предстои телата да бъдат идентифицирани. До снощи според официалните данни 16 души бяха жертивите на наводненията, а шестима души се водеха изчезнали. В Мандра спасителни екипи действат, за да извадят от калта още едно тяло. Отчаяние продължава да цари сред жителите на Мандра и Неа Перамос, където най-малко 2500 къщи и магазини бяха напълно опустошени от водната стихия. Кметството в Атина и граждански асоциации раздаваха бутилки с вода и храна в Мандра. Експертите обвиниха за драмата мащабната урбанизация на този земеделски район, превърнал се в полу-индустриален през последните години, както и хронични пропуски на правителствените служби и на префектурата по отношение на дейността за предпазване от наводения.", "date": "2017.11.18", "title": "Намериха още три тела на жертви на катастрофалните наводнения в Гърция"}
{"url": "https://www.24chasa.bg/novini/article/6556546", "text": "“По принцип всеки сайт може да бъде хакнат, но в случая електронните дневници на училищата са добре защитени. Нашият ученик по-скоро е търсел поле за изява, отколкото да е проявил неразбиране към това, което показа по телевизията”. Така вчера в Сливен преподавателите по информатика в местната Професионална гимназия по електроника Георги Калончев и Васил Василев коментираха пред журналисти “новината”, която 12-класникът Веселин Кирилов сътвори по телевизията - по bTV в началото на седмицата показа, че всеки компютърно грамотен ученик може да влезе в електронния дневник и да промени оценката си. Според учителите всеки ученик и родител има достъп до тези дневници чрез име и парола. Системата позволява гледащият да редактира това, което вижда, но няма достъп до сървъра и когато затвори, данните си остават старите. Заради това от гимназията на Веселин смятат, че новината в случая е фалшива и заради нея се вдига много шум за нищо, а случаят се преекспонира. Остава да виси във въздуха и идеята да бъде предупредено министерството, че електронните дневници са уязвими. От догодина те стават задължителни за всички училища в страната, а досегашните хартиени дневници изчезват. Икономическата гимназия в Сливен ги ползва вече втора година, по думите на директора Димитър Добрев, преподавателите са доволни от тях. От видяното ставало обаче ясно, че за момент всеки ученик можело да заблуди родителите си за успеха си, ако временно си напише по-високи бележки. Затова родителите не трябвало да се доверяват на децата си, а сами да проверяват техния успех в интернет, тъй като имали свой достъп но електронното досие на детето си. Веселин Кирилов е пълнолетен и сам е взел решение да разкаже за “откритието си”, което предизвикало много коментари. Ученикът е със специални образователни потребности и живее само с майка си. Сега бил смутен от реакциите и се затворил в себе си. С него в момента работели психолози.", "date": "2017.11.18", "title": "Ученици си пишат шестици в електронния дневник, не било хакване"}
{"url": "https://www.24chasa.bg/novini/article/6557291", "text": "Преговорите за „ямайска“ коалиция в Германия ще продължат до шест часа следобед (местно време) в неделя, предава Deutsche Welle. Разговорите между Съюза (ХДС/ХСС), Свободната демократическа партия (СвДП) и „Зелени“ трябваше да приключат до петък сутринта, като впоследствие бяха удължени в рамките до края на същия ден, но след като не бе постигнато споразумение, преговорите ще продължат до неделя вечерта, предаде \"Фокус\".  Предварително споразумение досега не бе постигнато заради някои различия между политическите формации, свързани с темите за бежанците и климата. Най-спорен се оказа въпросът за събирането на семействата на получилите убежище в Германия. Принципно разминаване в позициите на партиите има и по отношение на отказа от използването на електроенергия, добивана чрез въглища. Същевременно остават разногласия и по не по-малко конфликтните теми като образование, данъчно облагане, пазара на труда, здравеопазването и сигурността. Дали партиите ще успеят да постигнат консенсус, към момента остава отворен въпрос.", "date": "2017.11.18", "title": "Преговорите за „ямайска“ коалиция в Германия ще продължат до неделя вечерта"}
{"url": "https://www.24chasa.bg/novini/article/6556818", "text": "Албания, почти на границата с Косово. 4 километра кален път, мост без дъски и никакви комуникации. Почти откъснато от света, високо в планината, село Оргоста с нищо не издава на пръв поглед какви хора живеят в него. Изумлението е голямо, когато точно на това място човек чуе кристална българска реч, български народни песни и види усмихнати моми да вият кръшни хора. Така бе посрещната Илияна Йотова в Оргоста. Вицепрезидентката посети селото с 1000 жители като част от официалната си визита в Албания. Тя отиде да види как живеят сънародниците ни там само месец след като парламентът в Тирана прие закон, с който даде права на малцинствата, сред които и българското. Компактни български общности в Албания има в 3 области. В Гора - на границата с Косово, в Голо бърдо, което е по-близо до Тирана, и към Преспа - онази Преспа от романа на Димитър Талев. След срещите си с първите мъже в държавата и българската общност в Тирана Йотова се отправи към Оргоста и още едно село на границата с Косово - Шищавец. “Не съм предполагала, че на такива места в Албания може да се говори така добре български език”, не скрива емоцията си тя. И разказа, че децата от нашата общност говорят само и единствено български език до момента, в който тръгнат на училище. “Като питах децата какъв език говорят у дома, отговорът им бе единодушен: български. Попитах ги защо и те ми отговориха: Защото така говори баба, така говорят мама и татко”, вълнува се вицепрезидентката, пресъздавайки срещата си с българите там. “Родолюбието и мечтата за България сред тези хора е много по-силна, отколкото сред много от сънародниците ни у нас”, разказва тя. Впечатлена е, че малките цитират Вазов и Ботев наизуст. Но най-голямото ѝ изумление било, когато попитала децата какво искат. И вместо да чуе айпад или телефон, лего или кукла Барби, отговорът е български носии. За да са красиви, когато играят хора. Още две неща поискали от Йотова хората в Оргоста - сателитна чиния, за да гледат българска телевизия и филми. Както и българското правителство да съдейства пред албанското да им се оправи пътят. Защото сега всеки ден децата от I до VIII клас вървят пеша без значение пек или студ, сняг или дъжд, с раници на гърба, за да стигнат до училище. Искат да си имат свое, българско. “Искам да уча буквите”, казало ѝ малко дете. А тя им подари български книги, читанки и плакети с кирилицата. Много от сънародниците ни в Албания търсят път към България. Сега, когато вече имат статут на малцинство, искат да станат български граждани. “Много често чувах “Искаме да отидем до Майка България” - за тях България е нещо като мечта, блян. Като някакво Ел Дорадо, което съществува някъде по света и там всичко е красиво и прекрасно. И те, като отидат, един ден ще им е чудно”, разказва Йотова. А по-възрастните споделяли със сълзи в очите, че искат само да отидат да видят България и ще се върнат. Тъй като в тези села не бил стъпвал български политик, Йотова се радвала на голямо внимание. “Толкова бе вълнуващо - вълнува се тя. Среща имаше и с българите в столицата Тирана. В посолството ни се събрали представители на местните дружества, преподаватели, лекари, културни дейци, десетки наши сънародници от всички краища на страната. Били единодушни, че след приемането на закона вече имат самочувствието като истинско национално малцинство да си пазят традициите. Поискали по-бързо да се открие български културен център в Тирана и вицепрезидентката веднага поставила въпроса на срещата си с премиера Еди Рама. По време на разговорите си и с Рама, и с президента Илир Мета и парламентарния шеф Грамоз Ручи Йотова настояла при изготвянето на нормативната уредба за прилагането на закона да се позволи официално да се учи български език в средните училища, където има компактни общности. Тя договорила още българското малцинство да има свой представител в бъдещия комитет на националните малцинства, който ще е държавен орган. Най-впечатлена Йотова останала от това, че в Албания вече се заражда българска интелигенция - хора, завършили университети у нас, които са се върнали да работят най-вече като учители. Зам.-директорката на държавната болница в Тирана също е от български произход и е учила у нас. Имаме възстановен лекторат по български език в университета в Тирана, който ще се опитаме да разширим, разказва още тя. Другото желание на сънародниците ни било да се увеличи бройката на стипендиантите за българските вузове.", "date": "2017.11.18", "title": "Българчетата в Албания не искат Барби, а носия - да са красиви на хорото"}
{"url": "https://www.24chasa.bg/novini/article/6557276", "text": "Стотици младежи нападнаха полицията в Атина и Солун на годишнината от потушаването на студентските бунтове на 17 ноември 1973 г. срещу управлявалата тогава военна хунта, предадоха Асошиейтед прес и БТА. След протеклите мирно шествия в памет на годишнината, част от младежите започнаха да замерят полицаите с камъни, фойерверки и запалителни бомби в центъра на Атина. Полицията отвърна със сълзотворен газ. Няма съобщения за ранени или арестувани. Прояви на насилие имаше и в Солун. Над 5000 полицаи се грижеха за сигурността, докато младежкото шествие преминаваше към американското посолство, обградено от полицейски автобуси. Годишното шествие в Гърция е повод да се изразява недоволство от правителството, както и от политиката на Европа или САЩ, и често прераства в насилие, отбелязва АП.", "date": "2017.11.18", "title": "Гръцки младежи нападнаха полицията с \nбомби в Атина и Солун"}
{"url": "https://www.24chasa.bg/novini/article/6557305", "text": "Една жена е с опасност за живота, а двама остават в тежко състояние след катастрофата край село Микре. Това каза на брифинг началникът на ВМА проф. Венцислав Мутафчийски за настанените трима пострадали от катастрофата край село Микре, предаде „Фокус“. „В нашата болница са докарани трима пациенти, които са тежко ранени и един в нашата плевенска болница, който е с леки травми на 47 години. По-скоро при него проблематичен е стресът и високото кръвно налягане, но колегите ще се справят. Той е без опасност за живота. В реанимация в момента имаме трима болни, двама от които са в съзнание и най-тежко пострадалата, за която стана въпрос снощи, е в доста тежко състояние. Тя е с политравмента фрактура на лицевите кости. Няма нито една лицева кост, която да е здрава. Има счупване на черепа в мозъчната част с мозъчна контузия. Оттам надолу има контузионен бял дроб, доста сериозен. Могат да произтекат доста сериозни проблеми“, коментира проф. Мутафчийски. По думите му кървенето е спряло, а то е било доста съществено, защото още в Ловеч се е наложило преливане на пет сака кръв и плазма. „Тук е продължено преливането с още 4 сака кръв и три плазма. Преодоляно е шоковото състояние, но болната е с много тежка фрактура на таза. Тепърва очакваме развитие на усложнение и то най-вече на белия дроб. Има реална опасност за живота ѝ, но е в тежко стабилизирано състояние. Предстоят ѝ множество оперативни интервенции. По отношение на счупванията на скелетните кости, както и на лицево-челюстните, които в никакъв случай няма да могат да се преодолеят с една единствена оперативна интервенция. Предстоят серийни операции“, допълни той и уточни, че следващият пострадал е 74-годишен мъж с рана на скалпа. „В момента е в стабилизирано състояние, контактен и съвсем адекватен. Има тежка фрактура на таза, за която ще предстои оперативно лечение“, добави проф. Мутафчийски. „Третата пострадала е жена на 56 години с лека мозъчна контузия, лека рана в областта на главата, но има серийни фрактури от трето до седмо ребро в лявата гръдна половина с частичен излив, както и счупване на лопатката, което е белег, че е сериозна травма в областта на гърдите, защото това е кост, която много трудно се чупи. Имаме повишено внимание по отношение на развитие на усложнение на белия дроб. И при нея имаме счупване на лява тазобедрена става. На нея й предстоят оперативни интервенции“, каза още той. \"На този етап нямаме искане за докарване на още пострадали от катастрофата край с. Микре във ВМА. Това е едно преимущество за ВМА, че имаме болници на много места в страната и можем да покрием територия във всяка една точка на България за бързо време. Изпратихме реаниматор и сестра, защото при такива тежки травми и пострадали, именно те са ключовите хора при овладяване на тежкото състояние, защото и да се изпрати хирург или травматолог, той нищо не може да направи. Всъщност тежката травма е визиологична катастрофа на организма, а не просто анатомични счупвания на отделните кости. Затова реаниматорите са ключови в първите часове в решаването на проблемите на тези ранени и поддържането на жизнените им функции“, коментира той и уточни, че когато екипите са дошли от София, вече те са се заели с транспорт на пациенти към Плевен. „Те транспортираха двама – единият към нашата болница в Плевен, а другият със счупване в областта на гръбначния стълб с реална опасност за компресия на гръбначния мозък в университетската болница в Плевен, където неврохирургичен екип ги очакваше. Нямам информация за него“, допълни той. Ръководителят на Клиниката по интензивно лечение във ВМА доц. Евелина Одисеева уточни, че действително двамата пациенти – мъжът на 74 години и жената на 56, са в стабилизирано състояние без опасност за живота, но третата пациентка, най-тежко пострадалата, е с реална опасност за живота. „Беше в шок, много тежък транспорт. Когато е доведена тук, е била в стабилно състояние и след като са обработени раните и са направени тези манипулации, постепенно тя вече е извън шока. Така или иначе си остава в тежко състояние с реална опасност за живота. Два екипа пътуваха за Ловеч и помогнаха на колегите в ловешката болница за обработка и транспортиране на пациентите. Тук в болницата ги очакваха още 4 екипа. Имаше много хора. Всички бяха много ангажирани“, заяви доц. Одисеева", "date": "2017.11.18", "title": "ВМА: Жена е с опасност за живота, двама - в тежко състояние след сблъсъка в Микре (Обновена)"}
{"url": "https://www.24chasa.bg/novini/article/6557282", "text": "Програмата за Постоянно структурирано сътрудничество в областта на отбраната (ПСС) няма да може да замени НАТО за страните от ЕС, заяви Генералният секретар на Алианса Йенс Столтенберг на Международния форум по въпросите на сигурността в канадския град Халифакс, предаде ТАСС. \"Приветствам програмата за ПСС, защото искам да засиля отбранителните способности на Европа\", подчерта генералният секретар. Той отбеляза, че програмата би могла да представлява опасност за НАТО, ако си поставяше за цел да се конкурира с пакта. \"Но тя не си поставя такава цел. Евросъюзът няма да може да замени НАТО като организация, гарантираща колективната сигурност на страните членки\", уверен е Столтенберг. Генералният секретар добави, че засега Украйна и Грузия не са готови да станат членове на НАТО, но Алиансът им помага в подготовката на необходимите реформи. \"Те трябва да модернизират отбранителните институции, да се преборят с корупцията и да укрепят демократичните институции\", подчерта Столтенберг. \"Вратите на НАТО са отворени и най-доброто доказателство за това е, че от края на Студената война броят на членовете на Алианса нарасна почти двойно\", отбеляза той. Столтенберг подчерта, че НАТО няма намерение да повишава напрежението заради нарастващото военно присъствие на Русия в Арктика. Алиансът ще отговори на засилването на руското военно присъствие в региона по такъв начин, че да запази баланс между отговора и запазването на ниското напрежение в Арктика, предаде БТА.  Канадският министър на националната отбрана Харджит Саджан подчерта на форума в Халифакс, че страните членки на НАТО са готови за диалог с Русия. \"Демонстрацията на единство и решителност от страните от НАТО е много важна\", заяви той. \"Но ние трябва да сме уверени, че вратите за диалог са отворени\", добави министърът, подчертавайки, че крайната цел е постигане на понижаване на напрежението между Москва и Алианса, за да може пактът да фокусира вниманието си върху други заплахи по цял свят, включително тероризма. /АГ/", "date": "2017.11.18", "title": "Столтенберг: ЕС няма да може да замени НАТО с новата отбранителна програма"}
{"url": "https://www.24chasa.bg/novini/article/6557311", "text": "Стабилно е състоянието на 9-има от ранените при тежката катастрофа край Микре в петък, отнела живота на 8 слепи перничани и шофьора им. Те са настанени в болницата в Ловеч. Сред тях няма хора в тежко състояние. Това съобщиха пред   от здравното заведение. Малко след 22 часа снощи най-тежко пострадалите бяха транспортирани с 5 линейки и 8 полицейски патрула от Ловеч до Военно-медицинска академия в София. 3-мата най-тежко пострадали са във ВМА – 2 жени и 1 мъж. 66-годишна жена е най-зле, но вече е стабилизирана. Екипите във ВМА са направили уникална операция – емболизация на артериите, защото друго не е било възможно да се прави при нейните травми. Въпреки това има риск за живота й. Останалите двама във ВМА са в стабилно състояние, но предстоят много операции, защото са с тежки счупвания. Един ранен има и в болницата в Плевен. От болницата в Ловеч обясниха, че вече е започнало разпознаването и скоро ще стане ясно кои са починалите в драматичната катастрофа. Шефът на съюза на слепите Васил Долапчиев разказа, че 26-имата незрящите са били на обучение в почивна станция на съюза в Дряново. По думите му доминиращо са хора на 50-60 години, но сред тях имало и младо семейство.", "date": "2017.11.18", "title": "Болницата в Ловеч: 9-имата ранени край Микре са стабилни"}
{"url": "https://www.24chasa.bg/novini/article/6557286", "text": "Силно земетресение с магнитуд 6,3 разлюля тази вечер слабо населен район на Тибет, съобщи Геофизичният институт на САЩ, цитиран от Ройтерс и БТА.  Няма данни за причинени щети вследствие на земетресението. Първоначално беше съобщено, че то е с магнитуд 6,7. Трусът беше усетен на Тибетското плато в 6:34 местно време (22:34 ч. вчера по Гринуич), на дълбочина от 10 км. Местното правителство съобщи, че засегнатият район в близост до границата с Индия е слабо населен и засега не са получени данни за пострадали. Земетресение с магнитуд 6,3 се смята за силно и може да доведе до сериозни щети. В югозападните райони на Китай трусовете са често явление. През 2008 г. при тежко земетресение в провинция Съчуан загинаха близо 70 000 души, припомня Ройтерс.", "date": "2017.11.18", "title": "Силно земетресение с магнитуд 6,3 разтърси Тибет"}
{"url": "https://www.24chasa.bg/novini/article/6557299", "text": "Телефонните заплахи, според които по пътя на кортежа на руския президент Владимир Путин има заложени множество взривни устройства, се оказаха фалшиви, предава ТАСС, като се позовава на информация, дадена от говорителя на Кремъл Дмитрий Песков. Вчера Песков съобщи, че руският президент Владимир Путин е бил информиран за получени сигнали с бомбени заплахи, но охраната му е взела всички необходимите мерки. „Днес [събота – бел.прев.] телефонни терористи продължиха с фалшивите сигнали. От сутринта постъпиха около 60 сигнала за заложени към 50 взривни устройва на различни места, включително по пътя на президентския кортеж и в квартали, които Путин трябва да посети“, се казва в изявлението на говорителя, предава \"Фокус\".  Песков добави, че „службите за сигурност направиха всички нужно в конкретната ситуация“ и фалшивите сигнали по никакъв начин не са повлияли на заложения план за дневния ред на държавния глава. Според информация на полицията, източниците на обажданията не са засечени, като е вероятно те да са направени извън територията на Руската федерация.", "date": "2017.11.18", "title": "Бомбените заплахи срещу Путин са фалшиви"}
{"url": "https://www.24chasa.bg/novini/article/6557319", "text": "Трябва да се засили полицейското присъствие и да се подобри организацията на движението, заяви бившият шеф на КАТ Алекси Стратиев в предаването \"Тази събота\" на  . Той коментира зловещата челна катастрофа край Микре в петък, при която загинаха 8 слепи жители на Перник и региона, а 19 бяха ранени. Стратиев даде статистика за броя на загиналите край Микре, известен като участъка на смъртта. През 2013 г. жертвите са били 16, през 2014 - 23, 2015 - 30, 2016 – 34. 191 загинали на милион има в Ловешка област, което е много повече спрямо София, добави Стратиев. Според него спешно трябва да се вземат мерки – маркировка, разделителна линия, засилено полицейско присъствие. Мерките трябва да са в организацията на движението и контрола, категоричен е бившият началник на КАТ. В района имало само една полицейска камера и шофьорите карали с превишена скорост. Според председателя на асоциацията на пострадалите при катастрофи Владимир Тодоров най-вероятно загиналите и пострадали пътници от автобуса са били без колани. Той е категоричен, че докато няма магистрала „Хемус“, тежките инциденти ще продължат.", "date": "2017.11.18", "title": "Алекси Стратиев: 191 на млн. загиват при катастрофи в Ловешко, трябва повече полиция там"}
{"url": "https://www.24chasa.bg/novini/article/6557309", "text": "Президентът на САЩ Доналд Тръмп съобщи в Туитър, че ще спре временно решението за разрешаване на вноса на трофеи от убити слонове, докато не разгледа всички факти, свързани с опазването на околната среда, предадоха Асошиейтед прес и Ройтерс. Вчера правителството на САЩ съобщи, че отново ще разреши вноса на ловците, убили слонове в Зимбабве, да внасят трофеите си в САЩ, предаде БТА. Решението предизвика възмущението на защитници на правата на животните и на потребители на социалните мрежи, които публикуваха снимки на синовете на Доналд Тръмп - Ерик и Доналд-младши, които са запалени ловци и които на снимките позират с убити от тях диви животни. ", "date": "2017.11.18", "title": "Тръмп отлага разрешението за внос на трофеи от убити слонове"}
{"url": "https://www.24chasa.bg/novini/article/6557316", "text": "Съвместният механизъм на ООН и ОЗХО (Организацията за забрана на химическите оръжия) за разследване на химически атаки в Сирия прекрати официално работата си, предаде  .  Срокът на пълномощията на комисията, която обвини Дамаск, че неведнъж е прибягвал до бойни отровни вещества, изтече в полунощ по нюйоркското време (7 ч. наше време), след като Съветът за сигурност на ООН не успя да се споразумее за удължаване на мандата. Дискусиите в ООН продължиха до последния момент. Консултациите при закрити врати започнаха веднага след заседанието, на което Русия наложи вето на предложената от Япония резолюция за техническо удължаване на мандата на комисията с 30 дни, припомня ТАСС. Предложението на Токио за удължаване на мандата на комисията с 30 дни беше опит за спечелване на време, през което Съветът за сигурност на ООН да постигне консенсус, отбелязва ДПА.  Резолюцията беше подкрепена от 12 страни. Русия и Боливия гласуваха против, а Китай се въздържа. Руският постоянен представител в ООН Василий Небензя заяви, че мандатът на Съвместния механизъм за разследване може да бъде удължен само ако се коригират недостатъците в работата му. Според представителя на Москва през последните две години разследващата комисия само е подпечатвала неоснователни обвинения срещу Сирия. Решението на Русия да наложи вето на проекта за резолюция за удължаване на мандата на Съвместния механизъм на ООН и ОЗХО показва, че Москва не цени живота на жертвите на нападения с използване на химическо оръжие или не уважава целесъобразните стандарти за международно поведение по отношение на използването на такова оръжие, се казва в изявление на Белия дом.", "date": "2017.11.18", "title": "Комисията на ООН за химическите атаки в Сирия прекрати работата си"}
{"url": "https://www.24chasa.bg/novini/article/6557323", "text": "След близо 6 месеца ремонт пуснаха за движение столичния булевард \"Дондуков\", предаде  . Именно този ремонт се превърна в един от най-обсъжданите в София в последно време - дебатите започнаха още в началото с това да се запазят или не паветата и стигнаха до това колко всъщност е качествена реконструкцията. От днес можем да кажем, че е пуснато движението по бул. \"Дондуков\", има още малко довършителни работи, които трябва да се направят по тротоарите. Когато всичко бъде завършено, ще можем да дадем оценка на свършеното. Обектът беше от най-сложните това лято, в централната отсечка запазихме паважната настилка, каза зам. кметът Евгени Крусев. Гаранционният срок на ремонтирания участък е 5 години, цената на ремонта е около 7 млн. лева, тези пари ще бъдат разплатени, когато всички детайли бъдат изпълнени.", "date": "2017.11.18", "title": "Пуснаха движението по бул. \"Дондуков\""}
{"url": "https://www.24chasa.bg/novini/article/6557332", "text": "ГЕРБ е партия, която иска да намалява политическото противопоставяме, а не да го засилва. С вчерашния изцяло личен акт на Димитър Главчев той показа точно това. Това заяви зам.-председателят на ГЕРБ Цветан Цветанов пред  . Димитър Главчев остава депутат, вчера премиерът Бойко Борисов два пъти разговаря с него в тази посока, добави Цветанов. Той обясни още, че много от структурите на ГЕРБ не одобряват оставката на Главчев като председател на Народното събрание. По думите на Цветанов обаче само се сменял капитанът в лицето на Цвета Караянчева и „отборът на ГЕРБ пак ще е водещ в шампионската лига“. Главчев обяснил на колегите си, че не иска да е препъникамък пред предстоящото европредседателство. „Той е отговорен човек. Аз искам да му кажа ,че той направи нещо, което малко политици правят в такава ситуация, каза Цветанов. Според него Главчев бил жертва на атаките на опозицията в последните месеци. Въпреки това зам.-шефът на ГЕРБ отчете, че Главчев не е трябвало да прибягва до крайна санкция спрямо Корнелия Нинова – да я гони от пленарната зала за думите й. Всички трябва да допринасяме за нормалните отношения в парламента и всеки от нас е прекрачвал границата на добрия тон, смята Цветанов. Той подчерта, че на Председателския съвет в Народното събрание в петък всички парламентарни лидери били на това мнение. Според него в момента Народното събрание било в изключително добра форма, но опозицията искала да провокира напрежение. Цветанов категорично отрече на Председателския съвет да е сключвана сделка – оставка на Главчев срещу подкрепя от БСП за отпадането на давността за приватизацията. Димитър Главчев е качествен човек и партията стои зад него, категоричен е още Цветанов. Според него Цвета Караянчева е успяла през годините да натрупа опит и ще се справи като шеф на парламента. Че идва краят на ГЕРБ, съм го слушал, откакто влязохме за първи път в парламента. Обществото обаче вярва на ГЕРБ, защото правим политики с видими резултати, категоричен бе зам.-председателят на партията. Това показвали и резултатите от последните парламентарни избори. Според него хората трябвало да знаят, че БСП никога няма да управлява, защото не била участвала в съграждането, а само в разграбването на страната.", "date": "2017.11.18", "title": "Цветан Цветанов: Димитър Главчев остава депутат"}
{"url": "https://www.24chasa.bg/novini/article/6557343", "text": "Момченце на година и седем месеца от Благоевград е транспортирано тази нощ за УМБАЛСМ „Пирогов“ с фрактура на черепа, като има съмнения, че то е жертва на домашно насилие, предаде  .  Детето е откарано в болница, след като полицаи извикали спешна помощ при битов скандал в ромската махала на Благоевград. Той възникнал снощи, когато бащата на детето отишъл да го вземе от дома, където то живее с майка си и друг мъж. Бащата твърди, че синът му е бит редовно. Майката първоначално казала, че детето е настинало и кашля, но след като то е прието в Спешно-приемно отделение на МБАЛ-Благоевград са установени насинявания и оток на лицето. Впоследствие майката обяснила, че детето е паднало по стълбите. С комоцио детето е транспортирано тази нощ за „Пирогов“. Скенерът там е установил фрактура на черепа, няма мозъчен хематом. По случая работи полицията в Благоевград.", "date": "2017.11.18", "title": "Дете с черепна фрактура в „Пирогов\", вероятно е жертва на домашно насилие"}
{"url": "https://www.24chasa.bg/novini/article/6557349", "text": "Травмите на пострадалите при катастрофата край Микре – лицево-челюстни наранявания и множество счупвания, говорят за вероятна липса на предпазни колани, коментира пред   Владимир Тодоров, председател на Асоциацията на пострадали при катастрофи. „Една част от автобусите не разполагат с предпазни колани, а в тези, които имат, коланите често не се ползват. Много подценяваме коланите. И докато на предните седалки на леките автомобили употребата им е 90%, на задните неупотребата им е 80%”, посочи още той. И двете превозни средства имат тахошайби, по които може да се установи каква е била скоростта при момента на удара, посочи Тодоров. Трябва да има много повече камери и инфраструктурата да бъде безопасна, смята той. По думите му например сериозен проблем е непремахването на пътни знаци, които вече не отговарят на реалната обстановка – някога може да е имало причини за различна организация на движението, които са отпаднали, но знаците са останали – защото за това трябва да се направи одит на пътя, да се подпишат няколко души, а струва и пари – въпрос на бюрокрация е. Тодоров препоръча на пострадалите при катастрофата край Микре и на наследниците на загиналите да се заредят с търпение, защото нашата разследваща система е много бавна. Той даде пример с друга катастрофа, при която вече една година делото е на фаза досъдебно производство, защото не може да излезе една експертиза. Относно обезщетенията Тодоров посочи, че има две застраховки – на местата в превозното средство и гражданската отговорност на виновния водач. Пострадалите и наследниците трябва да се обърнат към компетентни специалисти, призова Тодоров. Трябва да събират медицинските документи, както и документи за разходите по лечението си. Сега ще ма наказателно дело, което да определи виновния, после започват процедури по застрахователните казуси, описа процедурата той.", "date": "2017.11.18", "title": "Версия: Тежките травми при сблъсъка край Микре говорят за липса на предпазни колани"}
{"url": "https://www.24chasa.bg/novini/article/6557356", "text": "Шестима души са ранени, след като късно в петък вечерта е станала престрелка в комплекса „Москва сити“ в руската столица, предава ТАСС. Според информация на властите, през вечерните часове на 17-и ноември неизвестни посетители на центъра са влезли в конфликт с лица от частната охранителна фирма на сградата. „В резултат на конфликта, шестима от охранителите са получили огнестрелни рани с различна степен на опасност“, заяви представител на властите. На мястото на произшествието са пристигнали следователи и полицаи от Главното следствено управление на Москва, предаде \"Фокус\".  Образувано е разследване по случая, като за момента няма задържани от въоръжената група посетители. Все още не са известни причините за престрелката.", "date": "2017.11.18", "title": "Шестима ранени след престрелка в Москва"}
{"url": "https://www.24chasa.bg/novini/article/6557366", "text": "Хиляди хора излязоха по улиците на столицата на Зимбабве Хараре, за да участват в протест срещу президента Робърт Мугабе, предадоха световните агенции, цитирани от БТА.  Демонстрантите носят националните знамена и плакати с призиви към Мугабе да се оттегли от президентския пост. Множеството е обхванато от еуфория. Хората пеят и не крият радостта си от действията на армията, която по-рано тази седмица завзе властта. Тридесет и четири годишният Франк Муциндиква, един от участниците в демонстрацията, казва, че е чакал този ден през целия си живот и че сега замбабвийците са свободни, предаде Ройтерс. В демонстрацията участват и бели и цветнокожи. Различни кръгове на обществото обявиха подкрепата си за протестната проява, сред които основната опозиционна партия Движение за демократична промяна и влиятелната Асоциация на ветераните от войните, предаде ДПА. Армията каза в социалните медии, че е разрешила провеждането на протеста, но призова участниците в него да запазят спокойствие и да не проявяват насилие, така че демонстрацията да протече мирно.", "date": "2017.11.18", "title": "Хиляди излязоха по улиците на Хараре на протест против Робърт Мугабе"}
{"url": "https://www.24chasa.bg/novini/article/6557579", "text": "При катастрофата на главния път София-Варна между селата Микре и Сопот е загинало 13 годишно момче, потвърдиха от Центъра за спешна помощ в Ловеч. От там допълниха, че 40 годишната му майка е в критично състояние, с опасност за живота, а 12 годишното му братче също е в тежко състояние. В Ловешката болница след инцидента, станал преди обяд, са хоспитализирани общо 6 души. При катастрофата челно се сблъскаха два леки автомобила.", "date": "2017.11.18", "title": "13-годишно момче загина при катастрофата край село Сопот, братчето му също е зле"}
{"url": "https://www.24chasa.bg/novini/article/6557012", "text": "Какви са истинските цели на авторите на фейк новини и защо продължават да ги продуцират въпреки спорните им ефекти. \"Те рядко успяват, но всичко зависи от мишената или от операцията, която трябва да се проведе\", коментираха пред \"168 часа\" експерти в манипулациите на медийното пространство. Някои, макар и доста недоизпипани, постигат целите си. Последният пример е бившият здравен министър Николай Петров, който тези дни за втори път бе оправдан от Военна прокуратура. В съобщението се казва, че военен прокурор правилно е отказал първия път да образува досъдебно производство. Въпреки това професорът подаде оставка. Едва впоследствие се разбра, че сделката за консумативите със зет му всъщност е подготвена на 100% от предишното ръководство на ВМА. С назначаването на поста той само формално парафира договора, утвърден от комисия, назначена от предшественика му. Заместникът на Петров като министър - Мирослав Ненков, изнесе още по-фрапиращи данни. Всъщност зетят на професора Явор Цонев не е спечелил поръчката за 1,6 млн. лв., тъй като това е само обявената прогнозна цена за консумативите. В смисъл, предишното ръководство е очаквало, че ортопедичните импланти ще са горе-долу на такава стойност. Зетят обаче печели търга, обявен от комисията, с цена от 300 хил. лв. Според Ненков именно това е причината Военна прокуратура още тогава да откаже да се занимава със случая. Тези дни от Военна прокуратура обявиха, че по това време не е имало и фактическо съжителство между зетя и дъщерята на Николай Петров. \"В постановлението, според което не се образува обвинение и проверка, има описани по пера многото милиони, които ген. Петров е спестил на нас, данъкоплатците, от подобряване на договорите - аргументира се Ненков. - Но това не се казва в репортажа.\" Според него всички документи са подготвени от комисия, която стои с имената си и констатира, че всичко е наред. Думите на Ненков потвърди и спортният министър Красен Кралев. Той също сподели, че е чиста формалност, че сделката е финализирана при Петров, въпреки че е подготвена от предшественика му. Кралев бе категоричен, че това е част от хибридната война, която от доста време се води срещу правителството. Целта й е да се отстрелват министрите един по един с компромати Част от нея бе и спекулацията, че спестяванията на премиера Бойко Борисов не са 29 хил. лв., както е декларирал, а 2,3 млрд. долара. Всичко бе представено като новина, която уж се базира на данни от \"Райските досиета\". Очевидно българите вече са свикнали да отсяват най-недостоверните измислици и няколко дни след като бе пусната, \"информацията\" бе свалена. Но по всичко личи, че опитите за фабрикуване на компромати срещу министри ще продължат. Ярък пример за мощта на фейк новините у нас бе и разпространената преди две седмици информация за министъра на регионалното развитие Лиляна Павлова. Според фалшификата, който тръгва от сайта \"Трол Нюз\" (с надслов: \"Измислени новини и други весели истории\"), на обиколка из страната Павлова рекламирала предстоящото председателство от България на Европейския съюз. По повод на тази кампания пристигнала в някакъв провинциален град (дори не се уточнява къде) и 85-годишна старица решила да се възползва от посещението на висшата държавна чиновничка - приближила се към нея и се оплакала от ниската си пенсия. Павлова направо я наругала: \"Да се хваща да работи\" Според лъжливата новина министърката продължила да ръси грубости и бисери и след инцидента. \"По-късно на среща със студенти заявила безцеремонно: \"Истината е, че ако тия 2 милиона души в чужбина пращат по 500 евро месечно на родителите си, тогава няма нужда от никакви пенсии. С 1000 лв. месечно пенсионер ще живее доста добре и няма да тежи на бюджета!\" Ефектът от новината, която дори няма източник, бе повече от фрапиращ. Досегашната практика показва, че само малцина си дават труда да проучат фактите. Затова минути след като \"новината\" влезе в социалните мрежи, тя предизвика истински взрив от злостни критики и псувни. Фалшивката веднага бе подета от сходни в етично отношение сайтове и се появиха заглавия от рода на \"Лиляна Павлова тотално изнагля!\" или \"Вижте как унижи българите!\". Като част от хибридната война експерти определят и друга новина менте - десетки турски танкове и стотици военни от южната ни съседка отказват да се изтеглят от България след участието си в съвместно учение на наша територия.", "date": "2017.11.18", "title": "\"168 часа\": Жертви на фейк новините"}
{"url": "https://www.24chasa.bg/novini/article/6557605", "text": "\"Вот на недоверие няма да разклати стабилността в държавата. Разбира се, ще се защитим срещу всички безпочвени обвинения\", заяви Цветан Цветанов по време на дарителска кампания по-рано днес в наводненото село Полски извор край Бургас. \"Факт е, че последният доклад на ЕК има много положителни сигнали, а няма нови препоръки. Преди даваха за пример Румъния, е сега нашият доклад е много по-добър. Ясно е написано, че след май месец стабилността в България е възстановена, има лидерство, удължаване на реформите. В този 10 месечен период от януари до октомври т.г., който обхваща докладът,  в началото на годината политическата криза е отклонила страната ни от стъпките, които е трябвало да бъдат изпълнени по препоръките от предишния доклад\", допълни зам.председателят на ГЕРБ. Според Цветан занапред  опозицията щяла да  използва всяка възможност, за да провокира. \"Това, което постигнаха с оставката на Димитър Главчев не им прави чест, защото всеки един е имал възможност в годините да си изпусне по някакъв начин нервите. Нагнетяването на напрежението през последните няколко седмици доведе до това, че с тази провокация и с тази декларация, която беше започната да се произнася от лидера на БСП, Главчев приложи правилника. Но се оказа, че това допълнително създава напрежение, а ние сме отговорна партия и за нас е по-важно да има стабилност в държавата, стабилно правителство. Лидерството, което има г-н Борисов и признанието от всичките ни европейски партньори, дава възможност и кметовете по места да се възползват от европейската солидарност. Защото когато управлява ГЕРБ фондовете не се спират, а когато управлява БСП фондовете спират на база корупцията, която има при тях. При техните управления тя е била най-висока. Когато крадецът вика дръжте крадеца, в началото може и да има ефекти, но обществото е достатъчно разумно\", заяви Цветанов. Той призова всички лидери на парламентарни групи, които участваха в петък на Председателски съвет да свалят политическото противопоставяне и напрежение, за да не се стига до генериране на лични нападки и обиди към институции, включително към министър-председателя и министрите. Цветанов определи случилото се около скандала с изгонването на Нинова от парламента като умела провокация от страна на БСП. \"В същия парламентарен ден ние гледахме в зала дневния ред и когато имаше предложение, внесено от депутата Вигенин, ние се съобразихме с желанието им гледането на закона за приватизация и следприватизационен контрол да стане 1 -ва точка. Подкрепихме го, за да покажем, че сме за уважаване на чуждото мнение когато  е за добро. Когато имаше искане за изслушване на министър-председателя, то бе отхвърлено със съответната процедура. Но след това се отклониха от правилника\", припомни  Цветанов.", "date": "2017.11.18", "title": "Цветанов: Вот на недоверие няма да разклати сигурността в държавата"}
{"url": "https://www.24chasa.bg/novini/article/6557653", "text": "Соцлидерката Корнелия Нинова ще подпише предложението на ГЕРБ за промени в конституцията, в които да отпадне давността за престъпления при приватизацията, но БСП ще гласува против в пленарната зала. Това реши червеният пленум току-що след бурна дискусия. Нинова сама поискала да подпише промените на ГЕРБ заедно с останалите вносители от всички парламентарни групи. Пленумът я подкрепи с 58 гласа \"за\", 29 \"против\" и 12 въздържали се. Не се страхувам от бъдещи действия срещу мен. Притежавах акции преди да стана член на БСП, но продадох всичко, когато се захванах с политика, защото намирам двете занимания - бизнес и политика, за несъвместими, обяснила Нинова. И призовала вън мутрите от политиката. Червеният пленум обаче с 89 гласа \"за\" категорично се произнесъл, че БСП няма да подкрепи промените на ГЕРБ в пленарна зала. Решено бе, изпълнителното бюро и парламентарната група да проведат разговори за приватизацията, концесиите и обществените поръчки и да искат изслушване на главния прокурор. След това БСП ще предложи други законодателни промени, които според социалистите ще са по-адекватни - няма да са противоправни и ще свършат работа за въздаване на справедливост и възмездие.  Червените ще искат включване в подобни промени на всички аспекти на прехода, както и всеки от депутатите да подава декларация, че не е бил член на групировка. Още в началото на дебатите Янаки Стоилов представил становищата на правния съвет на БСП, с което обяснил, че не трябва да се променят промените на ГЕРБ, защото противоречат на правото и единствената им цел е да се подведе обществото. Правото не може да е политическа изтривалка, заявил Стоилов и обяснил, че партията ще иска и становище от Конституционния съд за идеята на управляващите. Дори и да се промени конституцията и да има дела за престъпления при приватизацията, те ще бъдат отхврълени в Страсбург, смята червеният юрист. Той разкритикува управлуващите, че не казват нищо какви ще са икономическите резултати от тези дела, както и че предлагат на обществото единствено разрушаване на съдебната система без идея за възстановяване на икономиката. Атанас Костадинов обаче поискал БСП да подкрепи проекта на ГЕРБ, за да покаже, че иска да се види истината за привотизацията. Преди началото на пленума и Стефан Данаилов обяви, че Нинова знаково трябва да се обяви за промените и заяви, че той също би гласувал за тях. По време на дискусията Михаил Миков обявил, че не е необходимо да се променя конституцията за да има преразглеждане на приватизацията. Давност в света няма само за престъпления срещу мира и човечеството, заявил червеният юрист. Той попитал как от правна гледна точка подкупът за приватизация ще е без давност а подкупът за обществена поръчка - с давност. Освен това реално е невъзможно да се докаже престъпна дейност след  години по обективни причини коментирал бившият шеф на парламента. И обявил предложенията на ГЕРБ за чиста демагогия. Членът на националния съвет Георги Тодоров пък предложил БСП да внесе текст за премахване давността на всички корупционни престъпления. ", "date": "2017.11.18", "title": "Нинова подписва с ГЕРБ за приватизацията, но БСП гласува \"против\""}
{"url": "https://www.24chasa.bg/novini/article/6557661", "text": "Турският президент Реджеп Тайип Ердоган отхвърли днес извинение от НАТО, след като на табло по време на военно учение той е бил представен като враг на алианса, съобщи Ройтерс, цитиран от БТА.  Ердоган заяви, че подобно неуважително поведение не би могло да бъде простено толкова лесно. Вие виждате неуважителното поведение по време на учението на НАТО вчера. Има някои грешки, които се правят не от глупаци, а само от подлеци, посочи Ердоган в реч, излъчена на живо от телевизиите. Този въпрос не може да бъде приключен с просто извинение, каза Ердоган. Той обяви вчера, че Турция изтегля 40 свои военнослужещи от учение на НАТО в Норвегия, след като името му се е появило в списък на врагове на табло, представено по време на учението. НАТО и Норвегия поднесоха извинения.", "date": "2017.11.18", "title": "Ердоган отхвърли извинението на НАТО за табло, на което той е враг на алианса"}
{"url": "https://www.24chasa.bg/novini/article/6557696", "text": "В бюджета на ЕС за 2018 г. средствата, отделяни за Турция, ще бъдат намалени, заради съмненията, че Анкара спазва демокрацията и човешките права, предаде Франс прес, цитирана от БТА. Евродепутатите и страните членки на ЕС се споразумяха да намалят предприсъединителните фондове“ със 105 млн. евро и да замразят допълнителни 70 млн. от преди това обявени разходи. Евродепутатите заявиха в официално свое заявление, че „смятат за притеснителна влошаващата се ситуация по отношение на демокрацията, върховенството на закона и човешките права“. „Изпратихме ясно послание, че парите, отделяни от ЕС, не може да идват без предварителни условия“, заяви румънският евродепутат Зигфрид Мурешан. Споразумението за бюджета все още трябва да бъде прието официално от Съвета на ЕС и от ЕП.", "date": "2017.11.18", "title": "ЕС ще намали парите за Турция в бюджета за 2018 година"}
{"url": "https://www.24chasa.bg/novini/article/6557706", "text": "Министърът на правосъдието Цецка Цачева проведе работна среща с главния прокурор на САЩ Джеферсън Сешънс. По време на втория ден от визитата си във Вашингтон министър Цачева запозна г-н Сешънс с един от основните приоритетите за Министерство на правосъдието по време на предстоящото българско Председателство на Съвета на ЕС - институционализиране на Службата на Европейския прокурор. Това съобщиха от пресцентъра на Министерството на правосъдието.  „България, като един от инициаторите за създаването на Европейска прокуратура, ще работи приоритетно за институционализирането и функционирането на службата и за изграждането на отношенията с партньорските институции и служби, като ЕВРОЮСТ, ЕВРОПОЛ, ОЛАФ, включително от държави извън Европейския съюз”, обясни министър Цачева. Главният прокурор на САЩ Джеферсън Сешънс прие с интерес отправената от министър Цачева покана да присъства на конференцията, посветена на темата за институционализирането на Европейската прокуратура, която ще се проведе в София през март 2018.", "date": "2017.11.18", "title": "Министър Цачева се срещна с главния прокурор на САЩ"}
{"url": "https://www.24chasa.bg/novini/article/6557722", "text": "Президентът на Турция Реджеп Ердоган изказа съболезнования на семейството на Наим Сюлейманоглу. Преди минути медиите в южната ни съседка съобщиха, че  , където се възстановяваше след трансплантация на черен дроб, предава \"Току-що научих тъжната новина. Той дълго време се лекуваше, но не успя да се пребори за живота си. Дано семейството му намери сили да се справи в този труден момент\", лаконичен бе Ердоган. В края на септември Наим бе приет по спешност в лечебното заведение заради тежка чернодробна цироза. На 6 октомври му бе извършена животоспасяваща трансплантация, но преди седмица се наложи отново да бъде опериран по спешност заради мозъчен кръвоизлив. Оттогава той бе на системи.", "date": "2017.11.18", "title": "Ердоган поднесе съболезнования на семейството на Наим"}
