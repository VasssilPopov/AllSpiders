{"url": "https://www.24chasa.bg/novini/article/6484475", "text": "Братя Галеви не са участвали в престъпна група и няма доказателства, че са изпрали 35,5 млн. лв. с фалшиви документи. Така е приключило мегаразследването срещу дупнишките феодали Пламен Галев и Ангел Христов още през лятото на 2016 г., установи проверка на “24 часа”. Прекратеното дело е бетонирано и с определение на специализирания наказателен съд. Така бившите барети, които бяха кандидати за депутати, се измъкват за пореден път от правосъдието. Обвиненията за пране на 35,5 млн. лв. срещу тях бяха повдигнати задочно през юни 2012 г. Тогава вече беше ясно, че двамата са избягали от страната заради присъдите за рекет от 15 май същата година.  Пламен Галев и Ангел Христов трябваше да лежат по 5 г. в затвора, защото изнудвали бизнесмена Пламен Миланов от Дупница да им прехвърли половината от таксиметровата си фирма и така са спечелили 82 хил. лв. В началото на 2016 г. Миланов и любовницата му Теодора Димитрова бяха открити мъртви в апартамент. Експертиза показа, че са се задушили с газ. Окръжният съд в Кюстендил оправда Братя Галеви, апелативният в София им даде по 7 г., а ВКС намали присъдите им с по 2 г. Докато чакаха окончателното решение на последната инстанция, Пламен Галев и Ангел Христов напуснаха България. Междувременно от прокуратурата обявиха, че повдигат ново обвинение на бегълците, много по-сериозно от рекета над таксиметровия бос - участие в организирана престъпна група, банкови преводи с фалшиви документи и пране на 35,5 млн. лв. Доказателствата срещу тях са преводи на пари по сметки на 8 техни фирми, които са теглени на каса от различни хора, както и разплащания без основание с офшорки на Сейшелите. Оказва се, че разследването за тази престъпна дейност на Братя Галеви е още от 9 септември 2008 г. Тогава срещу счетоводителката им Христинка Ангелова започва проверка за прането на пари. Полицаи, прокурори, следователи, митничари, данъчни и агенти на ДАНС нахлуха в автокъщи и офиси на Братя Галеви в Дупница, Перник и София. Пламен Галев и Ангел Христов получиха призовки за разпит от полицията в Кюстендил. Не се явиха и бяха обявени за издирване. Ден по-късно двамата сами се предадоха в следствието. Акцията тогава не стига до доказателства за пране на пари срещу Галеви. Разследването отива в специализираната прокуратура на 3 март 2012 г., когато Братя Галеви вече чакат окончателната си присъда за рекета. След бягството им през май те са обвинени задочно заедно с Христинка Ангелова, която освен счетоводител е и пълномощник на техни офшорки, и социално слабият Методи Ковачев от Дупница, чиято фирма е ползвана за част от съмнителните преводи. След 4 г. разследване прокуратурата прекратява делото заради липса на доказателства. Галеви и Ангелова обаче не са съгласни с този извод и чрез адвокатите си поискали от съда делото да се прекрати окончателно, защото няма извършено престъпление. От документите по делото става ясно, че няма организирана престъпна група, а Галеви и Ангелова имали само гражданскоправни отношения. Все пак остават съмненията за пране на пари. По това обвинение делото също е прекратено и по него вече не се работи, но заради липса на доказателства. Въпреки счетоводните и икономическите експертизи единственото предположение е, че през фирмите на Галеви са минавали пари с неустановен произход Така например двамата били управители на “Пи Ей Джи Норт Адамс Лимитед” - клон на дружество със същото име от Кипър. Собственици на задграничната фирма са други офшорки, до собствениците на които разследването не стига. По сметките на българския клон от 2000 до 2004 г. са постъпили 782 хил. долара. Нямало документи за получаването на сумите, основания за плащане, подписи на получателите. Управителката на фирмата майка в Кипър Марта Димитриади разказала пред разследващите, че е адвокат и била наета за управител там. Парите били превеждани от Кипър в българския клон, а част от тях били теглени в брой от Христинка Ангелова. Братя Галеви са живели под наем в имението си в Ресилово и са плащали 300 лв. на месец на собствената си офшорка “Макса Лимитед”, е друг извод от вече прекратеното разследване.  Галеви и съпругите им учредили право на строеж през 2000 г. в полза на “Пи Ей Джи Норт Адамс Лимитед”, което е управлявано от бившите барети. След като имението било построено, е продадено на “Макса Лимитид” с регистрация на Британските Вирджински острови за 31 хил. долара. Собственик е подставеното лице Андреас Спиридис, който е ползван и от други български бизнесмени. След това “Макса Лимитед” отдала под наем бункера на Братя Галеви и съпругите им за 300 лв. Според експертите и продажната цена, и наемът са далеч под реалните пазарни стойности. “Макса Лимитед” пък нямала други дейности, освен сделките с имота в село Ресилово. Иначе получавала редовно парични преводи по сметките си. Един от тях е за 60 хил. долара. Наредител е фирмата “Катон Транс” на Методи Ковачев - социално слаб човек от Дупница. Друга съмнителна операция, която е изследвана, е свързана с “Инфра Асет мениджмънт” на перничанина Феодор Феодоров. Дружеството е било собственик на пътностроителна фирма, чиито дялове са купени за 5 хил. лв. през март 2007 г. През април същата година вече дяловете в пътното дружество са продадени за 5,5 млн. евро, а купувач е дружество на известен бизнесмен. След превода в “Инфра Асет мениджмънт” са приети за съдружници Пламен Галев и Ангел Христов.  През януари 2008 г. тримата получават като заем от собствената си фирма по 760 хил. евро. Останалите пари по мегасделката също са разпределени странно. 2,69 млн. лв. са платени за посреднически услуги на офшорката от Сейшелите “Келмарк Лимитед”. 2 млн. евро са преведени на друга офшорка от същия остров - “Бриксуърк кънстракшън”. Основанието е неустойка по сключен договор за покупко-продажба от юли 2007 г. Няма данни кои са собствениците на офшорките, които са получили огромните суми от фирмата на Братя Галеви. По този случай са осъдени бившият изпълнителен директор на “Инфра Асет мениджмънт” Веселин Пейчев и главният счетоводител Невена Станоева, но не за пране на пари, а за укриване на корпоративен данък  . По сметките на друга тяхна фирма - “Сити Инженеринг”, са постъпили 1,18 млн. лв. без установен произход, които са теглени от управителя Адриан Александров. За всички фирми на Галеви са правени и ревизии от НАП, показа проверка на “24 часа”. Около 3 млн. лв. допълнително е трябвало да внесат в държавния бюджет. Половината от актовете обаче падат в съда. Един от любопитните казуси в преводите на пари от и към фирми на Галеви е с “Кей Ейч Партнер” ООД, където те са съдружници с Феодор Феодоров - Голямата Федка от Перник и Христофорос Аманатидис-Таки. Със сметките на фирмата в три банки се разпореждала Христинка Ангелова. “Кей Ейч Партнер” продал имот на едноличния търговец “Драгомир Благоев - Пътстрой”. По банкова сметка на фирмата на Галеви постъпили 400 хил. лв. Разпитан по време на разследването, Благоев разказал, че сумата е преведена по грешка на “Кей Ейч Партнер”, и сумата от 250 хиляди е възстановена. Христинка Ангелова и приближеният на Галеви Красимир Стоилов изтеглили парите в брой и след това следите им се губят. Ревизионнен доклад на НАП пък показва, че имотът е струвал едва 15 хил. лв., а не 10 пъти повече, колкото са платени. 8 г. не може да приключи на първа инстанция делото за конфискацията на имущество срещу Пламен Галев, Ангел Христов и семействата им в Кюстендилския окръжен съд. Последно то е отложено за декември. Експертите заявили, че работата им е свързана с огромни обеми от документи, които трябва да изследват. Проверката за доходите и разходите на Галеви е за 25 г. назад. До края на ноември се очаква експертно заключение на вещите лица. Искът на Комисията за отнемане на незаконно придобито имущество срещу Галеви е за 5 млн. лв. В тази сума се включват всички дружествени дялове на бившите барети в няколко фирми, техни земеделски имоти и палатът в село Ресилово, в който освен жилищна площ има и покрит басейн, тренировъчни зали и гаражи. Запорирани са и 4 джипа мерцедес и три аудита, регистрирани от 1996 до 2004 г. Делото за отнемане на имуществото им не е свързано с изхода от наказателните производства.  Изпълнителният директор на “Инфра Асет мениджмънт” Веселин Пейчев и главната счетоводителка Невена Станоева са единствените, които го отнасят заради преводите от фирмата към две офшорки от Сейшелите.  През 2007 г. строителната фирма на Братя Галеви и Федката от Перник сключват два съмнителни договора. Първият е с офшорката “Келмарк” за посредничество по продажба на дружествените дялове. Преведени са ѝ 2,7 млн. лв. Вторият договор е с офшорката “Бриксуърк кънстракшън” за продажба на подвижен асфалтосмесител за горещо рециклиране. Продажната цена е 2,5 млн. евро. Ако асфалтомерът не се достави, неустойката е 2 млн. евро. Експертиза по делото показва, че сделката е фиктивна, а производителят на този модел асфалтосмесител не е имал поръчки през цялата 2007 г. До доставка не се стига, но Пейчев и Станоева включили сумите по продажбата и неустойката като разход за фирмата, намалили финансовия резултат и избегнали плащането на 660 хил. лв. корпоративен данък. Те са обвинени и съдени, а не собствениците Братя Галеви, защото са представили документите на фирмата в НАП, както и тези по фиктивната продажба. Делото срещу тях започва през 2010 г. и приключва на последна инстанция през юли 2012 г. Присъдите са по 3 г. условно. Най-любопитно е какво са конфискували от двамата подчинени на Братя Галеви. Пейчев се разделя с кола от 1994 г. и 3 лв., които са били налични по банковата му сметка. От счетоводителката Станоева са конфискувани 150 лв. от две банкови сметки.", "date": "2017.10.06", "title": "Братя Галеви се измъкнаха и от разследване за пране на 35 млн. лв., след като избягаха от България"}
{"url": "https://www.24chasa.bg/novini/article/6484488", "text": "Извинявам се от името на цялата парламентарна група заради поведението днес на Антон Тодоров в едно телевизионно студио. Това заяви лидерът на депутатите от ГЕРБ и зам.-председател на партията Цветан Цветанов пред \"Панорама\". \"Той преживя много тежки моменти в последните няколко дни\" - с тези думи той обяви, че народният представител Тодоров няма да бъде изключен от парламентарната група. И напомни, че още преди да има номинации от политическите централи, евентуалната му кандидатура за председател на Комисията за досиетата е била подложена на сериозен натиск с обидни квалификации. Нервите не издържат, обясни заместникът на Борисов. Над 3000 човека в управлението има ГЕРБ - 1300 общински съветници, кметове на 130 общини, на 1026 кметове на кметства, 95 депутати - така обясни риска да има кадрови грешки в голямата партия Цветанов. Нося папки за други партии, но няма да ги извадя - такъв тон даде Цветанов. И призова да се гледат нещата, които могат да изведат страната напред. Показа снимки от балканската четворка, на която Борисов направи заседание тези дни в \"Евксиноград\" и в която взеха участие държавните ръководители на съседните страни. Не противопоставяйте хората в малките общини, където капацитетът не е голям. Там има по една или две гимназии, има ученици и приятели, обясни Цветанов. \"Делян Добрев не е работодател на тези хора. Да чухте някъде кмета, който ги е назначил? Макар че това е укоримо\", каза зам.-шефът на ГЕРБ. Още от края на 2008-а се зароди темата за \"разделение между Борисов и Цветанов\", но в ГЕРБ проблем с лидерството няма, увери Цветанов. Той два пъти говорил с премиера и сутринта, преди парламентът да гласува оставката на Делян Добрев. \"Ако има някой виновен за закононарушение, защо никой не е сезирал компетентните власти?\", попита Цветанов. И повтори - няма разминаване и няма противопоставяне. \"Когато гласуваме, каквото ни каже Борисов, ни казват стадо, но когато си имаме решение на парламентарната група, ни укорявате, че сме срещу изпълнителната власт. Аз трябва да гарантирам сплотеността на групата\", натърти Цветанов. Той се чувал по три пъти на ден с Бойко Борисов. И попита реторично: \"България е на 4-о място по икономически растеж, по данни от \"Евростат\", за 1 път от 10 години. Как изглеждат сега градовете?\" Затова хората избиратели ГЕРБ и мандатите на ГЕРБ завършват по желание на ГЕРБ, а не под натиска на улицата, както тези на БСП. \"Г-н Цветанов владее партията до съвършенства. В ГЕРБ няма разцепление - всички са зад Цветанов\", провокира зам.-председателят на парламентарната група на БСП Жельо Бойчев. В БСП никога не били всички така единни зад лидера си, както ГЕРБ зад Цветанов. Атаката на БСП срещу ГЕРБ е координирана с президента Радева, категоричен е заместникът на Бойко Борисов. \"Вие се обиждате на определението \"беквокал\" ли\", попита водещият Бойко Василев. \"Не, вие сте вече първа цигулка\", продължи в същия дух Бойчев, намеквайки отново, че Цветанов владее ГЕРБ.", "date": "2017.10.06", "title": "Цветанов: Извинявам се заради Тодоров, но той остава депутат"}
{"url": "https://www.24chasa.bg/novini/article/6484482", "text": "Властите в американските щати Флорида, Алабама и Луизиана обявиха извънредно положение заради приближаването на тропическата буря Нейт, предаде ТАСС, като се позова на телевизия Ен Би Си. В момента епицентърът на бурята е на 185 км източно от бреговете на Хондурас и може да достигне САЩ в неделя, предава БТА. Според Националния център по ураганите на САЩ бурята може да се усили до ураган първа категория и да донесе в крайбрежните райони валежи между 50 и 150 мм. Центърът заяви, че са издадени предупреждения за ураган и силна буря за северното крайбрежие на Мексиканския залив, посочва Ройтерс. Бурята е съпътствана от ветрове със скорост 85 км/ч. Тя ще навлезе в южната част на Мексиканския залив тази вечер и ще се придвижи близо или над северното му крайбрежие утре вечер или в неделя. Очаква се Нейт да стане ураган, когато достигне северната част на Мексиканския залив.", "date": "2017.10.06", "title": "Американски щати в извънредно положение\nзаради тропическата буря \"Нейт\""}
{"url": "https://www.24chasa.bg/novini/article/6484359", "text": "Депутатът от ГЕРБ Антон Тодоров възмути цяла България с опита си на два пъти да “уволни” в ефир водещия на сутрешния блок на Нова тв Виктор Николаев. Заплахата на Тодоров бе провокирана от опит на водещия да прекъсне с въпрос тирада на депутата срещу президента Румен Радев и ролята му в процедурата по изтребителите. Николаев го попита дали визира “шайка”, правейки аналогия с книгата на Тодоров. “Много силни думи използвате, ще ви изядат хляба. Те изядоха и хляба на колежката ви - и тя беше тръгнала в някаква посока, но виждам, че нещо ѝ липсва столчето”, каза депутатът, визирайки свалянето от ефир на Анна Цолова. След това Тодоров избухна, когато бе прекъснат в разказа си за червени назначения в община Брегово. Попитан защо се занимава с назначения в детска градина, той реагира: “А, не! За такъв въпрос аз, ако бях шеф на “Нова”, уволнявам.” Часове по-късно ГЕРБ се разграничи от поведението на депутата си. “Смятаме, че свободната журналистика има правото да пита и да задава въпроси. За нас няма лоши и неудобни въпроси, а неточни отговори. Всички изказани тези на народния представител Антон Тодоров са негово лично мнение”, заявиха от партията. В края на деня и самият Тодоров се извини във фейсбук на журналиста и обясни, че не е разбран правилно. ( Нова телевизия застана зад Виктор Николаев и определи заплахите от публични фигури към журналисти като недопустимо поведение. “Квалифицирането на журналистическите въпроси вместо даването на отговори е опит за подмяна на актуалните теми”, бе позицията на медията. Скандалът се разрасна, след като малко по-късно в ефир и вицепремиерът Валери Симеонов отправи заплахи към Николаев. Подразнен от въпросите му за роднински назначения в ГЕРБ, Симеонов го призова да не клати държавата. “Нека не влизаме в жълтини и да превръщаме темата от “Кумгейт” в не знам и аз какво. За мен виновен е кметът на Хасково. Той е назначил хора на временен договор и после не е провел конкурс, а им е направил договора постоянен. Вие например също сте били назначен на временен договор, после са ви го направили постоянен. Вижте колежката ви, беше тук, а ето, останахте си сам. Аз, ако бях злонамерен, сега щях да направя един “Викторгейт” за вас утре и да го обявя например, същото е”, каза вицепремиерът. По-късно и той написа обяснение по скандала във фейсбук.  Журналистите от новините на Нова тв също осъдиха опитите за намеса в работата им. “Работата на журналистите е да питат. Питаме: Как въпрос на водещ може “да му изяде хляба”? Имате ли данни, различни от официалната позиция на “Нова” във връзка с промените в екипа на новините и предаванията в последно време? С какви данни за “посоката, в която е тръгнала колежката” Анна Цолова, разполагате и каква е връзката им със “столчето ѝ”?”, питат журналистите Тодоров. Те се обръщат към ръководството на ГЕРБ дали ще бъде свалено политическото доверие от депутата. А на Валери Симеонов казват: “Преценката за това дали един въпрос е важен, или не, е субективна. Но очевидно наличието на въпрос изисква даването на отговор, а не заплахи. Какво намеквате с “Викторгейт”?” БСП и ДПС също осъдиха остро атаките към Николаев. “Категорично осъждаме поредния случай на цензура и заплахи към български журналисти от ГЕРБ. Преди дни такава беше отправена към Сашо Диков. Вчера - към Елена Йончева. Днес - към Виктор Николаев. Никакво оправдание, че става дума за лично мнение на един депутат, не може да изтрие факта, че Антон Тодоров изразява тези позиции не само в телевизиите, но и от парламентарната трибуна под благосклонния поглед на ръководството на партия ГЕРБ, на председателя на парламента и поощряван с мълчанието на премиера Борисов”, заяви соцлидерката Корнелия Нинова. За нея това не е прецедент, а начин на мислене на властта: “Или ще мълчите, или ще минем през вас, ще ви уволним, ще ви смачкаме”. “Уважаеми журналисти, не мълчете. Ние сме на ваша страна и на страната на истината”, каза Нинова. Лидерът на ДПС Мустафа Карадайъ пък упрекна ГЕРБ, че действа по метода “проба - грешка”, и призова за решителни действия срещу поведението на хора като Тодоров. “Цялостното поведение и политика на ГЕРБ е проба - грешка - извинения, и пак същите грешки и опити за извинения, и пак, и пак...”, заяви Карадайъ. Социалните мрежи се взривиха с искания на журналисти, интелектуалци и опозиционери за оставката на Тодоров.  Днес един мой отговор на въпрос на журналиста Виктор Николаев предизвика сериозна полемика. Държа да подчертая, че изконно правило за мен е, че четвъртата власт е абсолютно независима. Несвободата на медиите и журналистите в България се свързва с режим, срещу който аз цял живот съм се борил. Нещо повече, самият аз винаги съм държал на истината и на фактите и винаги съм си служил с тях. В конкретния случай не съм искал да “заплашвам” журналиста, но наблюдавам всеобща истерия по темата. На въпрос на Виктор Николаев дали изборът на “Грипен”-ите от служебното правителство на Огнян Герджиков е “продукт на определена шайка”, аз отговорих: “Много силни думи употребявате. Ще ви изядат хляба. Вече изядоха хляба на колежката ви. И тя малко така беше тръгнала в някаква посока, но сега виждам, че липсва столчето ѝ. Как е възможно да се прави заключение, че съм заплашвал Виктор Николаев? Та логиката на неговия въпрос визираше “шайката на Румен Радев”, който назначава служебното правителство. От неговите думи лесно можеше да се направи изводът, че тя е желаещата да усвои 1,5 млрд. лева. Моите думи бяха израз на загриженост, че с тези силни думи той би могъл да си навлече гнева на хора, които имат изключителни лостове за влияние. Имаше един друг президент, заради когото преди 15 г. си отиде журналист от bTV! За по-малко от 10 дни съм обект на безпрецедентна атака за оплюване и дискредитация от среди, които никога няма да ми простят разкритията, направени за олигархията, задкулисието, командирите им и техните бизнес и медийни обръчи. Ченгетата от ДС и РУМНО - също. Въпреки че съм разбран напълно превратно, държа да поднеса извинението си към Виктор Николаев. Правя го заради моя култ към свободата, заради всичко онова, за което се боря повече от 28 г., и заради създалата се истерия в определени среди от тази моя реплика. \"Вдигналите се в защита на Виктор Николаев мълчаха, когато в рамките на 3 г. бяха опожарени 12 автомобила на телевизия СКАТ. Мълчаха, когато по офиса в Бургас бе хвърлен коктейл “Молотов”; мълчаха, когато мутрите на Доган строшиха 2 камери и биха двама оператори в Созопол; мълчаха, когато малтретираха водещата на СКАТ Силвия Трендафилова на митинг на ДПС в Асеновград; както и в много други случаи. А когато взривиха колата ми пред панелния блок в “Меден рудник”, където живея, писаха, че съм го извършил аз, за да търся слава.” Това написа във фейсбук вицепремиерът Валери Симеонов, след като и той сътвори гаф в студиото на Нова тв вчера сутринта  . “Трябва да си предубеден, заблуден или платен, за да възприемеш думите ми към Николаев като заплаха”, заключи Симеонов.  Поведението на Антон Тодоров и Валери Симеонов предизвика остра реакция и сред останалите медии. bTV и БНТ подкрепиха журналиста от Нова тв и свой бивш кадър Виктор Николаев въпреки ожесточената конкуренция между големите телевизии. Новината за скандала бе публикувана начело на сайта на bTV в знак на колегиална подкрепа на свободата на словото. Заглавието на интернет страницата на БНТ пък гласи “Депутатът Антон Тодоров с недопустима реплика към журналист”. “Заканите срещу Николаев бяха потвърдени по-късно в същото предаване и от вицепремиера Валери Симеонов. Той също спомена празния стол на Ани Цолова и добави, че “Викторгейт” се прави лесно”, съобщи БНТ. Шефката на СЕМ София Владимирова пък определи пред БНР случилото се в студиото на “Нова” като недопустимо и каза, че медийният регулатор ще направи проверка и ще действа според правомощията си. ", "date": "2017.10.06", "title": "България възмутена от Антон Тодоров, даже ГЕРБ го порица (Обзор)"}
{"url": "https://www.24chasa.bg/novini/article/6484281", "text": "Участъкът от столичния булевард “Дондуков” между ул. “Г. С. Раковски” и бул. “Васил Левски” ще бъде асфалтиран. Това става възможно, след като специализираният експертен съвет към Министерството на културата одобри искането на Столичната община. Клипове от заседанието на съвета, провело се в четвъртък, са качени на сайта на министерството. Булевардът попада в два групови архитектурни ансамбъла. Самите павета също са със статут на единична културна ценност от края на 2016 г. със заповед на бившия министър на културата Вежди Рашидов. Според решението на експертите не бива да се консервира състояние, което пречи на развитието на града, и затова сивите павета в участъка може да бъдат заменени с асфалт. София следва опита на Виена и на други европейски столици за павиране на малки улици и пешеходни зони и асфалтиране на пътища, по които минават по 10 000-20 000 автомобила дневно. Павирахме ул. “Георг Вашингтон”, която е част от туристическите и пешеходните маршрути. Предстои да сменим и настилката по ул. “Цар Самуил”. Там също ще бъдат поставени павета, тъй като се е оформила улица на галериите”, обясни зам.-кметът по култура и образование доц. Тодор Чобанов. Ремонтът на бул. “Дондуков” започна през юни. Общината искаше новата визия на булеварда да е със смесена настилка - асфалт по лентите за движение и павета за трамваите. Този вариант бе избран от софиянци, които участваха в допитване, инициирано от кметството. Малко преди старта на ремонта обаче Министерството на културата забрани да се махат паветата от булеварда. На 20 септември столичният кмет Йорданка Фандъкова поиска експертният съвет да преразгледа становището си за участъка между ул. “Г. С. Раковски” и бул. “В. Левски”. В писмото си тя посочва, че в участъка от Министерския съвет до ул. “Г. С. Раковски” са запазени паветата и характерният облик на историческата част на града. За другия участък обаче Фандъкова посочва, че не е част от туристическите маршрути, заключен е от асфалтирани улици и след него булевардът също е асфалтиран. Очаква се ремонтът на “Дондуков” да приключи до края на месеца.", "date": "2017.10.06", "title": "Асфалт по булевард “Дондуков” в София"}
{"url": "https://www.24chasa.bg/novini/article/6484268", "text": "Иран не се придържа към духа на споразумението за мирния характер на ядрената си програма, коментира Доналд Тръмп по време на среща с висши военни в Белия дом, съобщи Си Ен Ен. Американският президент настоя, че САЩ не бива да позволяват на Техеран да се сдобие с ядрено оръжие. Изказването дойде, след като по-рано стана ясно, че Тръмп се готви да анулира ядрената сделка с Иран през идната седмица. Според в. “Вашингтон пост” се очаква на 12 октомври президентът на САЩ да произнесе реч, в която да обяви и обоснове решението си. По всяка вероятност един от мотивите ще бъде, че това е споразумение от времето на Обама и не отговаря на интересите на САЩ, посочва изданието. Отмяната на ядрената сделка с Техеран бе сред водещите обещания в предизборната кампания на Тръмп. Съгласно споразумението Иран се съгласи да ограничи ядрената си програма в замяна на отмяната на голяма част от санкциите, които осакатиха неговата икономика. Руският външен министър Сергей Лавров обяви, че се надява Тръмп да вземе “балансирано” решение. Еврокомисията категорично потвърди в петък, че държи на изпълнението на ядрената сделка с Иран. Докато позираше за снимка с висшите военни, Тръмп направи мистериозно изказване, което стана едно от най-цитираните в медиите. “Знаете ли какво представлява това? Може би е затишие пред буря”, каза той. На въпрос какво има предвид държавният глава повтори думите си и добави “ще видите”.", "date": "2017.10.06", "title": "Доналд Тръмп отменя ядрената сделка с Иран?"}
{"url": "https://www.24chasa.bg/novini/article/6484190", "text": "Стрелецът от Лас Вегас може да е планирал и други атаки, включително атентат с кола бомба. Това заяви пред АП анонимен представител на САЩ. В автомобила си Стивън Падок е имал амониев нитрат, който може да се ползва за взривно устройство, както и над 20 кг експлозив танерит, което подкрепя тази теза. Шерифът на Лас Вегас Джо Ломбардо съобщи, че Падок е държал в колата си “Хюндай” 1600 патрона. Тя бе открита дни след атаката. Според Си Ен Ен стрелецът си купил муниции на базар в Аризона седмици преди престъплението и търсил трасиращи куршуми, но не могъл да намери. Масовият убиец, отнел живота на 59 души и ранил около 500, и преди е резервирал стаи в хотели с изглед към други концерти на открито в Бостън и Чикаго и е търсел в мрежата информация за тези обекти, показал преглед на търсенията му в мрежата. Приятелката на 64-годишния Падок Мерилу Данли от Филипините, която преди го определи като “любезен и тих”, по-късно разкрила при разпит, че често лежал на леглото, пъшкал и викал “О, боже мой”. Според нея той е показвал някои симптоми на душевно разстройство. Полицията потвърди, че е ползвал успокоителни като валиум. Разследването смята г-жа Данли за ключов свидетел, който би помогнал да се отговори на главния въпрос - какви мотиви са движели убиеца. В нощта срещу кървавото престъпление Стивън Падок два пъти се оплакал на хотелския персонал от силна кънтри музика, идваща от стаята под неговата, и служителите направили забележка на шумните гости, пише “Дейли мейл”. Междувременно авиокомпании разрешиха на пътниците си да променят полети от и за Лас Вегас, без да плащат наказателни такси. ", "date": "2017.10.06", "title": "Убиецът от Лас Вегас кроял  взрив с кола бомба"}
{"url": "https://www.24chasa.bg/novini/article/6484303", "text": "С нови изменения в редица закони от Министерството на здравеопазването ще ограничат свободния достъп до пушенето на наргиле. Това заяви здравният министър Николай Петров пред депутати. Промени ще бъдат направени в Закона за здравето с разширение на забраната за пушене на закрити и обществени места, корекция на понятието “тютюн” и забрана за т.нар. лула наргиле. Управители, допуснали в заведението да се пуши наргиле, също ще бъдат санкционирани. Някои заведения, системно нарушаващи забраната, ще бъдат затваряни за определен срок. В Закона за детето ще бъде забранена освен продажбата и употребата на наргилета от непълнолетни. ", "date": "2017.10.06", "title": "Спират свободния достъп до наргилета"}
{"url": "https://www.24chasa.bg/novini/article/6484456", "text": "Петимата задържани от френската полиция във връзка с нападението на гарата в Марсилия в неделя, при което 29-годишен тунизиец уби две млади жени, преди да бъде застрелян, бяха освободени, без да им бъдат повдигнати обвинения, съобщи Франс прес, като се позова на съдебен източник. Във вторник в южния френски град бяха арестувани четирима мъже на възраст от 32 до 56 години, както и 35-годишна жена.Те бяха поставени под стража докато следователите установят дали са оказали логистична помощ на убиеца Ахмед Ханаши, с когото са били в контакт, предава БТА. \"Ислямска държава\" побърза да поеме отговорност за нападението, но френските следователи не са открили нищо, което да свързва убиеца с джихадистката групировка.", "date": "2017.10.06", "title": "Петимата задържани във връзка с нападението в Марсилия бяха освободени"}
{"url": "https://www.24chasa.bg/novini/article/6484458", "text": "Северна Корея планира да извърши изпитание на ракета, която има кацапитет да достигне западното крайбрежие на САЩ. Това заяви пред РИА \"Новости\" членът на комисията по външна политика към руската Държавна дума Антон Морозов след посещение в Пхенян. Той заедно с още двама съпартийци депутати от Либералдемократическата партия е бил в състава на делегация, пребивавала в КНДР от 2 до 6 октомври. Според съобщение на руското посолство в Пхенян делегацията е била приета \"на високо равнище\", предава БТА. \"(Севернокорейците) се готвят за нови изпитвания на ракета с голям обсег. Те даже ни показаха математически изчисления, които според тях свидетелстват, че ще могат да достигнат западното крайбрежие на САЩ с помощта на своите ракети\", каза Морозов. Севернокорейски политици му казали, че страната им разполага с \"технология за навлизане на бойна глава в атмосферата и технология за управлението на тази бойна глава\". По думите на руския депутат севернокорейците се канят да изстрелят още една ракета с далечен обсег, при което тяхното \"настроение е общо взето доста войнствено\". Алексей Диденко, друг член на руската делегация, каза пред РИА, че той и колегите му са били \"изумени и възхитени от постиженията на народното стопанство\", които в условията на най-строги санкции са демонстрирали техните \"колеги от Северна Корея\".", "date": "2017.10.06", "title": "Руски депутат: Северна Корея се готви за тест на ракета, която може да достигне САЩ"}
{"url": "https://www.24chasa.bg/novini/article/6484310", "text": "Коя е по-европейска партия: ГЕРБ или БСП. За това спориха в петък лидерът на социалистите Корнелия Нинова и шефът на парламентарната група на управляващите Цветан Цветанов. Повод за скандала бе Законът за мерките срещу изпирането на пари, който бе приет от депутатите на първо четене. Целта на измененията е да се засили превенцията срещу изпиране на пари и финансиране на тероризма, борбата срещу корупцията и обменът на информация. От БСП първи заявиха, че със закона се нарушавали правата на гражданите и бизнеса. От ГЕРБ обаче увериха, че той няма да репресира никого. “Разграничихте се от европейските институции”. Знам колко е важно да направите популистко изказване, но да се държим сериозно. Страната се нуждае от подобен законопроект”, заяви Цветанов. БСП трябва да кажат, ако са поели на изток, добави той. По думите му те декларирали, че влизането на България в ЕС не е справедливо, защото трябвало да има референдум. “Когато трябваше да гласувате за мажоритарния вот, не искахте”, каза той. “Няма да позволим втори път да внушите, че БСП е антиевропейска партия. Никой от БСП не е казал, че няма да гласува закона”, скочи лидерът на червените Корнелия Нинова. Тя припомни, че когато те обърнали внимание на двойния стандарт за храните, от ГЕРБ им казали, че са антиевропейци, председателят на ЕК Жан-Клод Юнкер обаче поискал същото.", "date": "2017.10.06", "title": "ГЕРБ и БСП се карат коя партия е по-европейска"}
{"url": "https://www.24chasa.bg/novini/article/6484471", "text": "Пътник беше жестоко пребит с метална тръба от шофьор на градския транспорт в София, след като му се изрепчи. Зверският побой се разигра днес в автобус 305 на спирката на Втора градска болница. Повод за скандала, избухнал около 16:30 часа, бил неотваряне на врата, от която момчето е опитало да слезе. То се разкрещяло: \"Защо не ми отвори, бе, натисни тъпото копче\", а шофьорът му казал: \"Тази врата е отворена, слизай от нея\". Тогава момчето скочило на бой. Младежът отишъл да се разправя с шофьора, който обаче извадил тръба и го пребил брутално с нея. Скъсал му парче месо от дясната ръка. Шурналата кръв окървавила целия рейс. Самият шофьор на автобуса повикал полиция, тъй като той бил нападнат пръв. Твърди, че извадил металната тръба, за да се защитава, разкриха за \"24 часа\" полицаи. Те казаха, че младежът е в болница. Свидетели на бруталното сбиване са станали 2 пътнички. От МВР потвърдиха за инцидента и обясниха, че разследването продължава под надзора на прокуратурата.", "date": "2017.10.06", "title": "Младеж налетя на шофьор на рейс в София, пребиха го жестоко с тръба"}
{"url": "https://www.24chasa.bg/novini/article/6484378", "text": "Мъж, когото турският президент Реджеп Тайип Ердоган отклони от намерение за самоубийство през декември 2015 г., е убил човек преди няколко дни, съобщава \"Хюриет дейли нюз\", цитиран от БТА.  Това се е случило на 2 октомври в Истанбул. Жители информирали пожарната служба за пушек, който излизал от жилищна сграда. След като полицията пристигнала на мястото да разследва, намерила в апартамента труп. Жертвата е идентифицирана като Джелял Доганджък, диджей от Истанбул. Следователите заподозрели за убийството Везир Чатраш, който през 2015 г. бе спрян от президента Ердоган да скочи от мост над Босфора. Чатраш е признал за престъплението, като казал, че жертвата е имал любовни отношения със съпругата му, с която са разделени. На 25 декември 2015 г. Чатраш беше убеден от Ердоган, който случайно пътувал по същото време по моста, да не слага край на живота си. Тогава той каза, че изпитва финансови затруднения, и по нареждане на президента му бе намерена работа в държавна институция.", "date": "2017.10.06", "title": "Спасен от Ердоган самоубиец стана убиец"}
{"url": "https://www.24chasa.bg/novini/article/6484397", "text": "Приключи операцията на легендата на щангите Наим Сюлейманоглу. Процедурата продължила 8 часа. Според проф. Полад операцията била успешна. За него се грижат най-добрите лекари, включително и личния доктор на Реджеп Тайип Ердоган.  Донор е станал приятел на семейството, като в четвъртък всички изследвания са показали, че той е съвместим с Наим. Според Мухарем обаче той не искал да се разгласява името му. Най-великият щангист за всички времена, спечелил 3 олимпийски, 7 световни и 2 европейски титли, е в стабилно състояние, след като преди 10 дни беше приет по спешност и поставен в изкуствена кома в истанбулска болница заради цироза на черния дроб. По-късно той бе изваден от нея. Сюлейманоглу беше подготвен за трансплантация преди дни, но лекарите решиха да изчакат подобрение в общото му състояние. През това време великият щангист имаше проблеми с единия бъбрек. Състоянието на шампиона се следи детайлно както от президента на Турция Реджеп Тайип Ердоган, така и от жителите на родното му село и неговите познати в България, които заявиха, че стискат палци Наим да се възстанови скоро.", "date": "2017.10.06", "title": "Операцията на Наим продължи 8 часа. Професор: Успешна е"}
{"url": "https://www.24chasa.bg/novini/article/6484386", "text": "На британския пазар се появи умна джаджа, която може да направи до 60 изкуствени снежни топки, които не оставят петна, пише в. \"Дейли мирър\", цитиран от БТА.  Така мераклиите могат да се замерят дори и тогава, когато навън няма сняг. Устройството носи търговската марка \"Сноубол батълпак\" и е производство на фирмата от графство Ланкашър \"Дзимпли кидс\". В комплекта се продава специален прах, който бързо се превръща в реалистични снежни топки, независимо от сезона. Те не дразнят очите на малчуганите, не оставят петна и лесно се разграждат.", "date": "2017.10.06", "title": "Умна джаджа прави изкуствени снежни \nтопки"}
{"url": "https://www.24chasa.bg/novini/article/6484402", "text": "Канадски учени установиха каква е ползата от отказа от секс - тя заздравява връзката между партньорите, съобщава сайтът Лента, цитиран от БТА.  В първата фаза на експериментите специалистите изследвали 185 души. От направените анализи станало видно, че от своите отношения били по-доволни хората, които били склонни да загърбят секса заради партньора, не желаещ интимна близост. По-малко доволни от своята партньорска връзка се оказали онези, които били невъзприемчиви към отказа на половинката си. Този извод бил валиден както за мъжете, така и за жените. Във втората фаза на експериментите взели участие 225 семейни двойки. Учените оценявали доколко респондентите са готови да разберат гледната точка на партньора. Установило се, че дамите по-силно се нуждаят от мъж, склонен към \"сексуална емпатия\". Особено ярко се проявявало това чувство при двойките, в които в скоро време планират да си имат дете.", "date": "2017.10.06", "title": "Учени изясниха каква е ползата от отказа \nот секс"}
{"url": "https://www.24chasa.bg/novini/article/6484208", "text": "Земетресение с магнитут 6 по Рихтер бе регистрирано близо до АЕЦ \"Фукушима 1\", съобщи dailystar.co.uk. Епицентърът е бил в Тихия океан на дълбочина 10 км. Земетресението предизвика паника от цунами, но засега няма данни за такава опасност. Няма данни и за щети и жертви.                                                                                                                                                                                                                                                                                                                        ", "date": "2017.10.06", "title": "6 по Рихтер разтърси Фукушима"}
{"url": "https://www.24chasa.bg/novini/article/6484253", "text": "Във връзка с настъпването на зимния период и очаквани снеговалежи по високите места СДВР напомни във фейсбук:  Желателно е да се подготвим адекватно за шофиране през предстоящата зимна обстановка, като е необходимо да обърнем внимание на няколко неща, свързани с автомобила: - Избор на подходящи гуми - От 15 ноември до 1 март е задължително да се използват гуми, предназначени за зимни условия, или гуми с дълбочина на протектора не по-малка или равна на 4 mm; - Проверка на електрическата инсталация и акумулатора в предвид тежките условия през предстоящия зимен период; - Спирачна уредба, антифриз, осигуряване на нормална видимост (изправни чистачки, стъкломиеща течност), светлини, ключалки и уплътнения. - Желателно е да се разполага с вериги. - Трябва да се предвиди, че при зимни условия, спирачния път е по-дълъг! СДВР ПРИЗОВАВА ДА БЪДЕМ ВНИМАТЕЛНИ, ТЪРПЕЛИВИ И ТОЛЕРАНТНИ КЪМ ВСИЧКИ УЧАСТНИЦИ В ПЪТНОТО ДВИЖЕНИЕ!", "date": "2017.10.06", "title": "СДВР с важни съвети при настъпването на зимния сезон"}
{"url": "https://www.24chasa.bg/novini/article/6484300", "text": "За независимост на Каталуня са се обявили 90,18 процента от гласувалите на референдума на 1 октомври, предадоха световните агенции, цитирани от БТА.   Те се позоваха на окончателните резултати от преброяването, разпространени днес от правителството на испанската автономна област. Против раздялата с Мадрид са се обявили 7,83 процента от участниците в референдума. Гласували са 2,28 милиона души от общо 5,3-те милиона имащи право на глас в Каталуня.", "date": "2017.10.06", "title": "Окончателно: 90,18% искат независимост на Каталуня"}
{"url": "https://www.24chasa.bg/novini/article/6484311", "text": "Политици и журналисти осъдиха заплахите към водещия на „Нова телевизия” Виктор Николаев от депутат и вицепремиер. В сутрешния блок на медията двамата представители на властта обясниха на журналиста как трябва да си върши работата. Действията на Антон Тодоров и Валери Симеонов предизвикаха вълна от възмущение. „Как може въобще да допуснете, че аз заплашвам журналист”, заяви Валери Симеонов в отговор на въпрос на  . По-рано днес Валери Симеонов коменира темата и във фейсбук. Вижте го без редакторска намеса: Трябва да си предубеден, заблуден или платен, за да възприемеш думите ми към Виктор Николаев като заплаха. Това написа вицепрепремиерът Валери Симеонов във фейсбук. „Нека да кажем, че, в края на краищата, на упрек трябва да са подложени тези политици, които са извършили закононарушение, тези политици, които са нарушили реда, закона, правилниците, наредбите. Има ли поне един такъв случай? Поне да бяха изкарали от БСП един такъв случай? Вие нямате ли роднини? Те работят ли някъде? Използвали са връзките на водещия на Нова Телевизия? Точно това е станалo [иронично] Бъдете сигурен. Утре, ако съм злонамерен, ще разработя един “Викторгейт”. Те [БСП] така си правят глупавите кампании. Глупави кампании за глупави хора, за нискоинтелигентни избиратели или електорат. Непрекъснато се подклажда някакво противоречие, иначе БСП няма никакви аргументи – и това става в момента, когато вдигнахме пенсиите с 24%“. Вдигналите се в защита на Виктор Николаев мълчаха, когато в рамките на 3 години бяха опожарени 12 автомобила на телевизия СКАТ; мълчаха, когато по офиса в Бургас бе хвърлен коктейл Молотов; мълчаха, когато мутрите на Доган строшиха 2 камери и биха двама оператори в Созопол; мълчаха, когато малтретираха водещата на СКАТ Силвия Трендафилова на митинг на ДПС в Асеновград; както и в много други случаи. А когато мутри взривиха автомобила ми пред панелния блок в „М. Рудник“, в който живея, писаха, че съм го извършил аз, за да търся слава. И защо вулканът от „справедливо“ възмущение срещу мен изригна точно, когато внесох в прокуратурата сигнал срещу приватизацията на Български морски флот от фирмата на братя Домусчиеви? Най-вероятно – СЛУЧАЙНО!", "date": "2017.10.06", "title": "Валери Симеонов: Как може да допуснете, че заплашвам журналист"}
{"url": "https://www.24chasa.bg/novini/article/6484315", "text": "Експерти от НАСА смятат, че Луната е имала собствена атмосфера преди три до четири милиарда години, съобщи в. \"Дейли мирър\", цитиран от БТА.  Според ново проучване на космическата агенция интензивна вулканична дейност е изхвърляла газове на повърхността на Луната по-бързо, отколкото е било възможно те да се разпространят в открития космос. Тези изригвания били съставени от газове, като въглероден окис. Те сформирали преходна атмосфера около Луната, която се запазила около 70 милиона години, преди окончателно да се разсее в космическото пространство. Специалистите казаха, че атмосферата е била най-плътна преди 3,5 милиарда години. Тя е съдържала следи от сяра и вода. \"Откритието драстично променя възприятието ни относно Луната - от безвъздушно скално тяло до такова, което е имало атмосфера, по-плътна от тази около Марс в настоящето\", каза един от изследователите Дейвид Кринг. Той добави, че в този период от историята си Луната се е намирала 3 пъти по-близо до Земята, отколкото в наши дни и е изглеждала около 3 пъти по-голяма в небето.", "date": "2017.10.06", "title": "В миналото Луната е имала собствена \nатмосфера"}
{"url": "https://www.24chasa.bg/novini/article/6484317", "text": "Майката на френски джихадист бе осъдена днес на 10 години затвор, защото помагала на джихадистката кауза, предаде Франс прес, цитиран от БТА.  Присъдата срещу 51-годишната Кристин Ривиер бе произнесена от съд в Париж. Ривиер е пътувала три пъти до Сирия в периода 2013-2014 г. и е помогнала на няколко млади жени да се присъединят към джихадистката групировка \"Ислямска държава\". Тя бе арестувана през юли 2014 г., когато се готвела да замине отново за Сирия. Нейният син Тайлър Вилюс, който е член на ИД в Сирия, бе задържан година по-късно в Турция и екстрадиран във Франция. Срещу него все още се води разследване. В съда Ривиер отрече да е подпомагала джихадистката организация \"Ислямска държава\" и да се е сражавала в Сирия. Следователите обаче откриха нейни снимки с оръжия. Във Фейсбук тя е публикувала и снимки от обезглавявания, извършени от джихадистите. Кристин Ривиер е приела исляма заради сина си. Нейният адвокат обаче я описа в съдебната зала като неориентирана жена, която имала много слаби познания за тази религия.", "date": "2017.10.06", "title": "Майка на френски джихадист бе осъдена на 10 години затвор"}
{"url": "https://www.24chasa.bg/novini/article/6484331", "text": " 2-годишно детенце успя да излезе посред бял ден от детската градина в Благоевград, стигна само до Джамията, и бе спряно от непозната жена, която извикала полиция и социални служби, съобщава struma.com.  След около час станало ясно, че то е излязло незабелязано от учителките. Било върнато в детската градина и шокиращо за полицаи и социални работници се оказало, че госпожите в градината дори не разбрали, че го няма.  Започнали да се оправдават, че се промушило през ограда на детската градина и не го видели. Със сигнално писмо полицията е уведомила социалните служби и общинското ръководство - \"Запознати сме със случая, ще бъдат взети спешни мерки и учителките ще бъдат наказани.\"", "date": "2017.10.06", "title": "2-годишно избяга от детската градина, госпожите не видяли, че го няма"}
{"url": "https://www.24chasa.bg/novini/article/6484263", "text": "Има ли политически чадър над Марешки са попитали 30 човека от петролния бранш, които внасят 60% от приходите в държавата. Защо Марешки успява да развива толкова голям бизнес, а те не могат. Това заяви Емил Димитров - Ревизоро пред Цветанка Ризова по БТВ в петък. Ревизоро коментира и скандала с Марешки по време на срещата на Комисията за борба със сивата икономика и контрабандата, провела се в четвъртък.   На срещата лидерът на партия \"Воля\" поиска да зададе въпроси на министъра на финансите Владислав Горанов относно контрабандата, но председателят на комисията Ревизоро не му я даде, тъй като така се е нарушавал дневния ред. Марешки напусна срещата, защото бързал за участие в телевизионно предаване и се закани, че ще зададе въпросите си от ефира. По късно на срещата на комисията Емил Димитров даде думата на представителка на Марешки.  Председателят на комисията подчерта, че всички членове, както и министър Горанов, са постигнали единодушие относно Закона за търговията с горива и че той трябва да се внесе в парламента.  \"Хубаво е едни хора да работят и да получават заплати, а другите от държавния сектор да умират ли? Хубаво е всички да работим. Ако едно държавно предприятие се обърне към частно, а не към друго държавно, винаги съществува риска да има проблеми с благодарностите. Някой някъде е сключил договори във времето, в момента идва един министър и ние почваме да го товарим с проблеми. А в същото време всички работници искат да работят.\", коментира Ревизоро относно казуса \"Емко\".", "date": "2017.10.06", "title": "Ревизоро: Петролният бранш пита има ли политически чадър над Марешки"}
{"url": "https://www.24chasa.bg/novini/article/6484364", "text": "Президентът на САЩ Доналд Тръмп отбеляза днес успехите на въоръжените сили на страната в борбата с групировката \"Ислямска държава\" (ИД) и усилията им за възпиране на Северна Корея и Иран, предаде ТАСС, като се позова на Белия дом, предава БТА. На среща с военни командири Тръмп \"приветства усилията на военното командване за разгрома на ИД, провеждането на много по-настъпателна кампания в Афганистан, противодействието на заплахата от Северна Корея, противопоставянето срещу Иран, а също за оказаната помощ по време на безпрецедентния сезон на ураганите\", се казва в съобщението. Президентът на САЩ е изложил своите приоритети в областта на националната сигурност и е обсъдил с генералите теми като прокарването на \"позитивно американско влияние\" в чужбина и поддържането на мира чрез сила.", "date": "2017.10.06", "title": "Тръмп похвали въоръжените сили за успешното възпиране на Северна Корея и Иран"}
{"url": "https://www.24chasa.bg/novini/article/6484354", "text": "В Москва евакуират Беларуската, Курската и Ярославската гари заради позвънявания за поставени бомби, предава РИА Новости, позовавайки се на съобщение от дирекцията на железопътните гари на РЖД. „В момента се евакуират Беларуската, Курската и Ярославската гари. На Казанската беше проведена проверка, но не е открито нищо“, съобщиха от дирекцията, цитирана от БТА.  Освен това, от там отбелязаха, че пътниците могат да се качат на влаковете, минаващи от там, като подминат сградата на гарата и че няма да бъде променян графика на влаковете и движението им да бъде спирано.", "date": "2017.10.06", "title": "В Москва евакуират три гари заради сигнал за бомби"}
{"url": "https://www.24chasa.bg/novini/article/6484365", "text": "Учени от лондонския Юнивърсити колидж посочиха коя е главната опасност, дебнеща астронавтите - това не е смъртоносната космическа радиация, а микроорганизмите на борда на космическите кораби и станции, съобщи в.\"Гардиън\", цитиран от БТА.  Според британските специалисти на Земята бактериите не предизвикват такива проблеми, както в космоса. Това се дължи на различната среда. Учените доказаха, че в космическото пространство активността на имунната система на екипажите се снижава. При това редица бактерии си изработват силна устойчивост към антибиотиците. Според получените резултати от експеримента \"Марс -500\" през 2010-2015 година се оказва, че микроорганизмите, които се развиват на космическите кораби, могат да бъдат много опасни за покорителите на космоса. Астронавтите могат да се заразят помежду си, а самите бактерии намират добра среда на обитание във въздуха и по повърхностите на космическите кораби. Изданието напомни, че в продължение на 520 дни протече експеримент, при който шестима членове на екипаж бяха затворени в модел на космически кораб с обща площ 180 квадратни метра", "date": "2017.10.06", "title": "Вижте коя е най-голямата опасност, \nдебнеща астронавтите"}
{"url": "https://www.24chasa.bg/novini/article/6484373", "text": "Папа Франциск заклейми днес разпространяването в интернет на порнография с деца и възрастни и призова за по-добра защита на децата, ползващи световната компютърна мрежа, предаде Асошиейтед прес, цитирана от БТА.  Светият отец се срещна с участници в организирана от Католическата църква международна конференция, посветена на борбата с детската порнография и защитата на децата в дигиталната ера. Той подкрепи напълно предложенията за засилване на наказанията за хора, които тормозят и експлоатират деца онлайн, и за усъвършенстването на технологичните филтри, спиращи достъпа на млади хора до порносайтове. Папата призна, че самата Римокатолическа църква осъзнава \"огромната грешка\" да се правят опити за скриване на проблемите със сексуални посегателства. Франциск имаше предвид дългогодишната практика на висшия католически клир да прикрива свещеници от целия свят, изнасилвали и посягали на деца, отбелязва АП. Необходими са международни усилия за опазване на децата от \"покваряване на техните умове и насилия срещу техните тела\", призова Светият отец. Използвайки необичайна за неговия сан лексика, папата заклейми \"екстремната порнография\" в мрежата, потребявана от възрастни, и зачестилата употреба на думи като \"sexting\" и \"sextortion\" сред 800-те милиона непълнолетни, сърфиращи из интернет. Конференцията \"Детско достойнство в цифровия свят\" се провежда два месеца след като постоянен представител на Ватикана във Вашингтон бе отзован, след като Държавният департамент го уличи в нарушение на законодателството срещу детската порнография, отбелязва Ройтерс.", "date": "2017.10.06", "title": "Папа Франциск заклейми порнографията"}
{"url": "https://www.24chasa.bg/novini/article/6484055", "text": "Испанското правителство призова днес каталунските сепаратисти да разпуснат регионалния парламент и да насрочат избори в автономната област с цел преодоляване на кризата между Мадрид и Барселона, предаде Франс прес. Агенцията припомня, че Каталуня заплашва да обяви едностранно независимост, предава БТА. \"Би било добре да започнем да затваряме раната, минавайки през каталунския парламент, минавайки през регионални избори\", заяви след заседание на испанското правителство неговият говорител Иниго Мендес де Виго.", "date": "2017.10.06", "title": "Испанското правителство иска избори в Каталуня, за да сложи край на кризата"}
{"url": "https://www.24chasa.bg/novini/article/6484075", "text": "Финансово споразумение за поемане на права и задължения на Холдингов фонд за инструментите за финансов инженеринг по Оперативна програма „Регионално развитие“ 2007 - 2013 г., съфинансирана от Европейския фонд за регионално развитие, бе подписано днес между Министерството на регионалното развитие и благоустройството и „Фонд мениджър на финансови инструменти в България“ ЕАД. По инициативата са предоставени 66 млн. лв. за реализиране на инвестиции в пазари, здравна, спортна и бизнес инфраструктура, включително за обновяване на западнали индустриални територии в рамките на зони с потенциал за икономическо развитие, образователна инфраструктура, паркинги, културни и развлекателни обекти. Средствата представляват възвръщаеми суми, предоставени по финансови инструменти в рамките на проекти, реализирани по оперативната програма. На 31.10.2016 г. приключи първият цикъл от инвестирането на ресурса по инициативата JESSICA в рамките на ОП „Регионално развитие“ 2007 - 2013 в допустими проекти за градско развитие на територията на 7-те големи града в България. Средствата са вложени в реализацията на проекти под формата на нисколихвени кредити посредством два фонда за градско развитие – Фонд за устойчиво градско развитие на София и Регионален фонд за градско развитие за градовете Пловдив, Варна, Бургас, Русе, Стара Загора и Плевен. Подписването на споразумението с „Фонд мениджър на финансови инструменти в България“ ЕАД ще даде възможност за реинвестиране на ресурса по инициативата JESSICA в нови приходоносни проекти на принципа на публично-частното партньорство. Финансовите инструменти от типа JESSICA стимулират както такъв тип инвестиции, така и кредитни институции за участие в публичните политики за регионално и градско развитие. Те насърчават предприемаческия дух и позволяват на всички икономически субекти да участват в развитието на градовете и да получават подкрепа със средства от Европейския съюз, допринасяйки за постигане на устойчив ръст на икономиката чрез реализиране на финансово устойчиви и целесъобразни проекти и инвестиции. Това е продължение на политиката на Министерството на регионалното развитие и благоустройството за подкрепа и стимулиране на публично-частно партньорство за подобряване на качеството на живот и развитието на регионите в България. Съгласно Закона за управление на средствата от европейските структурни и инвестиционни фондове лицето, управляващо Фонда на фондовете, изпълнява функциите и на холдингов фонд за инструментите за финансов инженеринг по оперативната програма след изтичането на срока на действие на финансовото споразумение, сключено между Република България и Европейската инвестиционна банка по JESSICA.", "date": "2017.10.06", "title": "Осигуряват 66 млн. лв. за градската среда и западнали индустриални територии"}
{"url": "https://www.24chasa.bg/novini/article/6484098", "text": "Изследователи от американския щат Масачузетс установиха, че гигантските бели акули в Атлантическия океан се отдалечават все по-често от крайбрежните зони и плуват в зони с много по-дълбоки води, отколкото е характерно за тях, предаде Асошиейтед прес. Някои от 32-те проследени екземпляра в периода между 2009 г. и 2014 г. стигнали до източната част на Азорските острови, веригата от португалски острови, която се намира на 3701 километра от полуострова Кейп Код в щата Масачузетс. Там първоначално била поставена проследяващата маркировка на акулите. Тези представители на вида се гмуркали до дълбочина 1127 метра под повърхността, предава БТА. Авторът на проучването Грегъри Скомал каза, че то има приложение при усилията за опазването на гигантската бяла акула, защото тя е разширила познатата си досега обитаема среда. Миграцията на морските хищници е от север на юг във водите около континенталния шелф.", "date": "2017.10.06", "title": "Гигантската бяла акула разширява зоната си на местообитание"}
{"url": "https://www.24chasa.bg/novini/article/6484187", "text": "Няма останали никакви пречки за екстрадицията на лидера на Фетхуллахистката терористична организация (ФЕТО) Фетхуллах Гюлен от Съединените щати, след като Турция е изпълнила всичките си ангажименти в този смисъл. Това заяви днес турският правосъден министър Абдюлхамит Гюл, цитиран от Анадолската агенция. \"Наскоро всички ангажименти бяха изпълнени съгласно споразуменията. Това означава, че официално няма пречка, останала за екстрадицията му\", каза Гюл, който говори пред репортери в югоизточния окръг Газиантеп, предава БТА. Гюл каза, че всички доказателства срещу Гюлен са били изпратени на американските власти и сега една държава, в която има върховенство на закона, би следвало да направи нужното. \"Искаме САЩ да екстрадират лидера на терористичната организация, която уби 250 души в Турция, за което има доказателства и е документирано в съдебни решения\", заяви още министърът. Близо 250 души бяха убити, а около 2200 ранени при опита за преврат в Турция, за който Анкара обвинява ислямския проповедник Фетхуллах Гюлен и неговото движение, наричано в Турция ФЕТО.", "date": "2017.10.06", "title": "Турски министър: Няма пречки за екстрадицията на Гюлен от САЩ"}
{"url": "https://www.24chasa.bg/novini/article/6483766", "text": "Започна дългочаканата чернодробна трансплантация на Наим Сюлейманоглу, за когото бе намерен донор, съобщи пред турските медии брат му Мухарем. Операцията ще продължи около 5-6 часа, каза още Мухарем. Донор е станал приятел на семейството, като в четвъртък всички изследвания са показали, че той е съвместим с Наим. Според Мухарем обаче той не искал да се разгласява името му.  Най-великият щангист за всички времена, спечелил 3 олимпийски, 7 световни и 2 европейски титли, е в стабилно състояние, след като преди 10 дни беше приет по спешност и поставен в изкуствена кома в истанбулска болница заради цироза на черния дроб. По-късно той бе изваден от нея. Сюлейманоглу беше подготвен за трансплантация преди дни, но лекарите решиха да изчакат подобрение в общото му състояние. През това време великият щангист имаше проблеми с единия бъбрек. Състоянието на шампиона се следи детайлно както от президента на Турция Реджеп Тайип Ердоган, така и от жителите на родното му село и неговите познати в България, които заявиха, че стискат палци Наим да се възстанови скоро.", "date": "2017.10.06", "title": "Започна трансплантацията на Наим Сюлейманоглу"}
{"url": "https://www.24chasa.bg/novini/article/6483747", "text": "След бой с друго момиче в училищния двор, тийнейджърка е откарана в спешния център на болницата в Кубрат. Инцидентът е станал около 11:00 часа на 5 октомври в СУ “Христо Ботев“ в Кубрат. Пререканието между 14-годишната осмокласничка от Кубрат и година по-голямата деветокласничка от село Точилари започнало в училищния коридор по време на междучасие и продължило в класната стая на по-голямото момиче,  Двете използвали ритници и юмруци, разтървали ги съученици и педагози от училището. 15-годишната ученичка е откарана в Спешния център на кубратската болница с повърхностни наранявания по главата и съмнения за счупен нос. За случая са уведомени дежурният прокурор и Отделът за закрила на детето, а в Районно управление-Кубрат е започната проверка по случая.", "date": "2017.10.06", "title": "Момичета се сбиха в училище в Кубрат, едната откарана в болница с рани по главата"}
{"url": "https://www.24chasa.bg/novini/article/6483776", "text": "Днес, 05.10.2017 г., след приключване на извършената от Окръжна прокуратура – Пловдив проверка по воденото досъдебно производство за обсебване, Районна прокуратура – Карлово привлече към наказателна отговорност Пламен Димитров за извършена в периода м. май – м. юни 2016 г. измама на клиент относно качеството на услугата, предлагана от обвиняемия. Това съобщиха от прокуратурата. С постановление на наблюдаващия прокурор при РП – Карлово, обв. Димитров е задържан за срок от 72 часа, в рамките на които ще бъде преценено дали спрямо него да бъде поискано вземане на мярка за неотклонение задържане под стража. Активното разследване по това досъдебно производство, както и по досъдебното производство за  , наблюдавано от Окръжна прокуратура – Пловдив, продължава. Пламен Димитров, известен като Пламен Майстора е заподозрян и за него.", "date": "2017.10.06", "title": "Пламен Майстора обвиняем за измама, още разследват палежа на колата на репортерката"}
{"url": "https://www.24chasa.bg/novini/article/6483848", "text": "Президентството на Доналд Тръмп е насочило вниманието върху рисковете от ядрените оръжия, предупредиха в петък представителите на Международната кампания за премахване на ядрените оръжия (ICAN) – организацията, която спечели Нобеловата награда за мир за 2017 г., предава AFP, цитира \"Фокус\". „Избирането на президента Доналд Тръмп накара мнозина да се чувстват много неудобно поради факта, че самият той може да разреши употребата на ядрено оръжие\", заяви пред журналисти в Женева ръководителят на Международната коалиция за премахване на ядреното оръжие Беатрис Фин.", "date": "2017.10.06", "title": "Президентството на Тръмп поставя акцент върху риска от ядрените оръжия"}
{"url": "https://www.24chasa.bg/novini/article/6483854", "text": "„ЗД Евроинс” АД с втора награда в конкурса „Застрахователи на обществото 2017“, организиран от Асоциацията на българските застрахователи и Българската асоциация на застрахователните брокери. На 5-ти октомври 2017г. на тържествен бал по случай професионалният празник на застрахователите и 25 години от създаването на Асоциация на българските застрахователи в хотел „Балкан“, 12 кампании се състезаваха за наградите „Застрахователи за обществото “ 2017г. „ЗД Евроинс” АД спечели втора награда с каузата си за осигуряване на средства за летен рехабилитационен, морски лагер за сирачета с тежки физически увреждания от Център за настаняване от семеен тип, гр.Велико Търново. Благотворителните инициативи на компаниите Булстрад Живот и Дженерали получиха съответно първа и трета награда. Конкурсът „Застрахователи на обществото 2017“се провежда за трета поредна година и има за цел да утвърди добрите практики в застраховането и да стимулира дългосрочните инициативи в полза на българското общество.", "date": "2017.10.06", "title": "„ЗД Евроинс” АД с втора награда в конкурса „Застрахователи на обществото 2017“,"}
{"url": "https://www.24chasa.bg/novini/article/6483862", "text": "Действията на НАП по случая с „Емко“ са основани изцяло на закона и нямат никаква връзка с процедурите около лиценза на дружеството. Посещението на служители на НАП днес е свързано с ревизия на трето лице, започнала от органите на приходната администрация през 2015 г.. През април 2015 г. НАП е запорирала. поименни акции в капитала на „Дунарит, притежавани от третото лице. Запорът е вписан и в търговския регистър. Това съобщиха от пресцентъра на НАП. През юни 2017 г. органите на НАП са установили, че основен акционер в „Дунарит“ вече не е третото лице, а „Емко“. Подобна промяна не би следвало да е възможна, защото прехвърлянето на акции, върху които е наложен запор не е допустимо от закона. Във връзка с това публичните изпълнители на НАП София са опитали неколкократно – писмено и чрез лично посещение в офисите на „Емко“ в началото на септември 2017 г. да изяснят местонахождението на запорираните акции, за да бъдат иззети, каквото е изискването на закона, както и връзката на „Емко“ с тях. Досегашните опити на служителите на НАП да получат отговор на въпросите са останали без резултат, поради което е извършено ново посещение днес със съдействието на органите на МВР. Публичните изпълнители на НАП отново са поискали информация и предаване на акциите, но са получили отговор от персонала на „Емко“, че не знае къде се намират ценните книги. За действията си от днес служителите на НАП са съставили протокол, съгласно разпоредбите на ДОПК.", "date": "2017.10.06", "title": "НАП: Проверката в „Емко“ няма връзка с процедурите за лиценза на дружеството"}
{"url": "https://www.24chasa.bg/novini/article/6483853", "text": "Министърът за Българското председателство на Съвета на Европейския съюз 2018 Лиляна Павлова и председателят на Асоциацията на индустриалния капитал в България (АИКБ) Васил Велев подписаха споразумение за партньорство в петък, 6 октомври 2017 година. Това съобщиха от пресцентъра на Министерство за Българското председателство на Съвета на ЕС 2018. Документът дава възможност на членовете на Асоциацията активно се включат в процеса на подготовка за ротационното Българското председателство на Съвета на ЕС, което ще се проведе у нас догодина. Асоциацията на индустриалния капитал в България е една от четирите представени на национално равнище работодателски организации, обединяваща над 10 000 индустриални предприятия в страната и 80 браншови камари. И двете страни се обединиха около становището, че Споразумението е израз на реалното сътрудничество между държавата и предприемачите у нас за подготовката и осъществяването на Българското председателство на Съвета на ЕС през 2018 г. Споразумението отчита необходимостта от активното участие на българския бизнес в тези дейности, както и факта, че българските производители и доставчици, и предлаганите от тях стоки и услуги ще популяризират най-добре страната като домакин сред останалите европейски държави. В подписания документ АИКБ приема да посредничи за спонсорирането на стоки или услуги в обхвата на Председателството. Предметът и условията на всяко спонсорство ще се уреждат с двустранни договори между Министерството за Българското председателство на Съвета на ЕС 2018 и юридическите лица  – членове на Асоциацията на индустриалния капитал в България. Заявленията с предлаганите стоки или услуги, предмет на спонсорството, ще се подават до Министерството чрез АИКБ. Спонсорството или поканата за партньорство към бизнес-организациите е практика, въведена още с първите председателства. В тази връзка Васил Велев посочи, че отговорният бизнес, представляван от Асоциацията на индустриалния капитал в България, винаги ще подкрепя българското правителство, когато става дума за промотиране на българските продукти и за отстояване на националния интерес.  Министър Павлова благодари на българските производители за подкрепата. Спонсорството от членове на АИКБ ще се осъществява при спазването на принципите на публичност, прозрачност, равнопоставеност и конкуренция, в съответствие с изискванията на нашето законодателство и на общите политики, провеждани от Европейския съюз, е записано в споразумението. Изрично е упоменато, че спонсорите на Председателството не получават търговско предимство и че правителството не изразява предпочитания към отделни производители и доставчици. Първото споразумение за партньорство, което сключи министър Павлова, бе с Конфедерацията на работодателите и индустриалците в България (КРИБ).", "date": "2017.10.06", "title": "Павлова сключи споразумение за партньорство с Асоциацията на индустриалния капитал"}
{"url": "https://www.24chasa.bg/novini/article/6482366", "text": "Назначенията на роднини и достъпът им до обществени поръчки винаги са изкушавали партиите, когато са на власт. Моделът на обграждане с близки, приятели и братовчеди не е измислен от Делян Добрев, когото червената Елена Йончева обвини, че е кадрувал в Хасково. Братовчедка му Росица Гаргова е финансов директор на общината, а председател на бюджетната комисия - съпругът й Даниел, съдружник във фирма \"Форуком\", в която депутатът от ГЕРБ е бил изпълнителен директор. Според Йончева заместник-кметовете в оставка Милена Трендафилова и Евгени Консулов също били съдружници на бившия икономически министър, като Консулов дори му бил кумец. Негова кума пък била Биляна Димитрова, секретар на общината. Добрев отрече обвиненията, че той определя кои фирми да печелят обществени поръчки, и посочи, че това най-често е червеният бизнесмен Величко Минев. Но Хасково не е първият, нито последният случай, в който близки на властта получават добри позиции, от които се облагодетелстват и финансово. През 2009 г. бащата на заместник-кмета по общинската политика във Видин Борислав Ванков - Любомир, бе назначен за временно изпълняващ директор на дирекция \"Устойчиво развитие и евроинтеграция\". Той нямаше притеснения от конфликт на интереси. Майката на депутатката от НДСВ Нина Чилова започна работа в Сметната палата във Видин. А приятелят на сестра й Станислав Генчев се трудеше в местната пробационна служба. - Вергил Гоцев и Асен Илиев, бяха общински съветници в Дупница, макар и от две различни партии - СДС и БСП. Синове, дъщери, братя, съученици, дългогодишни приятели и политически съратници окупират държавните служби без конкурс и при тройната коалиция. За шеф на агенция \"Автомобилна администрация\" в кабинета \"Станишев\" бе назначен Той обаче има дълъг стаж като партиен член в БСП и не смяташе, че дължи издигането си на кръвния си роднина - разузнавача. Пак през 2005 г. Петър Сеферов, син на червения варненски областен управител Иво Сеферов, бе назначен без конкурс за изпълнителен директор на държавното предприятие \"Пристанищна инфраструктура\". То бе специално създадено по онова време чрез текстове в Закона за морските пространства. Задачата на фирмата е да събира такса \"управление на отпадъци, резултат от корабоплавателна дейност\". Чрез близки роднини тогавашният депутат, коалиционен партньор на БСП - Георги Анастасов, се уреди с имот в центъра. Това стана ясно от писмо на скандализирани негови съпартийци от формация \"Български социалдемократи\" до \"168 часа\" през 2011 г. За целта народният избраник е използвал специално учредена фондация, кръстена на името на дядо му - \"Петър Анастасов\". В ръководството й са той, синът, съпругата и племенницата му. За изпълнителен директор е назначена леля му. Фондацията се помещава в зданието на партийната централа. За \"приватизирането\" на сградата, която се намира на пъпа на София - на ул. \"Аксаков\" 31, партийният лидер използва класическа схема, известна като \"имот срещу дълг\". Първоначално средствата за закупуването му са набирани с обявена национална дарителска кампания от всички членове на партията. Така Впоследствие, под предлог че парите не са достатъчно, Анастасов прокарва решение на ръководния орган на формацията за вземане на допълнителен заем от кредитна институция за закупуването на сградата. През декември Анастасов с нотариален акт учредява право на ползване на помещенията \"безсрочно и безвъзмездно\" на името на собствената си фондация и с предварително набавените документи я вписва като кредитор на партията, която оглавява. В крайна сметка партия \"Български социалдемократи\" се оказва ипотекарен длъжник и при неплащане на съответната сума има всички шансове да загуби сградата от 195 кв. м на пъпа на София. Партията е единствената, която успя да се възползва от закона, приет в края на управлението на тройната коалиция и отменен по-късно от ГЕРБ. Характерно за червените е, че започват с популяризирането на децата си постепенно. Поставят ги на последните места в листите и полека-лека се придвижват напред. дъщерята на Нора Ананиева - Ана, на Георги Пирински - също Ана, внукът на комунистическия деец Мако Даков - Альоша Даков. Най-напред в кариерата е Кирил Добрев, чийто баща Николай Добрев бе вътрешен министър по времето на Жан Виденов. Той депутатства няколко мандата и преди месеци се отказа, за да се отдаде на партийна работа като оргсекретар. Народният представител Стоян Мирчев е внук на члена на ЦК на БКП Стоян Михайлов и син на социолога Михаил Мирчев. Внукът на члена на Политбюро Пеко Таков - Иван Таков, също трупа успешно точки в сивито си. Вече няколко мандата е на неизбираеми позиции в листите за парламента, но пък беше кандидат за кмет на район \"Възраждане\" в София. В списъците беше и Тома Трайков, По време на тройната коалиция се уредиха и кадри на НДСВ. Дъщерята на дългогодишния шеф на варненския Фестивален конгрес Илия Раев - Биляна, пък получи пост в министерството на администрацията.", "date": "2017.10.06", "title": "\"168 часа\": Роднини във властта - патент на всички партии"}
{"url": "https://www.24chasa.bg/novini/article/6483810", "text": "Със заповед на Министерството на транспорта \"царският\" вагон, който от 1974 г. бе закотвен в района на гара Стара Загора, ще бъде изпратен в София, където се очаква да бъде възстановен. Засега няма официална информация дали след това ще бъде прикачен към царския влак, който и сега прави туристически пътувания из страната, или ще остане като музеен експонат. Днес вагонът, който тежи 18 тона, пое своя път към София - като начало с кран бе вдигнат от мястото, на което стоеше от 1974 г., и качен върху релси. Предстои да бъде изтеглен с локомотив до депото в Стара Загора, където ще бъдат демонтирани колелата му. След това върху платформа ще отпътува за столичния вагонно-ремонтен завод. За този вагон заговориха от местния клуб \"Традиция\" повече през 2012 г., когато Стара Загора отбеляза тържествено 100-годишнината на обявената в града Балканска война. Дори в началото се смяташе, че ветеранът е свидетел на онези славни събития, но след това се оказа, че е произведен през 1913 година в Германия и наистина бил част от царския влак, обслужвал Фердинанд и царското семейство. След абдикацията на Фердинанд вагонът станал любим на сина му принц Кирил. Возилото имало собствено парно отопление и баня. Разполага с две спални купета, купе-кабинет с писалище и приемен салон. В него дори имало специален часовник, който показвал едновременно западното, източното и местното време. И до сега личи, че във вагона огледалата са били кристални, а купетата са били облицовани в скъпо дърво. До 1974 г. този вагон бил в състава на парен възстановителен влак, след което е \"пенсиониран\" и закотвен на гарата в Стара Загора. Служил е за канцелария и място за почивка на работниците по поддръжката на железния път, после е бракуван и изоставен, но оцеля, защото самите железничари го опазиха. Досега под колелата му дори нямаше релси. В последните години местната власт положи доста усилия БДЖ да й предостави вагона, за да го възстанови и експонира като част от местния музей. Дори имаше идея той да бъде подреден редом до парния локомотив пред старозагорската гара, който е участвал в Септемврийското въстание през 1923 година. От централа в София обаче не откликнаха на молбите на старозагорци. Днес дори областният управител Гергана Микова, която също води кореспонденция за вагона, бе изненадана от развитието на казуса. Говори се, че вагонът сега тръгва за столицата след личната намеса на кмета Йорданка Фандъкова.", "date": "2017.10.06", "title": "Стара Загора губи \"царския\" вагон, ще го възстановят в София"}
{"url": "https://www.24chasa.bg/novini/article/6483921", "text": "Британският премиер Тереза Мей заяви днес, че ще осигури \"спокойно управление\" на страната, след като бивш председател на нейната Консервативна партия каза, че тя трябва подаде оставка, предаде Ройтерс. \"Това, от което (Великобритания) се нуждае, е спокойно ръководене и именно това ще осигуря с пълната подкрепа на своя кабинет\", каза Мей в телевизионно обръщение към медиите, предава БТА. Бившият председател на консерваторите Грант Шапс заяви пред Би Би Си, че според него тя трябва да свика избори за партиен лидер. Шапс, който оглавяваше партията между 2012 и 2015 г., каза, че към 30 депутати консерватори, сред които има петима бивши министри, подкрепят идеята да се каже неофициално на Мей да се оттегли. Британският премиер отложи посещение в Китай, планирано за следващия месец, защото по същото време там ще бъде президентът на САЩ Доналд Тръмп, съобщи междувременно телевизия \"Скай нюз\". Британската медия цитира източник от канцеларията на Мей, по чиито думи визитата не е била окончателно потвърдена, нито обявена публично.", "date": "2017.10.06", "title": "Поискаха оставката на Тереза Мей. Тя: Ще осигуря спокойно ръководене"}
{"url": "https://www.24chasa.bg/novini/article/6483925", "text": "Сирийските правителствени сили влязоха днес в град Маядин, един от последните бастиони на групировката \"Ислямска държава\" в източната част на страната, предаде Франс прес, цитирайки Сирийския център за наблюдение на правата на човека. \"Подкрепяни от руската авиация, силите на режима влязоха в Маядин и контролират сгради в западната част на града\", заяви директорът на неправителствената мониторингова организация Рами Абдел Рахман, цитиран от БТА. Режимът на президента Башар Асад се опита да прогони джихадистите от петролодобивната провинция Дейр аз Зур, отбелязва АФП.", "date": "2017.10.06", "title": "Силите на Дамаск влязоха в град Маядин, бастион на \"Ислямска държава\""}
{"url": "https://www.24chasa.bg/novini/article/6483965", "text": "Испанският сенатор Педро Аграмунт подаде днес оставка от поста на председател на Парламентарната асамблея на Съвета на Европа (ПАСЕ), предаде Франс прес. Това стана три дни преди предвидено в ПАСЕ гласуване за неговото отстраняване заради спорно пътуване до Сирия, предава БТА. \"Реших днес по лични причини да не бъда повече председател на Парламентарната асамблея на Съвета за Европа\", обяви в акаунта си в Туитър Аграмунт. Той бе председател на ПАСЕ от януари 2016 г. Аграмунт посети Сирия на 20 и на 21 март по покана на председателката на сирийския парламент Хадия Халаф Абас, припомня ТАСС. Тогава с него имаше още представители на ПАСЕ, както и депутати от руския парламент. По време на визитата Аграмунт се срещна с сирийския президент Башар ал Асад.", "date": "2017.10.06", "title": "Педро Аграмунт подаде оставка като председател на ПАСЕ"}
{"url": "https://www.24chasa.bg/novini/article/6483999", "text": "Министърът на образованието и науката Красимир Вълчев, заместник- кметът по култура и хуманитарни дейности Христина Шопова и началникът на РИО- Благоевград Ивайло Златанов проведоха работна среща с директори на учебни заведения от Благоевград и региона. Заместник-кметът Христина Шопова откри срещата с поздрав към присъстващите по повод Международния ден на учителя, който се отбелязва на 5 октомври. \"Честит празник! Бъдете живи и здрави, за да се грижите за вашите деца както до сега и не само в Благоевград , а в цялата област. Изключително ми е приятно да посрещна министъра на образованието и науката Красимир Вълчев, началника на РИО- Благоевград Ивайло Златанов, Методи Попов- управител на РУО Благоевград. Хубавите неща трябва да се помнят и да се благодари за тях. И тук е моментът да благодаря на министър Вълчев за спортната зала в III ОУ \"Димитър Талев\", която успяхме да построим , докато той беше главен секретар на МОН\", каза Христина Шопова в началото на срещата. На срещата бяха обсъдени въпроси, свързани с прилагане на механизма за съвместна работа на институциите по обхващане и задържане в образователната система на деца и ученици в задължителна предучилищна и училищна възраст, както и дейностите, касаещи организацията на образователния процес през учебната година. \"Няма съмнение, че ние разчитаме много на учителите, на директорите. Важно е трайно да променим образователните качества. Учителите са най- голямата професионална група и това изисква изключителни средства и алтернативна стойност. Няма как да привлечем повече хора към професията, ако не увеличим възнагражденията. Надявам се да имаме възможност да осъществим тази цел. Заплатите трябва да са по- високи от средната за страната. Това ще ни помогне да привлечем повече млади хора в системата на образованието и да ги стимулира\", каза министър Красимир Вълчев. На срещата бяха разгледани предизвикателства, с които се сблъскват и се борят учителите в детските градини и училищата. Бе повдигнат въпросът за неходенето и неприсъствието в часовете и класните стаи. Обсъди се темата с проблемните деца, агресивни деца, деца с необразовани родители, които пречат на децата си да развиват своя капацитет и знания. Директори повдигнаха въпросите за децата от ромски произход и тяхното интегриране, проблемите с охраната в училищата и сигурността на децата, за децата с родители в чужбина и проблемът с физкултурните салони. Министърът на културата и образованието поясни, че в България има 700 училища, които все още нямат спортни зали, но по ОП \"Региони в растеж 2014- 2020\" 20 училища ще бъдат включени в мерки за изграждане на спортни салони. Темата за липса на кадри в образователната система, за млади, неподготвени специалисти предизвика широка дискусия. \"Младите специалисти, идващи от университета трябва да бъдат обучавани. Практиката учи, а в университетите практиката не е достатъчна. Тези хора се нуждаят от опита и знанията на някой дългогодишен учител, който ще предаде своите знания. Тези учители може да бъдат ментори, като за обученията да им се плаща допълнително\", предложи Христина Шопова. На срещата стана ясно, че от септември месец има открит телефон и имейл , на които може да се подават сигнали за ученици, които не са в час по време на учебен процес, както и да се сигнализира за ученици, изгонени от учебното заведение.", "date": "2017.10.06", "title": "Министър Красимир Вълчев на среща с учители и директори в Благоевград"}
{"url": "https://www.24chasa.bg/novini/article/6483984", "text": "Кралят на Саудитска Арабия Салман бен Абдел Азиз ал Сауд определи като „плодотворни“ проведените в четвъртък преговори с руския президент Владимир Путин. „Ние сме пълни с решимост да продължим с развитието на отношенията ни, за да ги изведем на по-широки простори“, заяви той, по време на срещата си с руския премиер Дмитрий Медведев, цитиран от РИА Новости. По думите на саудитския монарх, той и Путин са си говорили за това, че трябва да се сложи край на страданията на палестинския народ чрез постигането на пълно и справедливо урегулиране на палестинския проблем, предава Фокус. „Освен това, си говорихме за необходимостта от постигането на мир и стабилност в целия близкоизточен регион. Но за това ще трябва Иран да промени своята политика и да се придържа към принципите на добросъседството и да уважава международните закони“, отбеляза кралят. Бен Салман благодари на премиера и президента на Русия за топлия и радушен прием.", "date": "2017.10.06", "title": "Кралят на Саудитска Арабия разказа детайли от срещата си с Путин"}
{"url": "https://www.24chasa.bg/novini/article/6483935", "text": "Беатрис Фин - изпълнителният директор на Международната кампания за забрана на ядреното оръжие, чиято организация днес бе удостоена с Нобелова награда за мир, заяви като послание към американския президент Доналд Тръмп и севернокорейския лидер Ким Чен-ун: \"Ядрените оръжия са незаконни. Заплахата за използване на ядрени оръжия е незаконна. Притежаването на ядрени оръжия и разработването на ядрени оръжия са незаконни и трябва да спрат\", предаде Ройтерс, цитиран от БТА. Според Фин спечелването на Нобеловата награда от нейната организация изпраща послание към всички държави, които са ядрени сили, че \"е неприемливо да разчиташ на ядрени оръжия за сигурност\". \"Опитваме се да изпратим сигнал на всички държави с ядрени оръжия - Северна Корея, САЩ, Русия, Китай, Франция, Обединеното кралство, Израел, всички, Индия, Пакистан - че е неприемливо да се отправят заплахи за убийството на цивилни\", заяви тя пред журналисти. Беатрис Фин каза, че президентството на Тръмп \"хвърля светлина\" върху ядрения риск по света, предаде Франс прес, цитиран от БТА. Фин разкритикува факта, че новият обитател на Белия дом е показал, че не слуша винаги експертите.", "date": "2017.10.06", "title": "Шефката на кампанията с Нобелова награда: Сигурност не се постига с ядрени оръжия"}
{"url": "https://www.24chasa.bg/novini/article/6484010", "text": "От днес до 10 октомври всеки ден ретро трамвай на веригата \"Метро\" ще се движи от депо „Банишора“ до площад „Журналист“ и обратно. Освен че могат да се возят с него, софиянци и гости на столицата могат да снимат трамвая и да качат изображението в страницата на \"Метро\" във фейсбук. След като отговорят на въпроса кой е любимият им ресторант в София или в България, те участват в игра, чиято награда е вечеря в елитен ресторант. Трамваят и играта популяризират организирания всяка година от веригата „Ден на предприемача“, който тази година се пада на 10 октомври. Всеки втори вторник на месец октомври \"Метро\" отдава заслуженото на своите над 21 милиона клиенти от малкия и среден бизнес в 25 държави по целия свят. „Ден на предприемача“ е събитие за цяла Европа, затова \"Метро\" създаде  , където предприемачите представят своите специални оферти, и в която всеки може да избере от картата с отбелязаните ресторанти, кафенета и магазини най-подходящото място, в което да се възползва от отстъпките. До момента в платформата за България са качени 1700 оферти. Победител в миналогодишния конкурс „Ден на предприемача“ бе Дарин Стойков. Той се занимава с PR повече от 20 години, достига до сериозни позиции, но се отказва, за да отвори свой ресторант. В „Даро“ той предлага прясна и здравословна храна, по оригинални рецепти. В ресторанта сами си месят хляба, сами квасят киселото мляко, затова всичко е прясно и се харесва от клиентите, а основен партньор е \"Метро\". „Бележим бум в откриването на пекарни и на висок и среден клас ресторанти“, сподели съсобственикът на платформата www.zavedenia.com Николай Коев. За периода 2015-2017 г. се отчита 10-15% ръст на потреблението, добави той. Модерните технологии набират сила и това се отразява на услугите, които ресторантите предлагат. От 2016 г. центърът на София процъфтява, което води до откриване на множество нови заведения, но и изискванията на клиентите се повишават, каза Коев. За илюстрация може да се каже, че само през 2016 година в Седмицата на ресторантите в София са взели участие 6000 човека, а през 2017 г. участниците са се увеличили с 1000 души. Търсенето на свежа и здравословна храна налага нова тенденция - все повече фермери работят директно с ресторанти. Такава е и тенденцията в \"Метро\". Компанията е променила изцяло доставката на продукти, като ограничава функциите на прекупвача и работи директно с 200 фермери, които доставят свежи плодове и зеленчуци и прясно месо.", "date": "2017.10.06", "title": "\"Метро\" пуска кулинарен трамвай в София"}
{"url": "https://www.24chasa.bg/novini/article/6483471", "text": "Нашата амбиция е по време на българското председателство на Съвета на Европейския съюз /ЕС/ да имаме ясен план за държавите от Западните Балкани. С тези думи заместник министър-председателят по правосъдната реформа и министър на външните работи Екатерина Захариева се обърна към еврокомисаря за цифровата икономика и цифровото общество Мария Габриел, съобщи пресцентърът на МВнР. На среща в София са били обсъдени приоритетите на българското председателство и задачите пред българския представител в Европейската комисия. Ясната европейска перспектива за всяка от шестте държави от Западните Балкани, желаещи да станат членове на ЕС, но и конкретни ползи за техните граждани, е общ приоритет както на българското правителство и председателство, така и на еврокомисаря Габриел. Нашата цел е по време на българското председателство да представим пътна карта за отпадане на роуминга между Западните Балкани и ЕС, е заявила Мария Габриел. Често в напредъка си към европейска интеграция тези държави срещат чисто технически пречки, така че перспективата за отпадането на роуминга между тях и ЕС ще бъде силен стимул да продължат пътя на реформите, е отбелязала министър Захариева. Българският първи дипломат и еврокомисарят са обсъдили широк кръг от теми. Сред тях са били развитието на дигиталната инфраструктура с цел по-добра свързаност на Западните Балкани, както и насърчаването на жените от региона за професионална реализация като разработчици на софтуер и киберсигурността. Шестте държави очакват от нас в ЕС да поемем конкретен ангажимент спрямо всяка от тях поотделно, е заявила министър Захариева и е посочила, че държавите-членки следва да сме откровени, а нашите съседи - последователни в усилията си към евроинтеграция.", "date": "2017.10.06", "title": "Захариева: По време на председателството ни искаме ясен план за Западните Балкани"}
{"url": "https://www.24chasa.bg/novini/article/6483476", "text": "По повод изказването на депутата от ГЕРБ Антон Тодоров в ефира на \"Здравей, България\", отправено към водещия Виктор Николаев, NOVA изказва следната позиция: NOVA приема отправянето на заплахи от публични фигури към журналисти за недопустимо поведение. Ръководството на медията застава зад Виктор Николаев и останалите журналисти, чиято работа е да задават въпроси. Квалифицирането на журналистическите въпроси, вместо даването на отговори, е опит за подмяна на актуалните теми. Сутринта в ефира на телевизията Антон Тодоров на два пъти заплаши Виктор Николаев с уволнение. \"Много силни думи използвате, ще ви изядат хляба. Те изядоха и хляба на колежката ви - и тя беше тръгнала в някаква посока, но виждам, че нещо й липсва столчето\", каза той първо, явно имайки пред вид свалянето от ефир на Анна Цолова. \"А, не, за такъв въпрос аз, ако бях шеф на \"Нова\", уволнявам\", каза той и в отговор на въпрос защо се занимава с назначенията в детска градина. По повод тези му изказвания ГЕРБ се разграничи от него и изпрати до медиите позиция в защита на свободата на словото: Свободната журналистика има правото да пита и да задава въпроси. За нас няма лоши и неудобни въпроси, а неточни отговори, се казва в нея.", "date": "2017.10.06", "title": "Антон Тодоров заплаши Виктор Николаев. NOVA: Недопустимо! (Видео)"}
{"url": "https://www.24chasa.bg/novini/article/6483462", "text": "Нобеловата награда за мир за тази година печели Международната кампания за забрана на ядреното оръжие (ICAN), съобщиха световните агенции, цитирани от БТА. Наградата на стойност 9 милиона шведски крони (1,1 милиона долара) ще бъде връчена на церемония на 10 декември в Осло. Норвежкият Нобелов комитет награждава базираната в Женева организация \"за работата й за привличане на вниманието върху катастрофалните хуманитарни последици от използването на ядрени оръжия и за упоритите й усилия да постигне основаваща се на споразумение забрана на този вид оръжия\". Тази година 318 кандидати, от които 215 физическа лица и 103 обществени и международни организации имаха шанс да спечелят наградата. Списъкът с номинациите обаче беше строго секретен, което даде повод за множество спекулации. Сред спряганите за лауреати на наградата се появиха имената на папа Франциск и дори на президента на Русия Владимир Путин и на САЩ Доналд Тръмп.    Миналата година наградата взе президентът на Колумбия Хуан Мануел Сантос. Церемонията по награждаването е по традиция на 10 декември в Стокхолм, когато и умира основателят на Нобеловата премия - шведският предприемач и изобретател Алфред Нобел (1833-1896).", "date": "2017.10.06", "title": "Международната кампания за забрана\nна ядреното оръжие взима Нобела за мир"}
{"url": "https://www.24chasa.bg/novini/article/6483483", "text": "ГЕРБ се разграничи от поведението на Антон Тодоров в сутрешния блок на Нова телевизия, когато остро отговори на водещия Виктор Николаев.  Ето и цялата декларация на ГЕРБ:  По повод днешното участие на народния представител Антон Тодоров в Нова телевизия и изказаните от него тези, от ГЕРБ заявяваме: Смятаме, че свободната журналистика има правото да пита и да задава въпроси. За нас няма лоши и неудобни въпроси, а неточни отговори. Всички изказани тези на народния представител Антон Тодоров са негово лично мнение, пишат от пресцентъра на ГЕРБ.  Сутринта в ефира на телевизията Антон Тодоров на два пъти заплаши Виктор Николаев с уволнение. \"Много силни думи използвате, ще ви изядат хляба. Те изядоха и хляба на колежката ви - и тя беше тръгнала в някаква посока, но виждам, че нещо й липсва столчето\", каза той първо, явно имайки пред вид свалянето от ефир на Анна Цолова. \"А, не, за такъв въпрос аз, ако бях шеф на \"Нова\", уволнявам\", каза той и в отговор на въпрос защо се занимава с назначенията в детска градина NOVA прие отправянето на заплахи от публични фигури към журналисти за недопустимо поведение.  Квалифицирането на журналистическите въпроси, вместо даването на отговори, е опит за подмяна на актуалните теми, пише NOVA. ", "date": "2017.10.06", "title": "ГЕРБ порица Антон Тодоров за \"уволнението\" на Виктор Николаев"}
{"url": "https://www.24chasa.bg/novini/article/6483489", "text": "Броят на болничните листове през последните години нараства, каза социалният министър Бисер Петков по време на парламентарния контрол. За 2016 година те са 3 096 272, за периода от 1 януари до 30 септември тази година са 2 332 031, като за същия период на 2016 година са 2 278 846, тоест има увеличение с около 2,33 на сто процента , каза министърът. Той допълни, че се наблюдава положителен ръст на броя на осигурените за общо заболяване и майчинство с около 2 на сто през тези години, което в известна степен обяснява и броят на болничните листове, предава БТА. Бисер Петков посочи, че с оглед на средствата, които се изплащат от ДОО, се извършват анализи, свързани с работодателите, при които се установява значителен брой на работници и служители, за които се предоставят такива документи, както и с лекарите и лечебните заведения, които са ги издали. По думите на министъра анализ ще бъде направен и на продължителността на болничните листове за конкретни заболявания. За него ще се предложи предприемането на съвместни действия с Министерството на здравеопазването с неговите структури - регионалните здравни инспекции и НЗОК за засилване на контрола върху обезщетенията за временна неработоспособност. По време на парламентарния контрол Бисер Петков съобщи още, че е възобновена дейността на работната група, която подготвя проект на Закон за социалните услуги. Законопроектът трябва да е готов до 15 октомври 2018 година.", "date": "2017.10.06", "title": "Бисер Петков: Броят на болничните листове нараства през последните години"}
{"url": "https://www.24chasa.bg/novini/article/6483491", "text": "Хеликоптер от индийската армия се разби днес в оспорван район край границата с Китай и седемте военни, намирали се на борда, загинаха, съобщи командването, цитирано от Франс прес. Машината - руски Ми-17, изпълнявала тренировъчен полет, но претърпяла инцидент в планинска зона на окръг Таванг, недалеч от границата с Тибет, предаде БТА. Загинали са петима души от военновъздушните сили и още двама военни, заяви за АФП армейски говорител и уточни, че случаят се разследва. Окръгът Таванг се намира в щата Аруначал Прадеш, разположен в крайния североизток на Индия, смятан от Китай за част от Южен Тибет. В индийските военновъздушни сили често стават злополуки заради използването на остарели машини. През последните 30 години са загинали над 170 индийски летци, посочва АФП.", "date": "2017.10.06", "title": "Хеликоптер от индийската армия се разби край границата с Китай, има загинали"}
{"url": "https://www.24chasa.bg/novini/article/6483515", "text": "Във врачанската болница е имало порочни практики, които са довели до натрупването на задълженията. Към момента общата задлъжнелост на МБАЛ „Христо Ботев” е около 14 млн. лв., но с лихвите борчът може да удари 20 млн. лв., прогнозира здравният министър проф. Николай Петров по време на заседанието на здравната комисия в парламента. Здравният министър посочи като пример купуването на скенер за около 1млн. лв., чиято реална стойност била 300 хиляди лв.. При един от предишните директори дългът на болницата нараснал три пъти и достигнал 10 млн. лв., допълни проф. Петров, като не посочи кой от бившите шефове на най-голямата лечебница във Врачанско я е довел до големия дълг. Другото нещо, което изумило експертите в здравното ведомство, било струпването на няколко лечебници на едно място. По този начин пациентите били филтрирани, като неосигурените били изпращани към държавната, а останалите - към частните или специализирани болници. В министерството подготвят доклад за нарушенията, който ще бъде предоставен на прокуратурата, за да бъдат установени виновните за затъването на врачанската болница. Министър Петров допълни, че вероятно във Враца ще бъдат оставени определени отделения - спешно отделение, хирургическо, вътрешно, детско и родилно, за да се осигури минимума за предоставянето на здравни грижи. Във Враца пък продължават и днес протестите срещу реалната възможност болницата да фалира заради натрупаните дългове и готовността на медицинския персонал на здравното заведение да подаде колективната си оставка. Недоволни граждани и лекари за втори път блокираха за кратко възловия врачански бул. „Втори юни”, на който се намира болницата.", "date": "2017.10.06", "title": "Във врачанската болница да влезе прокуратурата поиска  здравния министър"}
{"url": "https://www.24chasa.bg/novini/article/6483508", "text": "Установени са извършителите на вандалския акт, при който са счупени прозорци на влак край Кюстендил, съобщиха от пресцентъра на Областна дирекция на МВР – Кюстендил. Две момчета от Кюстендил, на 13 и 15 години, са поразили прозорците на влак, пътуващ по разписание София – Кюстендил на 4 октомври. Те са установени днес от кюстендилски криминалисти. Инспектори Детска педагогическа стая работят с децата и семействата им. Работата по образуваното досъдебно производство в Районно управление – Кюстендил продължава под наблюдението на прокуратурата. В резултат на вандалската проява са счупени пет странични стъкла на дизеловата мотриса, която е част от най- новия подвижен състав на националния железопътен превозвач. При инцидента няма пострадали пътници или служители на железницата, а нанесените щети се равняват на 12 000 лв., като цената на едно ново странично стъкло е около 3 000 лв.", "date": "2017.10.06", "title": "Две момчета на 13 и 15 години са замеряли с камъни мотрисата „Дезиро” в Кюстендил"}
{"url": "https://www.24chasa.bg/novini/article/6483511", "text": "Вицепремиерът Валери Симеонов внесе във Върховната касационна прокуратура сигнал срещу решение на Арбитражния съд към БТПП по делото за промяна на приватизационния договор на БМФ (Български морски флот). За подаването на сигнала   Пред съдебната палата вицепремиерът обясни, че го подава по повод според него незаконното решение на Арбитражния съд. \"Констатирали сме няколко нередности, които дават възможност за промяна на условията на приватизацията на БМФ\", обясни той. Според него имало престъпление. То било в това, че е била изработена некоректна експертиза, която изопачава фактите. Експертизата била икономическа.", "date": "2017.10.06", "title": "Валери Симеонов внесе сигнал в прокуратурата срещу решение на Арбитражния съд за БМФ"}
{"url": "https://www.24chasa.bg/novini/article/6483522", "text": "Неизвестен мъж, представил се за лекар и се обадил на домашния телефон на 72-годишна жителка на гр. Монтана, като й поискал пари за операция на близък. По време на разговора жената съобщила мобилните телефони, които ползва тя и съпруга й. Последвали още обаждания на мобилния телефон от лица, които се представили за главен следовател и прокурор, и я убедили да съдейства на полицията за залавянето на обадилите се преди тях членове на престъпна група. За целта жената изхвърли наличните си спестявания през терасата на апартамента си в ж.к. „Младост 2” 6 350 лв, разпределени в 3 плика - 2 плика с по 2 000 лв и един плик с 2 350 лв.", "date": "2017.10.06", "title": "Ало измамник, представил се за доктор, преметна баба в Монтана"}
{"url": "https://www.24chasa.bg/novini/article/6483586", "text": "Министър-председателят Бойко Борисов представи проекта на програма на Българското председателство на Съвета на ЕС и залегналите приоритети в нея пред членовете на Висшия политически консултативен борд, съобщи пресслужбата на Министерския съвет. На първата среща на Борда днес са присъствали петима от шестимата му членове - Росен Плевнелиев - президент на България /2012-2017 г./, Симеон Сакскобургготски - министър-председател на България /2001-2005 г./, Ханс-Герт Пьотеринг - председател на Европейския парламент /2007-2009 г./, Ервин Прьол - министър-председател на провинция Долна Австрия /1992-2017 г./ и посланик Жан-Давид Левит. Поради ангажименти, в България не е успял да пристигне Херман ван Ромпой - председател на Европейския съвет /2010-2014 г./. Премиерът Борисов е благодарил на членовете на Борда за ангажирането им с Българското председателство. По думите му, авторитетът им на политици, получили международно признание, ще бъде от ключово значение за България в стремежа за укрепване на европейските ценности и на единството и солидарността в Съюза. \"Няма по-добро място от ЕС - нито на изток, нито на запад, и ние ще работим за неговия успех\", категоричен е бил министър-председателят. Страната ни пристъпва изключително отговорно към своето първо председателство, още повече, че то съвпада с процеса на взимане на решения по въпроси от критично значение за бъдещето на Обединена Европа, е посочил премиерът Борисов. Той е изтъкнал, че България ще търси баланс и ще насърчава постигането на широк консенсус по приоритетните за Съюза теми, ще работи за повишаване на конкурентоспособността и стабилността чрез кохезия и създаване на условия за единство и солидарност. \"Нашата амбиция е да успеем да постигнем приоритетите, определени в Програмата на Комисията за един по-обединен, по-силен и демократичен съюз\", е подчертал Бойко Борисов. Убеден съм, че страната ви е много добър пример за спазване на европейските ценности и ще покаже това по време на Председателството, е заявил посланик Левит. Според него е изключителен шанс България да има министър-председател като Бойко Борисов в толкова ключов момент. \"Той е вторият най-дългогодишен лидер в ЕС след Меркел, той е припознат, уважаван и обединява лидерите на ЕС\", е казал Левит и е оценил високо капацитета на България във връзка с отношенията на Съюза със Западните Балкани, Турция и Русия. Готовността си да подкрепят усилията на Българското председателство за реализиране на приоритетите на Европа и да станат негови посланици, са изразили и останалите членове на Борда. В срещата, състояла се в резиденция \"Лозенец\" в София, са участвали вицепремиерът и министър на външните работи Екатерина Захариева, министърът за Българското председателство на Съвета на ЕС Лиляна Павлова и началникът на кабинета на министър-председателя Румяна Бъчварова.", "date": "2017.10.06", "title": "Борисов: Няма по-добро място от ЕС - нито на изток, нито на запад"}
{"url": "https://www.24chasa.bg/novini/article/6483595", "text": "За болницата във Враца търсим централизирана система, от където могат да се теглят кредити. Това заяви министърът на здравеопазването Николай Петров в парламента. \"Разговарях с финансовия министър и доктор Дариткова. Предстои среща с тях, госпожа Менда Стоянова и мен. Търсим решения\", обясни Петров. \"Нямам поводи да си извинявам на родители\", заяви той по повод на забавените документи за изпращането на бебе в Германия за черонодробна трансплантация, заради които беше уволнен директорът на Фонда за лечение на деца д-р. Тинка Троева. \"Аз за това дете направих всичко. Забави се изпращането му, за да мога документално да подредя нещата, които ми бяха поднесени необработени\", обясни той. На въпрос дали забавянето е могло да бъде фатално за живота на бебето, той заяви, че в такива случаи винаги има такава възможност. По повод на годишен доклад на Военномедицинска академия, в който са установени драстични нарушения по обществените поръчки, по времето, в което Петров е директор, той зави: Докладът беше пратен в прокуратурата. Вижте отговора и няма да ми задавате въпроси. \"Тези обвинения се отправят неслучайно, защото трябва да бъда дискредитиран. Причината хора да искат това е защото съкратих разхода с 20 млн. на годишна база. Това засегна много интереси\", категоричен бе Петров. Според него хората, които са взимали парите са тези, които искат да бъде дискредитиран.", "date": "2017.10.06", "title": "Петров: За болницата във Враца търсим начин за теглене на кредити"}
{"url": "https://www.24chasa.bg/novini/article/6483606", "text": "Защо у нас да не работят няколко хиляди души с български корени, каза бизнесменът и председател на Българския съюз по балнеология и СПА туризъм Стефан Шарлопов по време на Тринадесетата световна среща на българските медии. Има парадокс – в България има 5 процента безработица, а в същото време липсва работна ръка. Страната ни е 4-сезонна туристическа дестинация. Има голяма българска общност зад граница. Защо у нас да не работят хора с български корени. Те могат да получат прилични възнаграждения и уважение от страна на работодателите“, обясни Шарлопов. Той обясни, че в страната ни се търсят кинезитерапевти, физиотерапевти, готвачи, сервитьори, строителни работници и др. „За нас не е безразлично какво се случва с българите зад граница, затова на тази среща идваме 7 ректори“, обясни председателят на Съвета на ректорите и ректор на МГУ \"Св. Иван Рилски\" Любен Тотев. За журналистическата среща в Кишинев пристигнаха още ректорът на Стопанската академия в Свищов проф. д-р Иван Марчевски, на Икономическия университет във Варна проф. д-р Пламен Илиев, на Великотърновския университет проф. д-р Христо Бонджолов, на Русенския университет проф. Велизара Пенчева, зам.-ректорът на Медицинския университет във Варна прод. Тодорка Костадинова и проф. д-р Людмил Георгиев от Нов български университет. Ден по-рано, в четвъртък, Русенският технически университет и Великотърновския университет подписаха споразумения за създаване на образователен консорциум с Тараклийския университет в присъствието на вицепрезидента Илияна Йотова и президентът на Молдова Игор Додон. „Споразумението носи много ангажименти от страна на българските университети. Ние ще се постараем да бъдем максимално полезни“, добави Тотев на журналистическата среща. Тя се организира от БТА и Асоциацията на българските медии по света от 4 до 8 октомври в молдовската столица Кишинев.", "date": "2017.10.06", "title": "Стефан Шарлопов: Защо у нас да не работят няколко хиляди с български корени"}
{"url": "https://www.24chasa.bg/novini/article/6483631", "text": "Полицията във Варна издирва 28-годишната Елвира Панкова Димитрова, напуснала дома си във Варна около 14.00 часа на 3 октомври и от тогава е в неизвестност. Това съобщиха от Областната дирекция на МВР – Варна. Жената е на видима възраст 25 - 30 години, с ръст – около 162 см, телосложение – нормално, леко пълно, лице – кръгло, кожа – бяла, коса – кестенява, леко чуплива, очи – кафяви. Била е облечена с кожено черно яке; черни на цвят обувки, със светлозелена светлоотразителна лента на подметката в горната част, обикаляща цялата обувка. Елвира Димитрова е без документи за самоличност в себе си, страда от диабет тип – II и е жизнено важно да приема медикаменти", "date": "2017.10.06", "title": "Полицията издирва 28-годишната Елвира Панкова Димитрова от Варна"}
{"url": "https://www.24chasa.bg/novini/article/6483621", "text": "Германски учени установиха, че някои черти, свързани с въздействието на слънчевата светлина, сме наследили от неандерталските си предшественици, съобщи Асошиейтед прес, цитиран от БТА. Учените от института за еволюционна антропология \"Макс Планк\" изследваха генома на 100 000 британци, наследили ДНК от неандерталците, и установиха, че те страдат повече от неспокойство и самота, склонни са да стоят до по-късно вечер и да пушат. Изследването потвърди също, че малкото неандерталска ДНК у хората с неафриански произход се отразява на цвета на кожата и косата, макар и не еднопосочно. Това показва, че неандерталците също са били по-мургави и по-светли. Специалистите отдавна знаят, че неандерталците и съвременните хора са се кръстосвали. Около 2 процента от генома на съвременните хора е наследен от неандерталците. Предишни трудове свързаха тези останки със съвременни болести, като диабета. Новото изследване установи, че неандерталската ДНК се отразява и на черти, които не са свързани с болести. Резултатите показват, че неандерталците вече са се били приспособили към вариращата, а понякога и недостатъчна светлина в Европа, когато съвременният човек е пристигнал там от Африка преди около 50 000 години. Учените са стигнали до тези изводи, като са сравнили ДНК на 112 338 британци с генома на неандерталец, чийто фосил е открит в Сибир. така те са успели да свържат 15 физически черти с неандерталската ДНК, включително за цвета на косата и кожата. Други са поведенчески, като хронотипа на човека - дали е по-активен сутринта, или вечерта. Хората с неандерталска ДНК много по-често са активни вечер. В отделно изследване учени от университета на Цюрих и института \"Макс Планк\" анализираха генома на неандерталка, чийто фосил е намерен в Хърватия. Те установиха, че наличието на неандерталска ДНК у съвременните хора е свързано с поява на хранителни разстройства, ревматоиден артрит, шизофрения.", "date": "2017.10.06", "title": "Неспокойството, безсънието и пушенето са наследство от неандерталците"}
{"url": "https://www.24chasa.bg/novini/article/6483635", "text": "Силен вятър едва не избута Airbus A380 от пистата в Дюселдорф. Ужасяващият момент бе запечатан на видео от Мартин Богдан, който е бил на летището, информира \"Дейли Мейл\". Огромният самолет, който е с 500 места едва се удържа на земята. В момента в Германия има бурни ветрове. Влакове от Берлин, Хамбург и Кил бяха отменени заради времето и нанесени щети по железопътната инфрасткуртура. ", "date": "2017.10.06", "title": "Вятър едва не избута Airbus A380 от пистата в Дюселдорф (Видео)"}
{"url": "https://www.24chasa.bg/novini/article/6483232", "text": "Пожар гори в цех на печатница в ж.к. „Дружба“ 1. Това съобщиха от пресцентъра на МВР. Към 10.00 часа в столичната пожарна служба е получен сигнал за възникнало ограничено възпламеняване и задимяване от техническа апаратура в цех на печатница в столичния ж.к.„Дружба“1. Към мястото са насочени 6 пожарни автомобила с екипи, за да обезопасят източника на задимяването. Няма данни за пострадали.", "date": "2017.10.06", "title": "Пожар гори в цех на печатница в столичния квартал „Дружба“ 1"}
{"url": "https://www.24chasa.bg/novini/article/6483239", "text": "\"Няма да позволим втори път да внушите, че БСП е антиевропейска партия.\" Това заяви лидерът на БСП Корнелия Нинова в парламента по време на дискусиите по за Законопроекта за мерките срещу изпирането на пари. \"Когато казвахме не искаме да ядем храна второ качество, вие казвахте: Ето ги антиевропейците\", обърна се Нинова към депутати в пленарната зала. \"Днес кой води битката срещу храната второ качество за Източна Европа спрямо Западна Европа? Господин Юнкер. Тоест твърденията ви в предизборната кампания, те ще извадят Европа. Днес, като политики те се прилагат от десните. Днес да сте чули някой от нас да казва, че няма да гласуваме този закон, защото искаме да извадим Европа. Не манипулирайте хората. Нашата теза е, че зад европейската директива, която подкрепяме, вкарвате текстове, които са противоконституционни за България\", каза още соцлидерката. Тя заяви, че няма позволи да се руши българското държавно устройство, като депутатите се крият зад европейска директива. Нинова обясни, че БСП ще подкрепи закона на първо четене, заради европейската директива, но ще го отхвърли на второ. \"Няма да позволим да внушавате, че БСП е антиевропейска партия. Мога да дам много примери коя е такава\", добави шефката на червените.", "date": "2017.10.06", "title": "Нинова: Няма да позволим да внушавате, че БСП е антиевропейска партия"}
{"url": "https://www.24chasa.bg/novini/article/6483233", "text": "Знам колко е важно да направите популистко изказване, но да се държим сериозно. Страната ни се нуждае от това законодателство. Това каза председателят на ПГ на ГЕРБ Цветан Цветанов към БСП по време на дебатите по Законопроект за изпиране на пари, внесен от Министерски съвет. „Нека да бъдем сериозни, да не правим поредното шоу. Има правна уредба и дефиниция за изпирането на пари“, призова той. „Изпирането на пари е уредено в няколко международни акта, в които България е страна“, заяви Цветан Цветанов. „Отнесохме се неуважително към народните представители и парламента и се разграничихте от европейските институции. Това го наблюдавам от вчера“, се обърна той към БСП. „Ако БСП приема тази посока, просто кажете, че трябва да поемем на Изток“, коментира председателят на ПГ на ГЕРБ. Димитър Лазаров от ГЕРБ посочи: „Ако БСП искат България да излезе от ЕС, има си легални начини. Предизвикайте референдум, за да се произнесат българските граждани“ \"Маските паднаха, видяхме Парламентарна група, която системно се разграничи от ЕС и започна да дава назидателен тон към ЕС. Никой не говори за миналото, когато седяхме по опашките. Когато голямата ми дъщеря се роди, бяхме на режим на водата и тока“, коментира той. По думите му възрастните хора не получават достойни пенсии заради това, което преживяхме в началото на демокрацията. „Тогава не бяхме нито в НАТО, нито в ЕС“, посочи Цветан Цветанов. „Страната ни има икономически ръст. За първи път от 10 години сме икономически просперираща държава“, заяви той. \"Днес декларирахте, че не било справедливо влизането на България в Европейския Съюз. Казахте, че трябвало да има референдум.\"  \"Отправихте упрек към европейските институции, затова,че изпълняваме препоръките им. Госпожо Нинова, когато говорите за всички грехове защо не подкрепихте мажоритарния вот. Нека да бъдем искрени, не се съобразихте с този референдум, а сега говорите за референдум\", каза още Цветанов.", "date": "2017.10.06", "title": "Цветанов към Нинова: Декларирахте, че влизането на България в ЕС не е справедливо"}
{"url": "https://www.24chasa.bg/novini/article/6483237", "text": "Парламентът прие на първо четене проект на Закон за мерките срещу изпирането на пари, предотвратяващ финансирането на тероризма, предава „Фокус“. Вносител на законопроекта е Министерски съвет. „За“ него гласуваха 166 народни представители, „против“ - 1 и „въздържали се“ -8 , с което той бе приет на първо четене. Целите на новия Закон за мерките срещу изпираното на пари са засилване на превенцията за изпирането на пари и финансирането на тероризма, борбата срещу корупцията, по-ефективно отчитане на рисковете, увеличаване капацитета на компетентните национални институции за анализ и обмен на информация.", "date": "2017.10.06", "title": "Приеха проектозакон срещу прането на пари за финансиране на тероризма"}
{"url": "https://www.24chasa.bg/novini/article/6483244", "text": "Началникът на каталонската полиция пристигна в петък сутринта в Мадрид, където ще се състои изслушването в Националния съд – орган, отговарящ за делата по въпроси, свързани с националната сигурност, предава AFP. Жозеп Луис Траперо бе призован заедно със своите заместници по повод събитията в автономния регион Каталония, които Мадрид третира като размирици, предаде \"Фокус\".", "date": "2017.10.06", "title": "Изслушват началника на каталунската полиция в Националния съд в Мадрид"}
{"url": "https://www.24chasa.bg/novini/article/6483258", "text": "Над 1500 проверки на територията на страната са извършили инспекторите на Изпълнителната агенция по рибарство и аквакултури (ИАРА) за периода от 1 до 30 септември 2017 г., съобщиха от Министерство на земеделието, храните и горите (МЗХГ). От земеделското ведомство уточняват, че при проверките е иззета 920 кг риба, от която 230 кг е била дарена. Конфискувани са били мрежи с обща дължина от близо 24 000 метра. За нарушенията са били съставени 83 акта. От МЗХГ допълват, че обект на проверките са били акваторията и бреговата част на Черно море и река Дунав, вътрешните водоеми на страната, търговската мрежа и транспортните артерии. В продължение на започналите през август масирани проверки са били осъществени няколко мащабни акции в два от водоемите на Бургаска територия, обект на най-много бракониерски набези - язовир \"Мандра\" и езерото \"Вая\". В акциите участие са взели и доброволни сътрудници на ИАРА, уточниха от министерството. Общата дължина на извадените мрежи само от тези два водоема надвишава 17 км, а уловената с тях риба - над половин тон, се казва още в съобщението. От земеделското ведомство добавят, че при съвместна проверка на български и румънски инспектори на 14 септември 2017 г. са били проверени 15 души, извършващи любителски риболов и 31 риболовни кораба, от които 7 румънски и 24 български. В резултат от водите на река Дунав са били извадени общо 400 метра немаркирани мрежи. От ИАРА припомнят, че вследствие на своевременни действия на агенцията са били спасени над 2000 екземпляра от рибния ресурс в река Дунав, в това число от маломерна пъстърва, с която реката е била зарибявана по-рано тази и миналата година.", "date": "2017.10.06", "title": "Близо 1 тон риба и 24 км мрежи са иззети при проверки през септември"}
{"url": "https://www.24chasa.bg/novini/article/6483245", "text": "С един милиард евро е намален таванът за кредитиране на гръцките системни банки, осъществявано по линия на механизма за спешна ликвидност (ЕЛА), съобщава в. \"Катимерини\", цитиран от БТА. След това намаление, до 26 октомври тази година таванът за кредитиране на гръцките банки ще е на стойност 32,6 млрд. евро. Европейската централна банка (ЕЦБ) не е възразила срещу този размер. Според гръцката централна банка понижаването на тавана с един милиард евро отразява подобрената ликвидност на гръцките банки, която се смята, че е резултат от увеличените постъпления в тях от частния сектор.", "date": "2017.10.06", "title": "Таванът за кредитиране на гръцките банки е намален с 1 млрд. евро"}
{"url": "https://www.24chasa.bg/novini/article/6483272", "text": "Каталунският парламент ще се събере в понеделник въпреки предприетите от испанското правителство действия за блокиране на обявяването на независимост, заяви членът на каталунското регионално правителство Раул Ромева, отговарящ за външните работи, цитиран от БТА. Ромева уточни пред Би Би Си, че регионалният парламент ще вземе решение по въпроса за независимостта. Вчера испанският Конституционен съд отмени насрочената за понеделник сесия на каталунския парламент, на която се очакваше Каталуния да обяви едностранно независимост от Испания след забранения от испанското правосъдие референдум на 1 октомври. \"Парламентът ще се събере, парламентът ще разисква. Ще има дебати и това е важно\", каза Ромева пред Би Би Си в отговор на въпрос какво ще се случи в понеделник. Той добави, че кризата ще бъде уредена с политически, а не с юридически средства.", "date": "2017.10.06", "title": "Каталунският парламент се събира в понеделник въпреки забраната"}
{"url": "https://www.24chasa.bg/novini/article/6483288", "text": " Междуведомственият съвет взе единодушно решение за възстановяване на спрения лиценз на „Емко“. Това каза министърът на икономиката Емил Караниколов по време на брифинг, предава „Фокус“. „От полицията е констатирано, че са отстранени нередностите, които имат пряка опасност към населението и работниците в дружеството. Разбира се, има и предписания, които дружеството трябва и съм сигурен, че ще изпълнят. Те ме увериха в разговор, че работят 24 часа за отстраняване на тези нередности. Но те в никакъв случай не са свързани с пряка опасност за населението и работниците“, заяви Караниколов. „Следствие на това от полицията предлагат да бъда възстановен лицензът. Докладът е повече от 30 страници и днес вече беше разгледан. Беше взето единодушно решение от целия Междуведомствен съвет за възстановяване на спрения лиценз на дружеството „Емко“, каза още той. Министърът припомни, че във връзка с казуса „Емко“ и не само тече цялостна проверка в повечето от дружествата във Военно-промишления комплекс и добави, че там, където още не е извършена, ще се извърши.", "date": "2017.10.06", "title": "Министър Караниколов: Единодушно се реши да се възстанови лицензът на \"Емко\""}
{"url": "https://www.24chasa.bg/novini/article/6483280", "text": "Наим Сюлейманоглу вече има подходящ донор за чаканата чернодробна трансплантация. Това съобщава турското издание \"Хюриет\", цитирано от интернет сайтове в южната ни съседка и  Най-великият щангист за всички времена, спечелил 3 олимпийски, 7 световни и 7 европейски титли, е в стабилно състояние, след като преди повече от седмица беше приет по спешност и поставен в изкуствена кома в истанбулска болница, заради цироза на черния дроб. По-късно той бе изваден от нея. За негов донор се спряга приятел на брат му Мухарем. Сюлейманоглу беше подготвен за трансплантация преди дни, но лекарите решиха да изчакат подобрение в общото му състояние. През това време великият щангист имаше проблеми с единия бъбрек. \"Хюриет\" съобщава, че той е бил подложен на интервенция за подобряване на функциите на органа. Състоянието на шампиона се следи детайлно, както от президента на Турция Реджеп Таип Ердоган, така и от жителите на родното му село и неговите познати в България, които заявиха, че стискат палци Наим да се възстанови скоро.", "date": "2017.10.06", "title": "Намериха донор на Наим Сюлейманоглу"}
{"url": "https://www.24chasa.bg/novini/article/6483273", "text": "Бизнесът в България е готов да приеме кадри от общностите ни в Молдова и Украйна. Това заяви бизнесменът и председател на Българския съюз по балнеология и СПА туризъм Стефан Шарлопов по време на дискусия в рамките на Тринадесетата световна среща на българските медии, която БТА и АБМС организират в молдовската столица Кишинев, предаде БТА. По думите на Шарлопов в България има парадокс - има 5 процента безработица, а в същото време липсва работна ръка. Той отбеляза, че туризмът у нас не е сезонен, а целогодишен бизнес. Говорейки за голяма българска общност зад граница и техните трудности тук, защо у нас да не работят тези хора с български корени. Те могат да получат прилични възнаграждения и уважение от страна на работодателите, посочи Шарлопов. Той добави, че България има нужда от кинезитерапевти, физиотерапевти, готвачи, сервитьори, строителни работници и др. Ние сме място, където нашите сънародници извън граница биха могли да намерят препитание, образование, развитие и щастие, отбеляза той. Председателят на Съвета на ректорите и ректор на МГУ \"Св. Иван Рилски\" Любен Тотев посочи, че на световната среща на медиите в Молдова участват седем ректори с идеята да покажат, че не им е безразлично какво се случва с българските общности зад граница. В България има демографски срив, а тези, които се обучават тук, имат нужда от нашата подкрепа. Подписването на споразумението вчера между Русенския, Великотърновския и Тараклийския университети ще даде възможност за още по-голяма помощ от наша страна. Ние ще се постараем да бъдем максимално полезни, добави Тотев. Генералният директор на БТА Максим Минчев посочи, че през последните години се наблюдава голям приток на хора от Бесарабия, които идват у нас, за да учат, като много от тях остават в страната ни. Факт е, че и за трудовия пазар в България, и за кадрите в нашата страна има голямо значение притокът на свежа кръв от тези изконни наши територии, добави Минчев. Той отбеляза, че повечето хора от Бесарабия, които взимат български паспорти, го правят, за да ги ползват в България, а не за да ходят в Европа. В лицето на Държавната агенция за българите в чужбина нейният председател Петър Харалампиев заяви, че медиите и българите зад граница имат партньор и приятел, който е готов да приеме и подкрепи всяка полезна идея. Епископ Сионий, игумен на Троянския манастир, разказа свой спомен отпреди 20 години, когато е посетил Одеса и Духовната семинария там. Той отбеляза впечатленията си за всеотдайността, достойнството и добродетелността на бесарабските българи. Тринадесетата световна среща на българските медии се осъществява с подкрепата на \"Софарма\", \"Хювефарма\", \"Дънди Прешъс Металс\", \"Аурубис България\".", "date": "2017.10.06", "title": "Бизнесът в България е готов да приеме кадри от общностите ни в Молдова и Украйна"}
{"url": "https://www.24chasa.bg/novini/article/6483265", "text": "Двама мъже са зъдържани в полицията в Пазарджик след като нападнаха и биха полицейски служител при изпълнение на служебните му задължения, съобщи за \"24часа\" говорителят на областната полицейска дирекция Мирослав Стоянов. Инцидентът е станал около 4ч. в четвъртък. Полицейски автопатрул извършвал проверки на МПС в централната част на града, когато към униформените се приближили 53-годишния Михаил М. и 27-годишния Николай К. Двамата мъже започнали да се заяждат с полицаите, да ги обиждат и приканват да преустановят работата си. Това накарало единият от служителите на МВР да поиска документите им за самоличност. Вместо да се подчинят на разпореждането мъжете започнали да псуват и ругаят, след което нападнали и нанесли множество удари в тялото на полицая. Незабавно на мястото пристигнали допълнителни полицейски екипи, които задържали нападателите. На пострадалия полицейски служител е оказана медицинска помощ. Той е с видими наранявания, синини и охлузвания по тялото. Минути преди нападението полицейският патрул задържал 36-годишен мъж от Панагюрище, който управлявал автомобила си с 3 промила алкохол. Според Мирослав Стоянов задържането на много пияният шофьор и нападението няма връзка.", "date": "2017.10.06", "title": "Двама нападнаха и биха полицай в Пазарджик"}
{"url": "https://www.24chasa.bg/novini/article/6483317", "text": "Руският външен министър Сергей Лавров каза днес, че се надява американският президент Доналд Тръмп да вземе \"балансирано\" решение за международната сделка по ядрената програма на Иран, съобщи Ройтерс, цитирана от БТА. \"Много е важно тя да се запази в сегашната си форма и, разбира се, участието на Съединените щати в този смисъл ще е много значим фактор \", каза Лавров пред журналисти в Казахстан.", "date": "2017.10.06", "title": "Лавров: Споразумението за иранската ядрена програма трябва да се запази"}
{"url": "https://www.24chasa.bg/novini/article/6483313", "text": "Изследване на Световната здравна организация сред 43 страни поставя България сред първите 10 с най-висок процент на тормоз в училище. Това посочи Красимира Чобанова, началник сектор „Детска престъпност” в Министерството на вътрешните работи по време на конференция по темата. „Това се потвърждава и от онлайн изследване на УНИЦЕФ и Държавна агенция „Закрила на детето” през 2015 г. сред 6000 деца, от което става ясно, че вербалното насилие и физическата саморазправа е сред основните проблеми в училище. Според друго изследване на Института по криминалистика и криминология на МВР, около 60% от децата не се чувстват сигурни в училище”, каза Чобанова, цитирана от  . Полицията е провела над 7000 лекции в над 1500 училища през миналата година, а в 201 районни управления има структури, които се грижат за децата извън училищно време. „На първо място причините и проблемите са социално-икономически и са свързани с трудностите на семействата от гледна точка на работа, финанси и конфликти в дома. Много деца са жертви на различни конфликти, свидетели са на насилието навсякъде. Темата за агресията не е само в училище и това показва всяка новинарска емисия. В 30-40% от информационния поток говорим за насилие – бити лекари, бити учители, войната по пътищата. Въртейки се в този порочен кръг, ние мащабираме проблемите и караме децата да следват погрешни модели”, посочи на свой ред зам.-министърът на образованието Деница Сачева. По думите й през миналата година случаите на агресия сред подрастващите са с 396 повече, отколкото през 2015 г. Тя каза още, че от над 4300 училища в страната, само в 964 работят психолози или педагогически съветници. Най-остра е липсата на специалисти в области като Ловеч, Силистра, Кюстендил, Перник, Видин и Враца.", "date": "2017.10.06", "title": "България е в световния топ 10 по тормоз в училище"}
{"url": "https://www.24chasa.bg/novini/article/6483338", "text": "Възможност за гражданите и за бизнеса в ЕС да взаимодействат изцяло дигитално с публичните администрации на държавите членки, повишаване на дигиталните умения на гражданите и прилагане на ориентирани към потребителя дизайн и предоставяне на дигитални публични услуги. Това предвиждат част от мерките през следващите няколко години, с които държавите членки на ЕС се ангажираха по време на среща на високо равнище по е-управление в Талин. Участие в нея взе председателят на Държавната агенция \"Електронно управление\" Росен Желязков, който подписа заключителния документ от форума в естонската столица, се казва в съобщение на агенцията. С Декларацията за е-управлението от Талин министрите от ЕС, отговорни за електронното управление, потвърдиха политическата воля на държавите членки да продължат усилията за ускорено развитие на е-управлението, което има централна роля за посрещане на предизвикателствата, свързани с дигиталната трансформация. През следващите 5 години - до 2022 г. - държавите членки на Европейския съюз ще предприемат осезаеми стъпки за реализация на принципите, заложени в Европейския план за действие за е-управление (2016-2020) и Европейската рамка за оперативна съвместимост. Сред тях са проектиране на всички публични процеси като цифрови по подразбиране, което ще сведе до минимум необходимостта гражданите и бизнесът да взаимодействат с публичните администрации. Същевременно те трябва да имат възможност да взаимодействат с администрациите изцяло дигитално, което ще гарантира достъпност и откритост на институциите. За пълно въвеждане на принципа за еднократно събиране на данни (принципа \"само веднъж\") през следващите години държавите членки на ЕС ще идентифицират мерки за намаляване на административната тежест чрез сътрудничество и обмен на данни между самите администрации на национално, регионално, локално и трансгранично ниво. Принципът за еднократно събиране и многократно използване на информацията ще бъде въведен и чрез подобряване на качеството и технологичната достъпност на данните в ключови регистри, както и чрез насърчаване на културата на повторно използване на информацията от администрациите. За гарантиране на доверие и сигурност министрите по е-управление от ЕС декларираха воля за ускоряване на въвеждането на изискванията на Регламента на ЕС относно електронната идентификация и доверителните услуги при електронни трансакции на вътрешния пазар. С Декларацията от Талин държавите членки потвърждават готовността си за подобряване на координацията и обмена за увеличаване на стратегическия, оперативния, изследователския и развойния си капацитет в областта на кибер сигурността, в частност чрез въвеждането на изискванията на Директивата за мрежова и информационна сигурност. По отношение на принципа за откритост и прозрачност ключова стъпка ще бъде възможността за гражданите и за бизнеса да управляват личните си данни, с които публичните администрации разполагат. Държавите членки ще работят също така за разширяване на достъпа и за подобряване на качеството на отворени данни, ключови за икономиката и за обществото. Министрите по е-управление се ангажират да работят за избягването на дублирането в различни сектори на вече разработени приложения и за повишаване на използването на решения с отворен код при създаването и надграждането на ИКТ системи и решения. Насърчаването на повторното използване на притежавани или развивани за публичната администрация решения от страна на частния и неправителствения сектор също е сред мерките за по-пълно въвеждане на принципа за оперативна съвместимост в държавите членки. През следващите години държавите членки на ЕС се ангажират още да предприемат стъпки за повишаване на дигиталните умения на всички равнища в публичните администрации, като необходима предпоставка за всяка успешна дигитална трансформация. С декларацията министрите се ангажират да споделят добри практики в областта на е-управлението и успешни местни решения, се казва в съобщението на Държавната агенция \"Електронно управление\". Държавите членки също така следва да заделят адекватни и навременни ресурси за цифрова трансформация на всички равнища на публичните администрации, се казва още в текста на Декларацията от Талин. Напредъкът по изпълнението на документа ще бъде отчетен от австрийското председателство на Съвета на ЕС през октомври 2018 година.", "date": "2017.10.06", "title": "България се присъедини към Декларацията по е-управление от Талин"}
{"url": "https://www.24chasa.bg/novini/article/6483350", "text": "Най-малко двама души загинаха заради ураганният вятър и дъжд, връхлетели снощи Западна Полша. Това съобщи днес пред журналисти вътрешният министър Мариуш Блашчак, предаде ТАСС. Трийсет и девет души са пострадали, включително 8 пожарникари, каза министърът, цитиран от БТА. Единият от загиналите е 67-годишен жител на Любуското воеводство, съобщиха местните власти. Той е паднал от покрива на къщата си, който вероятно се е канел да поправя. По данни на спасителите заради повалени дървета и скъсани далекопроводи са останали без ток близо половин милион жители на Полша. Блокирани са някои магистрали и жп линии. Спасителите се отзоваха снощи на 9900 повиквания, съобщи говорителят на противопожарната охрана Павел Фронтчак.", "date": "2017.10.06", "title": "Двама загинаха от ураганен вятър в Западна Полша"}
{"url": "https://www.24chasa.bg/novini/article/6483373", "text": "Вицепремиерът Валери Симеонов внася сигнал до Главния прокурор за незаконосъобразност на решението на Арбитражния съд към БТПП по делото за промяна на приватизационния договор на Български морски флот. Това съобщиха от правителствената информационна служба. Според заместник министър-председателя, решението на Арбитражния съд се базира върху неправилно тълкуване и приложение на чл. 307 от Търговския закон, отнасящ се до стопанската непоносимост, който е неприложим за приватизационните договори. Освен това, Арбитражният съд взема предвид неверни експертизи, въз основа на които се правят заключения за приложението на чл. 307 от Търговския закон. Като следствие, Арбитражният съд излиза с незаконно решение да се промени приватизационния договор за Български морски флот, както и да се приеме за допустимо и необходимо скрапирането на значителна част от корабите в БМФ. Според вицепремиера Симеонов, взетото решение от Арбитражния съд е не просто незаконно и обслужващо частните интереси на приватизаторите на БМФ, но и създава рискове за националната сигурност.", "date": "2017.10.06", "title": "Валери Симеонов внася сигнал до Цацаров за приватизацията на БМФ"}
{"url": "https://www.24chasa.bg/novini/article/6483387", "text": "Земетресение с магнитуд 6,3 беше регистрирано днес край източния бряг на Япония, съобщи Ройтерс, като се позовава на Геофизичния институт на САЩ. Засега няма данни за пострадали или щети при труса, предава БТА. Епицентърът се намираше на 300 км източно от град Иваки на остров Хоншу, на дълбочина от 77,8 км, съобщава американският геофизичен институт.", "date": "2017.10.06", "title": "6,3 по Рихтер разлюля източния бряг на Япония"}
{"url": "https://www.24chasa.bg/novini/article/6483384", "text": "14-годишно момиче е пострадало при сбиване със своя съученичка в училище в Кубрат. Това съобщиха от ОДМВР - Разград. Пререканието между 14-годишна с инициали Н. Д. и 15-годишна с инициали К. М. възникнало около 11.00 часа на 5 октомври в класната стая на 9Б клас. Вследствие на сбиването Н. Д. е откарана в Спешния център на Кубратската болница с повърхностни наранявания по главата. За случая са уведомени дежурният прокурор и Отделът за закрила на детето. В Районно управление – Кубрат е започната проверка по случая.", "date": "2017.10.06", "title": "14-годишна пострада при сбиване със своя съученичка в Разградско"}
{"url": "https://www.24chasa.bg/novini/article/6483396", "text": "Стотици полицаи от Лас Вегас и техни близки почетоха на емоционална церемония своя колега Чарлстън Хартфилд, убит при стрелбата в неделя, предаде Франс прес, цитиран от БТА. Единственият полицай, застрелян при извършеното от Стивън Падок масовото убийство, работел в службата за предотвратяване на размирици. В злополучната вечер той бил на окървавения кънтри концерт като зрител. Тридесет и четири годишният Хартфилд бил женен и баща на две деца. Наскоро той публикувал своя автобиография, в която разказвал живота си в полицията на Лас Вегас. Хартфилд работел в нея от 2011 г. Вечерта на трагедията приятелите му мислели, че Чарлстън не отговаря на есемесите им, понеже помага на ранени, преди да научат, че той е сред жертвите.", "date": "2017.10.06", "title": "Полицаите от Лас Вегас почетоха паметта на свой колега, убит при стрелбата в неделя"}
{"url": "https://www.24chasa.bg/novini/article/6482678", "text": "Пo времето, когато магистратите в Милано и Рим душеха по следите на международния наркотрафик на Евелин Николов Банев и компания, в същите съдебни зали се разиграваше друга одисея - тази на убития гълъб. Всичко започва, когато един който пада в двора на съседите му. За това “убийство по жесток начин на животно и за опасното му изстрелване в място, чужда частна собственост, заради което се налага и намесата на специална общинска кола”, престъпникът е глобен с 8000 евро. Той обаче не приема наказанието и решава да се бори докрай. Обжалва по два пъти и пред апелативния, и пред касационния съд, в резултат на което в продължение на 5 г. 18 магистрати се мъчат над дилемата дали има достатъчно доказателства, че гълъбът е умрял именно от куршума, а не от внезапно прилошаване. Случаят с гълъба в Италия се цитира като отрицателен пример за правосъдие, въртящо на празни обороти. От друга страна обаче, е чудесен пример как Така направи и Брендо. Той обжалва по няколко пъти и до последно на всички възможни инстанции, въпреки че подчинените му от трафика на кокаин бяха “отстреляни” още в началото от италианските магистрати. Така върховните съдии потвърдиха, че изхарчването на морето от държавни пари и ангажирането на многото експерти, които трябваше да “заковат” Банев, не е било напразно. Но колко полицаи, карабинери, агенти, следователи, преводачи, магистрати и съдебни чиновници участваха в разследването и окончателното осъждане на 20 г. затвор на Евелин Банев в Италия? Колко струва всичо това на италианския бюджет? Нито по първия, нито по втория въпрос могат да се направят точни сметки. Дори и най-приблизителното изчисление на броя на хората, включени в разгадаването на аферата “Кокаинови крале”, показва обаче, че са похарчени много пари от джоба на италианския данъкоплатец. Поне 20-ина италиански карабинери от Торино, Милано и Рим са следили Брендо и компания през годините на трафика им от Латинска Америка за Западна Европа. Армия от подслушвачи и преводачи са записвали и превеждали разговорите на организацията, наподобяваща малко ООН заради различните националности на десетките ѝ членове. и отсъдят “в името на италианския народ” - и тук става въпрос само за съдбата на Банев, а не за тази на съдружниците му.  Ако вината на Брендо не беше доказана окончателно, въпреки че това беше направено за съзаклятниците му, целият този труд и средства щяха да изглеждат като пропилени. Със сигурност съдиите, ангажирани във финалната фаза от съдебната одисея на Банев, са имали едно наум, когато са решавали. В крайна сметка обаче италианското правосъдие свърши своето, давайки всичко от себе си за разплитането на кокаиновата мрежа с българско участие. Дали обаче Банев ще легне на затворнически нар на Апенините и дали и в бъдеще Италия ще иска да се ангажира още с него? Ако съществува възможност наказанието на Банев да се изтърпи в родината му, със сигурност Италия ще прегърне с облекчение този вариант. плащайки и издръжката му в затвора. Случаят “Банев” в Италия е напълно непознат за общественото мнение. Никой не би протестирал, даже напротив, ако го оставят да си изтърпи наказанието в родината. И без това италианските затвори преливат - в тях в момента има 56 000 обитатели, въпреки че капацитетът е за 50 000. Всеки от тях струва на държавния бюджет поне по 130 евро на ден, или 3900 на месец. 70 на сто от тези пари отиват за затворническа администрация и охрана. Всеки от затворниците плаща месечен “наем” за килията си от 106 евро. Те се вписват в сметката му от дългове към правосъдието, която намира при окончателното си излизане, но, разбира се, са троха от средствата, похарчени от държавата. Дали италианският данъкоплатец ще задели още близо 1 млн. евро за 20 затворнически години на Евелин Николов Банев? Твърде е съмнително.", "date": "2017.10.06", "title": "Защо Брендо няма да лежи в италиански затвор"}
{"url": "https://www.24chasa.bg/novini/article/6483420", "text": "Турското външно министерство отрече  , съобщава в.\"Хюриет дейли нюз\", цитиран от БТА.  Турски гражданин с инициали М.Т. бе оставен в ареста по обвинения в тероризъм, съгласно решение на истанбулски съд от 4 октомври. Американското посолство в Турция публикува вчера съобщение, в което посочи, че въпросното лице е \"местен служител\" на истанбулското генерално консулство. Той не е нито щатен служител на американското консулство, нито има дипломатически или консулски имунитет, заяви говорителят на турското външно министерство Хюсеин Мюфтюоглу. Говорителят каза, че \"лицето е задържана на 25 септември\" и е оставено в ареста \"въз основа на обвинения, свързани с тероризъм\". Съдебен източник е посочил, че се предполага се, че лицето М.Т. е имало връзки със заподозрени за членство във Фетхуллахисткта терористична организация /ФЕТО/ на ислямския проповедник Фетхуллах Гюлен, смятан от турските власти за организатор на опита за преврат през юли миналата година. Американското посолство в Турция заяви в съобщение вчера, че Съединените щати са \"дълбоко обезпокоени\" от ареста на служител на консулството в Истанбул. Посолството заяви, че смята твърденията срещу служителя за \"напълно безпочвени\".", "date": "2017.10.06", "title": "Турция: Наш служител в американското  консулство в Истанбул не е бил задържан"}
{"url": "https://www.24chasa.bg/novini/article/6483422", "text": "Унгарският премиер Виктор Орбан каза, че Европа трябва да се фокусира върху запазването на свободното движение на граждани на ЕС в момент, когато неговите лидери планират да въведат промени в блока, съобщи Ройтерс, цитирана от БТА. Орбан каза, че предложенията за затягане на правилата на трудовия пазар и за контрол по вътрешните граници излагат на опасност съществени постижения на европейския проект. \"Имаме свободно движение на работна ръка и планираме да го ограничим\", каза той. \"Докато ние правим големи планове за бъдещето на Европа, Шенгенската система се разпада в ръцете ни\", допълни Орбан, говорейки по държавното радио.", "date": "2017.10.06", "title": "Орбан: Трябва да запазим свободното движение на граждани на ЕС в Европа"}
{"url": "https://www.24chasa.bg/novini/article/6483429", "text": "В граничната зона са задържани 410 лица за 2017 година, а за 2016 година са 7 пъти повече - 3049. Това каза вътрешният министър Валентин Радев в отговор на въпрос за сигурността по границата с Турция, предаде „Фокус“. „Изграденото оградно съоръжение оказва силно изразен възпиращ ефект от началото на годината до момента. Турските гранични власти са задържали 381 лица за 2017 година, опитващи се незаконно да преминат държавната граница. За сравнение за 2016 година лицата са 2194, те са близо 5 пъти по-малко“, обясни той. „Миграционният натиск продължава да бъде най-голям на българо- турската граница. Зоните на отговорност на граничните полицейски управления в Свиленград и Малко Търново“, посочи Валентин Радев. „Има и единични случаи, опити за преминаване на плавателни съдове с мигранти от Турция през Черно море. Крайната им цел не е България, реагирали сме“, коментира министърът. „След изграждането на оградното съоръжение се наблюдава пренасочване на основния миграционен поток по море от Турция към гръцките острови в Егейско море“, каза още той.", "date": "2017.10.06", "title": "МВР: Тази година мигрантите, опитали да преминат границата ни, са 7 пъти по-малко"}
{"url": "https://www.24chasa.bg/novini/article/6483448", "text": "Общо 36 са съставените актове на деца над 14 г. и под 18 г. излезли в нощни заведения по морето след 22:00 ч. Това стана ясно от изказване на министъра на вътрешните работи Валентин Радев по време на парламентарния контрол. Радев обясни, че във област Варна за периода май- август на тази година са направени общо 77 проверки в 321 обекта. Установени са 31 нарушения и са съставени актове. В Бургаска област са направени 128 проверки и са установени 5 нарушения и съответно на лицата са написани актове. Нарушения на вечерния час не са установени в област Добрич. Там са направени 24 проверки в общо 158 заведения. \"Тези проверки не са като онези за шума. Тези са по деликатни\", заяви Радев и добави, че детето може да е упълномощено от родител и придружено от друг човек.", "date": "2017.10.06", "title": "Общо 36 акта са съставени на деца под 18 г. излезли сами след 22:00 ч. по морето"}
{"url": "https://www.24chasa.bg/novini/article/6483452", "text": "В качеството си на горестоящ административен ръководител и член на Висшия съдебен съвет (ВСС) председателят на Върховния касационен съд (ВКС) Лозан Панов внесе в Съдийската колегия на ВСС предложение за изпълняващ функциите административен ръководител – председател на Софийския градски съд да бъде определен Красимир Машев – съдия в Софийския апелативен съд, съобщиха от пресслужбата на ВКС. Вчера съдийската колегия не успя да избере временен шеф на съда, след като Калоян Топалов напусна поста на 2 октомври. Един глас не стигна на съдия Десислава Попколева да го оглави. Тя получи 7 гласа при нужни 8. Попколева е предложение на градските съдии. Другата кандидатура на Стефан Милев получи 4 гласа. Него издигна изненадващо председателката на Софийския апелативен съд Даниела Дончева. Милев е бивш прокурор, стана съдия преди повече от 1 г. Председателят на ВКС пише, че очаква с предложението за съдия Красимир Машев да обедини гласовете на членовете на Висшия съдебен съвет, като подчертава, че този избор има за цел недопускане на блокирането на организацията на работа в съда, осигуряване и продължаване на неговото функциониране, както и административното обезпечаване на дейностите на съда, включително работа с граждани и други институции. „Председателят на окръжния съд, респективно на Софийския градски съд, съгласно чл. 86, ал. 1 от Закона за съдебната власт осъществява общо организационно и административно ръководство на съда, като изчерпателно са посочени правомощията му, които включват организационни и ръководно-административни функции, за изпълнението на които се изисква висок професионализъм и безупречни морални качества. Посочените качества са изискуеми за всеки ръководител, който следва да е гарант за отстояване на принципите за независимост на съдебната власт, върховенството на закона, прозрачност и недопускане на порочни и нерегламентирани практики. В този смисъл и в Кодекса за етично поведение на българските магистрати са въведени специфични правила за етично поведение на административни ръководители. Ето защо, считам, че Красимир Машев – съдия в Софийския апелативен съд, притежава тези високи морални и професионални качества, необходими за изпълнение на функциите на административен ръководител – председател на Софийския градски съд“ – категоричен е Лозан Панов. В предложението е посочено, че съдия Красимир Машев е завършил юридическото си образование в СУ „Климент Охридски“ през 1999 г. Той има над 17 години юридически стаж, от които 12 години като съдия: от м. 07.2016 г. до настоящия момент в Софийския апелативен съд; от м. 06.2012 г. до м. 06.2017 г. – съдия в Софийския градски съд; от м. 01.2006 г. до м. 05.2012 г. – съдия в Софийския районен съд и от м. 04.2005 г. до м. 01.2006 г. – младши съдия в Софийския градски съд. С решение на ВСС по Протокол № 44/30.07.2015 г. е поощрен със служебна благодарност за висок професионализъм, образцово изпълнение на служебните задължения и високи нравствени качества. С решение на ВСС по Протокол № 13/14/14.04.2011 г. е поощрен със служебна благодарност за висок професионализъм, образцово изпълнение на служебните задължения и високи нравствени качества. Съдия Машев развива активна преподавателска дейност, като за периода от м. 08.2015 г. до м. 08.2016 г. е бил постоянен преподавател в Националния институт на правосъдието, а към настоящия момент е временен преподавател по Гражданско право и процес. Освен разглеждането и решаването на правни спорове съдия Машев е вземал участие в комисии за подобряване дейността на съдиите в СГС, включително и при определяне на критерии за командироване на съдии в СГС. В предложението си председателят на ВКС пише, че съдия Красимир Машев с дългогодишния си стаж като съдия в Софийския градски съд отлично познава организацията на работа, съдии и съдебни служители, включително проблемите и трудностите във връзка с високата натовареност на съда. „Уверен съм, че предложената от мен кандидатура безспорно отговаря на облика на административен ръководител и притежава необходимите качества за успешно справяне с работата на административния ръководител. Изразявам личната си убеденост, че съдия Красимир Машев има доказан авторитет и качества и ще се ползва с уважението на своите колеги и съдебните служители и ще получи необходимата подкрепа при изпълнение на функцията на председател и ръководител на най-големия и натоварен съд в страната – Софийския градски съд“ – подчертава Лозан Панов.", "date": "2017.10.06", "title": "Панов предлага съдия Красимир Машев за временен шеф на градския съд"}
{"url": "https://www.24chasa.bg/novini/article/6483458", "text": "Комисията по промишленост, изследвания и енергетика (ITRE) в Европейския парламент прие ключови промени в ePrivacy – директивата за онлайн защитата на данни, предложени от Петър Курумбашев, съобщиха от пресцентъра на евродепутата. През юни евродепутатът, който е докладчик по темата от страна на Групата на социалистите и демократите в ЕП, внесе своите предложения за промени в регламента, предложен от Европейската комисия. Потребителят да може да избира между три нива на проследяване с „бисквитки“, предлага евродепутатът. Новите правила ще бъдат много по-разбираеми за потребителя по отношение на т.нар. „бисквитки. Те ще позволяват по- лесно приемане или отказ от следене. Ако тези предложения влязат в сила, браузърите ще започнат да предлагат по- гъвкави опции като част от настройките за сигурност – да приема бисквитки от трети страни, да приема бисквитки единствено от веднъж одобрени сайтове или да приема или отказва каквито и да било бисквитки. Така потребителят ще има възможност чрез информирано съгласие да направи свой списък с предпочитани, доверени сайтове, които да продължи да използва, без да се налага да се съгласява всеки път с използването на „бисквитки“. По данни на Евробарометър от 2016 г. 92% от европейците казват, че за тях е важно до личната им информация като снимки, списък с контакти и т.н, които се намират на техните компютри, телефони или таблети, да има достъп само след изрично съгласие на потребителя. Освен това, за тях е важно да се гарантира поверителността на имейл кореспонденцията и другите видове онлайн съобщения. 65% са направили самостоятелно промени в настройките и избягват определени сайтове, за да увеличат неприкосновеност на личните си съобщения и живот. Друго важно предложение на Петър Курумбашев касае AMBER Alert Europe (Европейската система за предупреждение за спасяване на деца). То се отнася до това, да не се налага изрично съгласие за проследяването на локация чрез GPRS в случай на изчезнало дете или спешно обаждане на 112. Промените предвиждат да се изпрати съобщение с кратко описание на детето до всички в зоната, където е изчезнало то, както и позволение телефонните компании да проследят кой се намира в съответната зона, за да предоставят необходимите данни. „От особено значение е и т.нар. „сертифициране на крайното устройство“. Новите правила предвиждат сертифициране на устройствата с различни нива на сигурност. Въпросът е в това потребителят да може да избере устройства, които са или които не са сертифицирани.“ Друга промяна предвижда, когато потребителят се намира на място, където се предлага безплатен публичен интернет, той да бъде уведомяван със съобщение, че е проследяван. Така той ще може да реши дали да използва безплатната мрежа, или не. Новост в директивата е и това кой и при какви условия има право да обработва данни. Новото тук е изричното споменаване на телекомите, а не само доставчиците на електронни услуги (Viber, What'sUp, Skype и др.) Според Курумбашев е особено важно изравняването на условията за двата вида услуги. Прието е и предложение на българския евродепутат относно достъпа, обработването и съхранението на данни. Идеята е това да бъде възможно тогава, когато трябва да се гарантира неприкосновеността на личния живот и сигурността на крайното устройство или мрежата. Предложението важно с цел превенция и предотвратяване на хакерски атаки. „Радвам се, че постигнахме съгласие и относно срока, в който компаниите да приложат всички направени промени в директивата. Абсолютно нереалистична беше идеята на Комисията това да се случи в рамките на три месеца. Според мен са необходими между 12 и 18 месеца, след като ePrivacy влезе в сила, за да могат компаниите да се справят. В момента предложението е регламентът да влезе в сила на 25 ноември 2018 г., а времето, в което да бъде разработен и адаптиран новият софтуер, да бъде удължено до 25 ноември 2019 г.“", "date": "2017.10.06", "title": "Комисия на Европарламента прие промени в ePrivacy"}
{"url": "https://www.24chasa.bg/novini/article/6483474", "text": "Пропуските по безопасността на оръжейния завод \"ЕМКО\", са отстранени. Това стана ясно от изказване на министъра на вътрешните работи Валентин Радев по време на парламентарния контрол. \"НАП проверява нещо в \"Емко\" и ние присъстваме. Винаги е било така. Когато някой държавен орган ни помоли участваме в проверки. Направихме по обстойни проверки в \"Емко\". Докладът е положителен\", каза още Радев. По думите му винаги някой ще е нарушил изискванията по съхранението на боеприпаси. \"Стремим се да бъдат изпълнени основните, от които зависи да не се случи инцидент и да има жертви. Увериха ме, че тези пропуски са отстранени в ЕМКО\", увери той.", "date": "2017.10.06", "title": "Валентин Радев: \"Емко\" са отстранили пропуските по безопасността"}
{"url": "https://www.24chasa.bg/novini/article/6483641", "text": "Категорично осъждаме поредния случай на цензура и заплахи към български журналисти от Политическа партия ГЕРБ. Преди дни такава беше отправена към Сашо Диков. Вчера - към Елена Йончева. Това каза Корнелия Нинова по повод сутрешното участие на депутата от ГЕРБ Антон Тодоров в Нова телевизия, информират от пресцентъра на БСП. Тодоров на два пъти заплаши водещия Виктор Николаев с уволнение. \"Днес - към Виктор Николаев. Никакво оправдание, че става дума за лично мнение на един депутат, не може да изтрие факта, че Антон Тодоров изразява тези позиции не само в телевизиите, но и от парламентарната трибуна под благосклонния поглед на ръководството на партия ГЕРБ, на председателя на парламента и поощряван с мълчанието на министър-председателя Борисов. Това не е прецедент, а начин на мислене на управляващите: или ще мълчите, или ще минем през вас, ще ви уволним, ще ви смачкаме. Уважаеми журналисти, не мълчете. Показвайте обективната картина в страната. Ние сме на ваша страна и на страната на истината\", добави Нинова.", "date": "2017.10.06", "title": "Нинова към журналистите: Ние сме на ваша страна и на страната на истината"}
{"url": "https://www.24chasa.bg/novini/article/6483645", "text": "Мъж на 41 години е бил задържан в Брюксел, след като е проявил опасно поведение във влак, движещ се в района на столицата, съобщиха местни медии. Случаят е бил потвърден от прокуратурата, предаде БТА. Уточнява се, че мъжът носел нож с дължина на острието 28 сантиметра и крещял на арабски \"Аллах е велик\". Той бил нападателен и заявил, че иска \"да довърши работата, започната от нацистите\". Случаят е от вторник тази седмица, но за него се съобщава едва днес. Задържаният има условни присъди. Прокуратурата му е предявила обвинения за участие в терористична група и за притежание на неразрешено оръжие.", "date": "2017.10.06", "title": "Задържаха мъж, размахвал нож и крещял \"Аллах е велик\", във влак край Брюксел"}
{"url": "https://www.24chasa.bg/novini/article/6483674", "text": "Президентът Румен Радев свиква на 09 октомври 2017 г. от 10.00 часа на „Дондуков“ 2 заседание на Консултативния съвет за национална сигурност на тема „Необходими законодателни мерки за противодействие на корупцията“.                                                                                                                                                                                                                                                                                                                       ", "date": "2017.10.06", "title": "Радев свиква Консултативния съвет за национална сигурност"}
{"url": "https://www.24chasa.bg/novini/article/6483637", "text": "Необходим е фонд за извънболничната помощ за бедните хора. Това заяви министърът на здравеопазването Николай Петров по време на парламентарния контрол. Относно предложението на Министерството на здравеопазването за създаване на фонд за редки болести, Петров заяви, се предвижда балансирана политика относно финансирането на лечението на редки болести, чрез създаване на самостоятелен фонд. \"Идеята подлежи на доста сериозно обсъждане и то по начин, по който да могат да бъдат ангажирани, не само политическите организации, а финансови такива и пациентски. Трябва да се намерят отговорите на множество въпроси. Първо относно организирането и сформирането. Второ - къде да бъде. Трето - каква да бъде организацията, реда на работа и финансирането. Като първите най-важни два въпроса са от стратегическа важност за самия фонд\", заяви Петров. Той обясни, че все още не се е взело решение дали това да бъде специализиран фонд, който да подпомогне т.нар. \"състрадателна подкрепа\" за единици пациенти със заболявания, при които има изключително скъпи терапии, или той да обхваща всички останали редки заболявания в страната, съгласно общите определения на Европейския съюз. \"Това е нещо, на което тепърва ще правим обсъждане и ще се борим за него. До настоящият момент тяхното лечение се финансира през комисията, чийто списък се потвърждава от министъра, и се финансира накрая от НЗОК\", добави още той.", "date": "2017.10.06", "title": "Петров: Необходим е фонд за извънболничната помощ за бедните хора"}
{"url": "https://www.24chasa.bg/novini/article/6483679", "text": "Три момчета - две на по 17 години и техен 16-годишен приятел, са арестувани за въоръжен грабеж. След разпитите, материалите по случая са предадени на Районна прокуратура Варна. Държавните обвинители все още не са внесли искания за мерки за неотклонение на тийнейджърите. Самият грабеж е извършен на 1-и октомври, около 3.30 часа сутринта в денонощен магазин на територията на район \"Приморски\" във Варна. Момчетата нахлули в магазина, в който по това време бил само продавачът. Едното размахало истински пистолет пред очите му и задигнали оборота, който бил около 10 000 лв., след което избягали. Благодарение на записите от охранителните камери и бързата реакция на полицията, момчетата били заловени ден по-късно. След едно денонощие зад решетките, те са предадени на прокуратурата. Няма данни тримата да имат други криминални регистрации, работата по случая продължава, казаха от полицията.", "date": "2017.10.06", "title": "Момчета заплашиха продавач с пистолет, задигнаха 10 000 лв. във Варна"}
{"url": "https://www.24chasa.bg/novini/article/6483685", "text": "Председателят на ПГ на ГЕРБ и зам.-председател на партията Цветан Цветанов се срещна днес с десетки жители на Трън. Той се разходи по главната улица на града, където днес е пазарен ден, и разговаря с местните търговци. Цветанов бе придружаван от кандидата на ГЕРБ за кмет на пограничната община Цветислава Цветкова, областния координатор на структурата Вяра Церовска, председателя на ЖГЕРБ Ирена Соколова и народните представители д-р Александър Александров и Красимир Велчев, информираха от пресцентъра на партията. Цветан Цветанов призова жителите на града в неделя да изберат реалните решения за Община Трън, гласувайки с номер 1 в бюлетината за ГЕРБ. Пред присъстващите Цветанов сподели, че партията застава зад чистотата и съхраняването на екологичното производство и ще продължава да работи за осигуряване на нови работни места и развитие на малкия и среден бизнес. \"Ние градим нова България. Имаме икономически растеж 3.6%. Евростат отчита, че България е в топ 5 на страните с най-голямо развитие в Европейския съюз\", заяви Цветанов. „Една партия е силна, когато застава лице в лице с хората и се ангажира с решаване на техните проблеми. Затова ви призовавам да ни оценявате на базата на показаните от нас резултати и дейности“, посочи зам.-председателят на ГЕРБ и добави, че правителството на Бойко Борисов е успяло да стабилизира държавата.", "date": "2017.10.06", "title": "Цветанов от Трън: В неделя гласувайте за ГЕРБ и реалните решения за Община Трън"}
{"url": "https://www.24chasa.bg/novini/article/6483694", "text": "На българо-турската граница трафикът е интензивен на изход. На ГКПП \"Капитан Андреево\" има 6 км, а на ГКПП \"Лесово\" - 3 км колона от товарни автомобили на изход. Това сочат данни към 13.30 часа, публикувани в сайта на ГД \"Гранична полиция\". На границите със Сърбия, Македония, Гърция и Румъния трафикът е нормален на всички контролно-пропускателни пунктове. Фериботът Оряхово-Бекет работи само през деня, поради ниското ниво на река Дунав.", "date": "2017.10.06", "title": "6 км колона от тирове се е образувала на ГКПП \"Капитан Андреево\""}
{"url": "https://www.24chasa.bg/novini/article/6483702", "text": "Каталунският лидер Карлес Пучдемон ще говори във вторник пред регионалния парламент, съобщи днес парламентарен говорител, цитиран от Ройтерс. \"Председателят Пучдемон иска да говори във вторник пред парламента, за да даде отчет за сегашната политическа ситуация\", се казва в комюнике, разпространено ден след като Конституционният съд отмени предвиденото за понеделник заседание на каталунския парламент, предаде БТА. На него бе предвидено обсъждане на резултата от забранения референдум за отцепване от Испания и евентуално обявяване на независимост. По-рано днес друг регионален лидер, Раул Ромева, каза в ефира на Би Би Си, че каталунският парламент ще заседава в понеделник и че дебатът може да доведе до обявяването на независимост от Испания, въпреки че заседанието бе забранено със съдебно решение. Началникът на каталунската полиция и ръководителите на сепаратистките движения, които са разследвани за подбуждане на размирици, се явиха днес на изслушване в съд в Мадрид, след което бяха освободени, съобщи Франс прес. Говорител на съда каза, че не е била наложена никаква мярка за съдебен контрол и прокуратурата не е поискала поставянето под стража на шефа на полицията Жозеп Луис Траперо, на председателя на организацията \"Национално каталунско събрание\" Жорди Санчес и на ръководителя на сепаратистката организация \"Омниум културал\" Жорди Куишарт. Заместник-шефката на каталунската полиция Тереса Лаплана даде показания чрез видеоконферентна връзка. Обвиненията срещу всички тях остават в сила. Испанският правителствен представител в Каталуния се извини днес за насилието, упражнено от националната полиция срещу демонстранти, които искаха да гласуват на забранения референдум за независимост в неделя. \"Когато видя тези кадри, като знам, че хора са били удряни и блъскани. . . не мога да не изразя съжаление и да не се извиня от името на полицейските служители, които се намесиха\", заяви Енрик Мильо в телевизионно интервю.", "date": "2017.10.06", "title": "Каталунският лидер Пучдемон ще говори пред регионалния парламент във вторник"}
{"url": "https://www.24chasa.bg/novini/article/6483710", "text": "През 1918 г. ,след корабокрушение на парахода \"Макамбо\", малкият австралийски остров Лорд Хау в Тасманово море е завладян от плъхове. Косматите нашественици унищожават популациите на няколко ендемични вида, сред които на гигантско насекомо пръчица. Близо 100 години по-късно се оказва, че смятаното за изчезнало създание е живо, съобщават Ройтерс и ДПА. ДНК анализ на сходно насекомо, открито през 2001 г. във вулканичен район на около 20 километра от острова, е показал, че то е същото като смятаното за изчезнало. Откритието на австралийски и японски изследователи може да помогне гигантската безкрила пръчица, достигаща до 15 сантиметра, отново да бъде въведена в естествената й среда, предаде БТА. \"Случаят с гигантската пръчица от Лорд Хау е емблематичен за уязвимостта на островните екосистеми. За разлика от повечето истории за изчезнали видове обаче, тази е с щастлив край\", пишат изследователите в сп.\"Кърънт байолъджи\". Екземпляри от смятания за изчезнал вид се отглеждат по програма за развъждането им в зоопарка на Мелбърн. Специалистите се надяват да ги върнат в естествената им среда на остров Лорд Хау. За целта обаче трябва да бъде разрешен проблемът с плъховете.", "date": "2017.10.06", "title": "Биолози откриха гигантско насекомо пръчица в Австралия, смятано за изчезнало"}
{"url": "https://www.24chasa.bg/novini/article/6482700", "text": "За евентуалната си победна реч на изборите за президент Хилари Клинтън си приготвя бял костюм. Толкова е сигурна в своя триумф, че не планира друг тоалет. На словото, с което признава разгрома от Доналд Тръмп, носи сиво сако и тъмночервена пола - “дрехите, които смятах да облека при първата си поява във Вашингтон като новоизбран президент”, разкрива тя. Тези любопитни подробности споделя в книгата “Какво се случи”, пусната от издателство “Саймън и Шустър” на 12 септември срещу $ 30. Кандидатката за президент на Демократическата партия на САЩ, бивш сенатор и държавен секретар, прави равносметка на своите грешки и на тези, допуснати от екипа и кампанията ѝ. “Поемам отговорността за всичко. Вината може да се хвърли върху преброяването, посланията, върху каквото поискате – но аз бях кандидатът. Това бе моята кампания. Решенията бяха мои”, прави си Хилари политическо сепуко за загубата на изборите. В мемоарите от 494 страници тя определя Тръмп като расист, женомразец, егоцентрик, неподготвен и неспособен за президент, гибелен за страната. 69-годишната г-жа Клинтън разказва за след изборния крах през ноември 2016 г. Самокритична, но и обидена, тя отправя самообвинения и търси и оправдания, като второто е повече от първото, пишат критиците на книгата. Признава например, че не е успяла да установи връзка с избирателите, но кори вицето на Барак Обама Джо Байдън, че не ѝ е помогнал в това. Не крие, че е било голяма грешка да флиртува с Уолстрийт и да изнася платени лекции на хищни финансови акули. Но вини демократа и неин съперник на първичните избори Бърни Сандърс, че я порицал публично по този въпрос.  Джеймс Коми. Дни преди вота той съобщи с писмо до Конгреса за нови разкрития около служебните имейли, които тя е пращала като държавен секретар от частния си сървър, и така съсипа шансовете ѝ за Белия дом. Хилари обявява основателя на “Уикилийкс” Джулиан Асанж за лицемер и руска “кукла на конци”, получила от Кремъл десетките хиляди нейни поверителни мейли. Той ги огласи в мрежата, нарочно подронвайки според Хилари кампанията на демократите в полза на руските интереси. В книгата Москва и Владимир Путин са споменати 333 пъти - авторката им отделя 50 страници и В главата “Тролове, вируси, фалшиви новини” тя развива тезата, че Тръмп предателски се е възползвал от вмешателството на Кремъл в кампанията.  В “Какво се случи” Хилари разказва за личния си живот, за дъщеря си Челси, майка си, съпруга Бил и болката от изневерите му. Мемоарите, за които по слухове тя е взела $ 14 млн. аванс, критиците определят различно - от “увлекателни и откровени” до “разкрития, които не разкриват нищо”, съветват да се четат по диагонал. Някои дори се питат дали издателството ще покрие разходите си. Ето откъси от книгата на г-жа Клинтън: …В нощта на изборите реших да подремна. Когато се събудих, настроението в хотела бе мрачно. Докато резултатите пристигаха, мъжът ми дъвчеше незапалена пура. Каза: “Може да загубиш”… …Вцепених се. Не бях психически подготвена за поражението. В главата ми не се въртяха катастрофически сценарии, не планирах какво да кажа, ако изгубя… Но сега всичко бе повече от реално. Сякаш въздухът в стаята бе изсмукан и едва дишах.  …Затворих се у дома в Чапакуа. Бях уморена и апатична. Исках само да облека удобни дрехи и никога повече да не вдигам телефона… Признавам, че не помня много от този ден. Надянах клина за йога и суитшърт. Двете ни мили кучета ме следваха от стая в стая, изведох ги навън и вдишах студения, влажен въздух… Загубата е трудна за всеки, но да загубиш надпревара, която си смятал, че ще спечелиш, е съсипващо… …През идните няколко седмици изоставих всички напъни за бодряшко настроение. Бях разстроена и тревожна за страната. Знаех, че правилното поведение е да мълча и да понасям всичко с достойнство, но вътрешно беснеех… …В някои моменти …Приятели ме съветваха да гълтам ксанакс, дърдореха за прочутите си терапевти… …Бил повтаряше: “Речта ти бе страхотна”, опитвайки се да повдигне духа ми. Заех се с бясно подреждане на гардероби, с разходки в гората и игра с кучетата, с йогистко дишане през носа, което горещо препоръчвам - опитвах да се успокоя… И, разбира се, дозата ми шардоне… Нагъвах бургери и пържени картофки и се наслаждавах на всяка хапка. Бе труден преход. Наистина се борех. Не можех да чувствам, не можех да мисля, бях смаяна, унищожена. …Аз бях кандидат-президент, знаех, че милиони разчитат на мен и не вярвах, че може да ги предам. Но го направих. Не успях да свърша работата. Трябва да живея с това до края на дните си.  …Поздравих Тръмп и предложих да направявсичко възможно преходът да бъде гладък. Разговорът бе крайно мил, свръхнормален - сякаш се обаждаш на съсед, за да му кажеш, че не можеш да отидеш на барбекюто му. И бе милостиво кратък. …Състезавах се за президент, защото смятах, че съм подходяща. Вярвах, че от всички кандидати имам най-точния опит, постижения и амбициозни, но постижими предложения, както и характер, за да свърша работата във Вашингтон. Накратко - …Разбирах, че много американци са гневни заради финансовия крах. Негодуваха. Но вярвах, че моята отговорност е да опитам да им предложа отговори, а не да разпалвам страстите. Това бе грешка, защото много хора не желаеха да чуят моите планове. Те искаха да споделя гнева им. И трябваше по-ясно да им кажа: “Разбрах ви”. …Сексизъм - това са малки и големи начини обществото да набута жената в ъгъла с думите “Стой там!”. Женомразството е мрак, ярост, злоба. То е като да отблъснеш мъж в кръчмата и той да смени чара си с бяс… …Питам се какво ме направи гръмоотвод на негодуванието… Мисля, че отчасти това е, защото съм жена… …Честно казано, не разбрах как бързо земята се разклати под краката ни. Аз имах традиционна президентска кампания с добре обмислена политика и старателно изградени коалиции, докато Тръмп водеше риалити шоу, с което вещо и безмилостно експлоатираше гнева и негодуванието на американците. …Бях убедена, че той е очевидна и непосредствена заплаха за страната и света. …Познавах Доналд Тръмп от години, но никога не съм си представяла, че ще стои на стълбите на Капитолия, полагайки клетва като президент на Съединените щати. Докато бях сенатор, той бе постоянно присъствие на нюйоркската сцена като други имотни предприемачи, само че по-надут и саморекламиращ се. в Палм Бийч, Флорида. Не бяхме приятели и предположих, че целта му е да събере колкото може повече знаменитости. Същия уикенд Бил бе поканен за реч в района, затова решихме да отидем. Защо не? Смятах, че ще е забавен, пъстър спектакъл, и бях права… …Слушайки Тръмп, си казвах, че вече няма такова нещо като истина. Все още мисля така. …Републиканците пуснаха предизборна реклама, на която екипи пръскаха срещу заразата ебола на фона на Барак Обама, играещ голф. Иронията е, че сега Доналд Тръмп прекарва 20% от времето си като президент в своите голфклубове. Чудя се - ако прибавиш към това часовете за туитър и кабелна телевизия, какво остава? …Той няма идеологически фокус освен собственото си себелюбие, което попарва всички надежди, че ще се учи и израства. Затова не изпитва нужда да се вслушва в някого освен в себе си. … На втория дебат Два дни преди това светът го чу да се фука как опипвал жените. Бяхме на малка сцена и щом мръднех, ме следваше плътно, зяпаше ме, правеше физиономии. Почувствах се страшно неловко. Буквално дишаше във врата ми. Побиха ме тръпки… Бе от ония моменти, в които се питаш: “Какво да направя? Да си мълча и да се усмихвам, докато той настъпва в личното ми пространство? Или да извикам високо и ясно: “Назад, влечуго, махай се. Знам, че обичаш да сплашваш жените, но мен не можеш да сплашиш. Изчезвай!”. Но прехапах език, забих нокти в юмрука си и се усмихвах, решена да покажа спокойно лице пред света…  …Тръмп не мисли за морал и човешки права. Мисли само за власт и господство... Той се възхищава на Путин и иска да е като него. Бял авторитарен лидер, мачкащ недоволните, потискащ малцинствата, ограничаващ избирателите, отнемащ силата на пресата, трупащ несметни милиарди за себе си. Той мечтае за Москва на Потомак… …Женомразството бе очевидно в тази кампания. И откровено сексисткият кандидат победи. Огромна маса хора го чуха да се фука, че насилвал жени, но свиха рамене и си казаха: “И все пак ще гласувам за него”. …Нищо не очаквах с по-голямо нетърпение от това да покажа на Путин, че опитите му да повлияе на изборите и да инсталира приятелско марионетно правителство са обречени на неуспех. Знам, че той се наслаждава на всичко, което стана после. Но няма да се смее последен… …Никога не съм допускала, че Путин ще има безочието да започне масирана атака под прикритие срещу нашата демокрация, и то под носа ни. И че номерът му ще мине. …Чудя се какво би станало, ако Обама се бе обърнал към нацията по телевизията през есента на 2016 г. и бе обявил, че демокрацията ни е обект на атака. Може би повече американци щяха да се осъзнаят навреме. Но никога няма да научим това. …На дебата Тръмп каза: “Не съм марионетка… Не съм марионетка. Ти си марионетка”. Този човек днес е президент на САЩ! И никой не е по-щастлив от Владимир Путин.  ...Русия явно искаше повече от това да събира разузнавателна информация за американската политическа сцена – тя активно се опитваше да повлияе на изборите. Превръщаше събраната информация в оръжие. По онова време и през ум не ми минаваше, че Доналд Тръмп ще се координира с руснаците, но твърде вероятно Путин се опитваше да помогне на предпочитания си кандидат. …Бърни Сандърс не влезе в кампанията, за да осигури победата на демократите, а за да критикува, да съсипе партията. Той не е демократ и не смята това за позор. Аз обаче съм горда, че съм демократ, и бих искала и той да беше такъв.  …Винаги щом понечех да отблъсна атаките на Бърни, ми бе казвано да се въздържам. Екипът постоянно ми припомняше, че не трябва да отблъскваме поддръжниците на Бърни. Президентът Обама ме убеждаваше да си държа езика зад зъбите и, доколкото мога, да не обръщам внимание на Бърни. Чувствах се като в усмирителна риза… Въпреки това неговите атаки нанесоха трайни щети, затрудниха обединението за общите избори и павираха пътя за кампанията “Нечестната Хилари” на Тръмп… ...Джо Байдън ме обвини, че Демократическата партия не е наблегнала достатъчно върху тези, на които винаги е държала – процъфтяващата средна класа. Намирам това за удивително предвид факта, че самият Джо агитираше за мен в Средния Запад и говореше много за средната класа… ...Писмото на Джеймс Коми обърна картината с главата надолу… и да обясня, че той силно е престъпил границата и е превишил правата си… Това можеше да намали политическите щети. Но екипът ми изрази притеснение от такъв подход на конфронтация. Решихме да отминем това и да продължим напред. Поглеждайки назад, това беше грешка...  ...Отново слушах това през 2016 г. – “бракът им е само на хартия”. И той го прочете през рамото ми в кухнята, докато кучетата се мотаеха в краката ни… …Имаше времена, когато изпитвах дълбоки съмнения дали нашият брак може и трябва да оцелее. Но тогава си задавах важен въпрос: Обичам ли го още? Мога ли да остана в този брак, без да се превърна в човек, който не мога да позная – изкривена от гняв и обида, дистанцирана. Отговорът винаги е бил да. …В брака ми с Бил имаше много, много повече щастливи дни, отколкото тъжни или сърдити. ", "date": "2017.10.06", "title": "Хилари Клинтън: Исках да изкрещя на Тръмп: Назад, влечуго!"}
{"url": "https://www.24chasa.bg/novini/article/6483708", "text": "Кремъл каза, че уважава решението на Нобеловия комитет да присъди Нобеловата награда за мир на Международната кампания за забрана на ядреното оръжие, и потвърди, че Русия ще остане вярна на политиката си за ядрено неразпространение, предаде Франс прес, цитирана от БТА. \"Това е решението на Нобеловия комитет и трябва да го уважаваме\", каза Дмитрий Песков, говорителят на руския президент Владимир Путин. \"Русия е отговорен член на клуба на ядрените сили и всички познават добре нашата позиция, според която ядреният паритет е много важен и е без алтернатива за регионалната стабилност и сигурност\", подчерта Песков. \"Москва защитава по един активен и последователен начин позицията си, целяща да се стигне до неразпространение на ядрените оръжия\", допълни говорителят на Кремъл.", "date": "2017.10.06", "title": "Русия уважи решението на Нобеловия \nкомитет за наградата за мир"}
{"url": "https://www.24chasa.bg/novini/article/6483749", "text": "За трета поредна година Пощенска банка е сред големите победители в конкурса за изключителни постижения в маркетинговите комуникации BAAwards’2017, организиран от Българската асоциация на рекламодателите. Ценната статуетка в категория „Нова услуга“ за кампанията „Повече днес“ бе връчена на банката по време на официална церемония, която се проведе късно снощи. За поредна година конкурсът отличи едни от най-силните брандове на пазара и техните комуникационни екипи. „Щастливи сме, че отново сме носител на първа награда от този престижен конкурс, в една от най-оспорваните категории тази година. Успехът на кредитна програма „Повече днес“ се дължи не само на смелия и иновативен подход в комуникацията й, но и на уникалното продуктово предложение, което е без аналог на пазара. Фокусирахме се основно върху ползата за потребителя и неговото преживяване. В рекламната кампания разказахме интересни, но в същото време разбираеми истории, поднесени с чувство за хумор. И постигнахме над 50% ръст в потребителското кредитиране спрямо година по-рано“, коментираха от Пощенска банка. Кампанията е реализирана от управление „Корпоративни комуникации и маркетинг“ на Пощенска банка с помощта и на комуникационна агенция BBDO Group. Тази година журито на BAAwards имаше нелеката задача да оцени рекорден брой кандидатури – за престижните награди се състезаваха 43 компании в общо 8 категории. ", "date": "2017.10.06", "title": "Първо място за Пощенска банка в категория „Нова услуга“ на BAAwards 2017"}
{"url": "https://www.24chasa.bg/novini/article/6483989", "text": "Дания ще се присъедини към други европейски страни, забранили скриващите напълно лицето дрехи и аксесоари, съобщи Асошиейтед прес. Якоб Елеман-Йенсен от либералната партия \"Венстре\", водещата сила в управляващата десноцентристка коалиция, каза, че законопроектът не е насочен срещу никоя религия, нито цели забрана на шалове, тюрбани или традиционната еврейска мъжка шапка кипа. \"Това не е забрана на религиозните облекла, а е забрана за маскиране\", заяви Йенсен, цитиран от Ройтерс, след като партията му реши да подкрепи мярката. Повечето депутати, включително тези от опозиционната Датска социалдемократическа партия, която има най-голямата парламентарна група, казват, че ще гласуват за такъв закон. Смята се, че той ще бъде насочен най-вече срещу облеклата, носени от ултраконсервативните мюсюлманки.", "date": "2017.10.06", "title": "Дания ще забрани носенето на бурки и никаби"}
{"url": "https://www.24chasa.bg/novini/article/6484007", "text": "Русия обвини днес САЩ, че си затварят очите и на практика осигуряват прикритие на операциите на групировката \"Ислямска държава\" (ИД) в сирийски район под контрола на американски военни, предаде Асошиейтед прес. Говорителят на руското министерство на отбраната в Игор Конашенков каза днес, че бойци на ИД атакуват части на сирийската армия около град Танф, до границата с Йордания, където са базирани военни инструктори от САЩ. По думите на руския генерал районът е станал \"черна дупка\", което заплашва офанзивата на правителствената армия срещу джихадистите в източната провинция Дейр аз Зур, предава БТА. Активисти от сирийската опозиция междувременно съобщиха, че 15 цивилни, включително по три деца и жени, са загинали от ракета, паднала снощи в контролиран от правителството квартал на град Дейр аз Зур, предаде Ройтерс. Според наблюдателската група \"Дейр аз Зур 24\" изстреляната от ИД ракета е разрушила училище и жилищна сграда в квартал Кусур. Сирийският център за наблюдение на правата на човека също съобщи за случая, като изнесе данни за 13 убити цивилни. Руски боен хеликоптер \"Ми-28\" е извършил днес принудително кацане в централната сирийска провинция Хама поради техническа неизправност, съобщи междувременно руското министерство на отбраната, цитирано от РИА \"Новости\". Няма пострадали членове на екипажа. Хеликоптерът е придружавал друг руски вертолет, модел \"Ми-8\", превозващ руски наблюдатели за спазването на примирието. РИА \"Новости\" цитира руския военни, според които няма данни приземилият се \"Ми-28\" е бил поразен. Преди това ИД обявиа, че е свалила руски хеликоптер южно от град Шейх Халал, провинция Хама, предаде Ройтерс.", "date": "2017.10.06", "title": "Русия обвини САЩ, че прикриват операции на \"Ислямска държава\""}
{"url": "https://www.24chasa.bg/novini/article/6484011", "text": "Софийският градски съд спря едно от делата, по което пострадали и роднини на загинали искат обезщетения, предаде БТА.  Делата са близо 30, а исковете са за около 10 млн лева. Ищците са разделени в три групи - на хора с пострадал бизнес, на хора с леки травми и малко щети и на такива с големи увреждания или които са загубили близък. За да спре делото временно, Софийският градски съд се мотивира, че не става ясно от исковата молба на Ремзи Ислям, каква точно е отговорността на \"Булмаркет рейл карго\". Адвокатите не са съгласни и ще обжалват това решение на съда.", "date": "2017.10.06", "title": "Софийският градски съд спря първото от делата за взрива край Хитрино"}
{"url": "https://www.24chasa.bg/novini/article/6484025", "text": "Дмитрий Песков, говорителят на руския президент Владимир Путин, разкритикува днес \"необикновения натиск\", понасян от руските медии в САЩ, и обеща ответни мерки, ако продължи да се възпрепятства тяхната дейност, съобщи Франс прес. Телевизия Ар Ти (бившата \"Раша тудей\") и информационна агенция \"Спутник\" - две медии, финансирани от Кремъл - са подложени на \"необикновен натиск, който възпрепятства сериозно тяхната работа в западните страни, най-вече в САЩ\", заяви на пресконференция Песков, предава БТА. \"Разбира се, ако този тормоз и нарушаването на правото на нашите медии да си вършат работата безпрепятствено продължат, не можем да изключим, че няма да бъдат предприети действия, основани на принципа реципрочност\", заплаши той. Американското министерство на правосъдието поиска руската телевизия Ар Ти да спазва Закона за регистриране на чуждите агенти, задължаващ всяка организация, представляваща чужда държава, да дава редовни отчети на американските власти за връзките си с тази държава. Ар Ти често е обвинявана от Вашингтон, че служи за пропаганден орган на Кремъл. Заедно със \"Спутник\" тя участва активно в дипломатическите престрелки между Русия и Запада, чиито отношения се развалиха от началото на кризата в Украйна, отбелязва Франс прес.", "date": "2017.10.06", "title": "Кремъл: Върху руските медии в САЩ се оказва необикновен натиск"}
{"url": "https://www.24chasa.bg/novini/article/6484014", "text": "Корабоплаването и риболовът са главната причина за наблюдаваната напоследък голяма смъртност сред бискайските китове, известни също като северноатлантически гладки китове, се казва доклад на учени, цитиран от Франс прес и БТА. От месец юни 12 бискайски кита са умрели в залива Свети Лаврентий, където се срещат 25 на сто от последните 458 екземпляра от вида, който е сред най-застрашените в света, отбелязаха канадски експерти. Други три бискайски кита бяха открити мъртви край североизточния бряг на САЩ. Аутопсиите на 6 бискайски кита, открити край канадския бряг, показаха, че 4 от тях са умрели от кръвоизливи, получени вероятно вследствие на сблъсъци с кораби, а един е станал жертва на оборудване за риболов. Причината за смъртта на шестия екзепляр не е установена. Тази висока смъртност съвпада с нарасналия брой риболовни кораби в залива във връзка с риболовния сезон. След публикуването на доклада министерството на рибното стопанство, по въпросите на океаните и охраната на канадското крайбрежие оповести, че е разтревожено за бъдещето на тези морски бозайници, и увери, че ще продължи мерките, които целят да се гарантира защита за бискайските китове.", "date": "2017.10.06", "title": "Бискайските китове са застрашени от човешката дейност"}
{"url": "https://www.24chasa.bg/novini/article/6484035", "text": "Днес един мой отговор на въпрос на журналиста Виктор Николаев предизвика сериозна полемика. Държа да подчертая, че изконно правило за мен е, че четвъртата власт е абсолютно независима над останалите. Несвободата на медиите и журналистите в България е нещо, което се свързва с режим, срещу който аз цял живот съм се борил. Това написа депутатът Антон Тодоров във фейсбук по повод изострения   тази сутрин, който беше разбран като заплаха за уволнение на водещия. Нещо повече, самият аз винаги съм държал на истината и на фактите и винаги съм си служил с тях. В конкретния случай не съм искал да \"заплашвам\" журналиста Николаев, но наблюдавам една всеобща истерия по темата. На въпрос на Виктор Николаев дали изборът на \"Грипен\"-ите от служебното правителство на Огнян Герджиков е \"продукт на определена шайка\", аз отговорих: \"Много силни думи употребявате. Ще Ви изядат хляба. Вече изядоха хляба на колежката ви. И тя малко така беше тръгнала в някаква посока, но сега виждам, че липсва столчето й\". Как е възможно да се прави заключение, че съм заплашвал Виктор Николаев? Та логиката на неговия въпрос визираше „Шайката на Румен Радев“, който назначава служебното правителство. От неговите думи лесно можеше да се направи извода, че тя е желаещата да усвои 1,5 млрд. лева. Мойте думи бяха израз на загриженост, че с тези силни думи той би могъл да си навлече гнева на хора, които имат изключителни лостове за влияние. Имаше един друг президент, заради когото преди петнадесет години си отиде журналист от bTV! В рамките на по-малко от десет дни съм обект на безпрецедентна атака за оплюване и дискредитация от среди, които никога няма да ми простят разкритията, направени за олигархията, задкулисието, Командирите им и техните бизнес и медийни обръчи. Ченгетата от ДС и РУМНО - също. Въпреки убеждението ми, че съм разбран напълно превратно и думите ми са изтълкувани абсолютно погрешно, аз държа да поднеса извинението си към Виктор Николаев. Правя го заради моя култ към свободата, правя го заради всичко онова, за което се боря повече от 28 години и заради създалата се истерия в определени среди от тази моя реплика, която смятам, че не беше коректно разтълкувана.", "date": "2017.10.06", "title": "Антон Тодоров: Извинявам се на Виктор Николаев, разбран съм напълно превратно"}
{"url": "https://www.24chasa.bg/novini/article/6484082", "text": "Министърът на икономиката Емил Караниколов беше категоричен, че не е давал указания да се прекратяват договорите на държавния оръжеен посредник „Кинтекс” с „Емко”. “Няма такава моя санкция. „Кинтекс” е извършил анализ на търговския риск и за да обезпечи изпълнението на договора с третата страна е предприел тези действия, като е прекратил договорите, ВМЗ са встъпили в изпълнението им и в момента тази продукция се изработва”, подчерта министърът в предаването „Лице в лице” по  . Той подчерта, че това е търговски спор. „Аз не се бъркам в работата на дружествата”, отбеляза Караниколов.", "date": "2017.10.06", "title": "Караниколов: Не съм давал указания да се прекратят договорите на \"Емко\" и \"Кинтекс\""}
