{"url": "https://www.24chasa.bg/novini/article/7428530", "text": "Самолети \"Юрофайтър\" на италианските военновъздушни сили ще осъществяват полети във въздушното пространство на Румъния редом с изтребителите МиГ-21 на румънските военновъздушни сили в рамките на програмата на НАТО за въздушна полиция, съобщава сайтът Зиаре, позовавайки се на съобщение на въздушното командване на Северноатлантическия алианс, предаде БТА. Според информации, публикувани в сайта на НАТО, от месец май четири самолета \"Юрофайтър\" от структурата на италианските ВВС ще бъдат прехвърлени в румънската военновъздушна база \"Михаил Когълничану\", за да патрулират заедно със самолетите МиГ-21 на румънските ВВС с цел подобряване на въздушното наблюдение. Дейността им на територията на Румъния ще завърши пред август. Тази мисия е част от програмата на НАТО за въздушна полиция, която беше въведена в североизточните и югоизточните съюзнички от алианса след незаконните действия на Русия в Украйна, уточнява въздушното командване на Северноатлантическия алианс. Италианският отряд на \"Юрофайтър\", включващ 130 военни, ще бъде ръководен от полковник Андреа Фаци, който ще може да използва в тази дейност опита, придобит по време на четирите месеца осъществяване на въздушна полиция в България през 2017 г., посочва Зиаре.", "date": "2019.04.30", "title": "Италия изпраща военни самолети\nв Румъния за въздушна полиция на НАТО"}
{"url": "https://www.24chasa.bg/novini/article/7428439", "text": "Активите на банките достигнаха 108,2 млрд. лв. в края на март 2019 г. Това е увеличение с 2,7 млрд. лв. само през първото тримесечие на годината, като така размерът им надмина БВП на страната, който е 107,9 млрд. лв. Данните са на БНБ. Според тях нарастването на активите се дължи основно на кредитите и авансите, които се увеличават с 2 млрд. евро за тримесечието, или с 2,2%. Роля има и ръстът на инвестициите в дъщерни, съвместни и асоциирани предприятия. Стойността на необслужваните кредити е 6,711 млрд. лв., което е леко намаление спрямо края на миналата година, когато бяха 6,795 млрд. лв. Делът на лошите кредити е 7,4%, се казва в данните на институцията, ръководена от Димитър Радев. Увеличение има в кредитирането на нефинансови предприятия - с 505 млн. лв., или с 1,4%. Ръстът при домакинствата е с 346 млн. лв. (1,6%), а при сектор държавно управление - с 30 млн. лв. (4,1%). Депозитите в банковата система нарастват през тримесечието с 1,8 млрд. лв., или с 2% до 91,5 млрд. лв. Увеличение има при депозитите от всички сектори: домакинствата, кредитните институции, други финансови предприятия, държавното управление и нефинансовите предприятия. Собственият капитал на банките в края на март е 14,2 млрд. лв., което е с 303 млн. лв. (2,2%) повече, отколкото в края на декември 2018 г., като прирастът се дължи основно на печалбата. ", "date": "2019.04.30", "title": "Активите на банките надминаха БВП"}
{"url": "https://www.24chasa.bg/novini/article/7428435", "text": "Съвместна програма за отпускане на по-евтини кредити за млади фермери стартира Европейската комисия заедно с Европейската инвестиционна банка. Размерът на пакета ще е 1 млрд. евро. Очаква се програмата да е подпомогната и от банките в страните членки, така че потенциалната сума да се увеличи до 2 млрд. евро. Младите земеделски производители ще могат да се възползват от по-ниски лихвени проценти, петгодишен мораториум върху изплащанията и 15 години след това, за да изплатят целия заем. При по-трудни времена програма позволява по-голяма гъвкавост и предлага гратисни периоди от по няколко месеца. Малко над една четвърт - 27%, от молбите за заеми, подавани от младите фермери в Европа, се отхвърлят. За сравнение само 9% от по-възрастните производители получават отказ. Затова ЕК се опасява, че става все по-трудно да се подновят поколенията в земеделието. “Достъпът до финансиране е от решаващо значение и често е пречка за младите хора, които искат да се присъединят към професията”, казва комисарят по земеделието Фил Хоган. “С 11% от европейските земеделски производители под 40-годишна възраст подкрепата на младите земеделски производители в сектора е приоритет за Европейската комисия”, допълва той. Според европейското законодателство за млади земеделски производители се считат тези, които са на възраст до 40 години. Данни на Евростат за 2016 г. сочат, че в тази категория влизат 11% от общо 10,3 млн. фермери в Европа. Най-малко са те в Кипър, Португалия и Великобритания. ", "date": "2019.04.30", "title": "ЕК пуска 1 млрд. евтини кредити за млади фермери"}
{"url": "https://www.24chasa.bg/novini/article/7428411", "text": "В прощално обръщение японският император Акихито обяви, че абдикира, и благодари на народа си за подкрепата през 30-годишното си управление, предадоха Ройтерс и АП. Това е първата абдикация на император от над 200 г. в Страната на изгряващото слънце. “Изказвам сърдечните си благодарности на хората, които ме приеха и подкрепяха като символ. Заедно с императрицата се надяваме новата ера Рейва, която започва утре, да е мирна и ползотворна и се молим за мир и щастие на страната ни и всички хора по света”, каза Акихито на церемония в тържествената Борова зала на императорския дворец в Токио. В нея участваха около 300 души. “Негово Величество прекратява днес пълномощията си според изискванията на специалния закон. Пазим спомен за това как в течение на 30-годишното си управление Негово Величество императорът и Нейно Величество императрицата винаги бяха заедно с народа”, заяви преди това японският премиер Шиндзо Абе. В церемонията в Борова зала, на която император Акихито отстъпи престола на престолонаследника Нарухито, в специални ковчежета бяха доставени държавният и личният императорски печат, както и част от свещените атрибути - тайният меч и скъпоценният камък. Третият атрибут - метално огледало, се пази в храма на богинята на Слънцето Аматерасу, почитана като прародителка на японските монарси. Рано сутринта Акихито извърши именно в този храм ритуалите, свързани с абдикацията си. Облечен в традиционни дрехи, той съобщи на боговете за оттеглянето си. На 1 май, в сряда, на отделна церемония Нарухито ще получи имперските регалии, потвърждаващи, че е станал 126-и император на най-древната монархия в света, датираща от пети век. Принц Нарухито, най-големият от синовете на император Акихито и императрица Мичико, се възкачва на Трона на хризантемата днес след абдикацията на баща си. 59-годишният престолонаследник ще бъде първият японски император, роден след Втората световна война, първият, отгледан изцяло от собствените си родители, първият, завършил университет и учил продължително в чужбина, разкрива агенция Ройтерс. Принц Нарухито, роден на 23 февруари 1960 г., стана наследник на престола през януари 1989 г. след смъртта на дядо си, император Хирохито. Той официално бе провъзгласен за престолонаследник на церемония през февруари 1991 г. Най-голям от три деца, престолонаследникът е и учители. Дори храната му за училище била приготвяна от нея в опит императорското семейство да изглежда по-близко до обикновените хора. Завършва университета “Киокушин” в Токио, основан през 1847 г. за обучение на японския елит. След като получава там бакалавърска степен по история, отива в Оксфордския университет, за да изучава средновековния речен транспорт в Европа. Защитава магистърска степен и в Япония след завръщането си. Пише първата част на докторантурата си в областта на хуманитарните науки в следдипломния институт на университета “Киокушин” през 1988 г. Принцът е издал книга за годините си в Оксфорд под заглавие “Темза и аз”. Когато Нарухито е на 14 г., баща му Акихито се решава на безпрецедентна стъпка - праща го в Австралия, където в продължение на година живее в семейството на бизнесмена Колин Харпър. Заедно с децата на Харпър принцът изкатерва скалата Урулу. През януари 1993 г. Нарухито влиза в световните новини, когато императорският дворец оповестява дългоочаквания му годеж с Масако Овада - дипломатка, завършила икономика в Харвардския университет. Тя е дъщеря на бивш председател на съда на ООН. Брачната церемония е през юни 1993 г. Масако дълго отхвърля ухажването на Нарухито и Изборът на принца не е посрещнат с добро око в двореца, но в крайна сметка той налага волята си. Десет години след сватбата им Масако спира публичните си прояви заради “проблеми с адаптацията”, причинени от стрес, както гласи формулировката на двореца. Изоставила с неохота дипломатическата си кариера, измъчена от натиска да роди момче, Масако трудно приема живота в двора. Двойката има 17-годишна дъщеря - принцеса Аико (дете на любовта), родена през 2001 г. - осем години след сватбата им. За разлика от мнозинството японски бащи, Нарухито поема активна роля в отглеждането на дъщеря си. Няколко пъти публично защитава жена си от сплетните и злословията срещу неспособността ѝ да спазва дворцовите си задължения. През 2011 г., семпло облечени, Нарухито и Масако посещават засегнатите райони след земетресението и катастрофалното цунами, причинили аварията в АЕЦ “Фукушима”, и разговарят с пострадалите. “Бих искал да изпълнявам задълженията си като символ на държавата, като винаги съм на разположение на японците и да бъда с тях в радост и скръб”, както са правили император Акихито и императрица Мичико, каза престолонаследникът на пресконференция през февруари. Нарухито е известен още с научната си дейност в областта на водните екосистеми и е изнесъл множество речи на конференции по целия свят. ездата и бейзбола, а също така свири на виола и е изнасял концерти пред публика. Занимава се активно с благотворителност, като съвместява няколко почетни длъжности, включително зам.-председател на Японския червен кръст. От началото на 90-те години принц Нарухито започна да представлява Япония на официални визити - от Бутан през 1997 г. до Швейцария през 2014 г. През 2016 г. Акихито за първи път обяви, че ще се оттегли в почивка. Още тогава става ясно, че на 1 май Япония ще има нов, 126-и поред император, чиято епоха ще носи името Рейва - ред и хармония.", "date": "2019.04.30", "title": "Акихито абдикира, сдаде трона и меча на сина си (Обзор)"}
{"url": "https://www.24chasa.bg/novini/article/7428525", "text": "Обвиненият в източване на еврофондове Александър Манолев е обжалвал паричната гаранция от 100 000 лева, но съдът я потвърди, съобщиха за  от прокуратурата. Удължен е срокът за внасянето й - 15 дни. Така, ако Манолев не внесе сумата в следващия половин месец, ще бъде задържан. Бившият зам.-министър на икономиката е обвинен за престъпление, засягащо финансовите интереси на Европейския съюз. Това е първо обвинение на високопоставен държавен чиновник във връзка със скандала \"Апартамент гейт\". Манолев подаде оставка от поста и след това беше разследван заради къща за гости, строена с европари, която се оказа в негов имот, недостъпна за туристи и собственост на жена, за която от държавното обвинение изразиха съмнение, че може да е подставено лице.", "date": "2019.04.30", "title": "Александър Манолев обжалва паричната си\nгаранция от 100 000 лева"}
{"url": "https://www.24chasa.bg/novini/article/7428527", "text": "Бронетранспортьор на венецуелската Национална гвардия се вряза с висока скорост в група демонстранти в Каракас, изразяващи подкрепа за военните, разбунтували се срещу президента Николас Мадуро. Видеозапис на случилото се беше показан по местни и чуждестранни телевизии, съобщиха Франс прес и ТАСС, цитирани от БТА. На кадрите се вижда как машината се врязва в група невъоръжени хора и прегазва блъснатите, след което напуска местопроизшествието в района на военновъздушната база \"Карлота\". Намиращите се наблизо хора се опитват да окажат помощ на пострадалите. Няма информация за броя на загиналите или ранените. В Каракас и други градове на Венецуела днес започнаха антиправителствени протести след като група военни премина на страната на опозиционния лидер Хуан Гуайдо, припомня агенцията.", "date": "2019.04.30", "title": "БТР се вряза в демонстранти срещу правителството в Каракас"}
{"url": "https://www.24chasa.bg/novini/article/7428468", "text": "Всички са международни шофьори на камиони и се прибирали със служебния бус след поредния курс, твърдят управителите на транспортната фирма превозвач, която имала сключени договори с всички пострадали, съобщи  По-рано транспортното министерство обяви, че компанията има лиценз само за товарни превози. Танер Алиев, съдружник в транспортна фирма, обясни, че хората са служители на фирмата. „Това може да се провери в ДАИ, в НОИ, навсякъде, дали се водят при нас на работа или не се водят, няма нито един излишен човек в микробуса”, твърди той. Според Ахмед Ахмедов, управител на транспортна фирма, те са превозвани с лек автомобил с осем места плюс едно, който няма нужда от лиценз за превоз на пътници. От фирмата признаха, че вината за катастрофата е в техния водач. В болница в Румъния ще остане един от пострадалител. Останалите вече са в България.", "date": "2019.04.30", "title": "Катастрофиралите в Румъния българи - шофьори, прибиращи се със служебен бус"}
{"url": "https://www.24chasa.bg/novini/article/7428498", "text": "Президентът на Венецуела Николас Мадуро каза днес, че е разговарял с ръководителите на въоръжените сили и че те са го уверили в \"абсолютната си преданост\" към него, предаде Ройтерс, цитирана от БТА. \"Нерви от стомана! Разговарях с командирите на всички отбранителни региони и зони в страната, които ми изразиха пълната си преданост към народа, конституцията и родината\", написа в \"Туитър\" Мадуро, след като опозиционният лидер Хуан Гуайдо заяви, че има подкрепата на военните за сваляне от власт на президента. \"Призовавам за максимална народна мобилизация, за да се осигури победата на мира. Ще спечелим!\", добави той, цитиран от Франс прес. Стотици поддръжници на президента се събраха на митинг пред президентския дворец \"Мирафлорес\" , където са разположени сили за сигурност, съобщи Асошиейтед прес. Много жители на Каракас се събраха и край военната база \"Карлота\" в знак на подкрепа за Гуайдо. Военни, носещи сини ленти, се присъединиха към множеството. Тези ленти, носени на ръката или на главата, са символ на \"ново начало\", каза един от военните пред колумбийска телевизия, предаде ДПА. Военен команир от \"Карлота\" опроверга пред проправителствената венецуелска телевизия \"Телесур\" информацията, че \"дезертьори\" са превзели базата. Според очевидец, цитиран от Ройтерс, Гуайдо е напуснал базата. Ръководителят на Боливарската национална разузнавателна служба Мануел Фигера е станал един от ръководителите на групата военни, застанали на страната на лидера на опозицията. Това заяви днес в ефира на радио \"Унион\" депутатът от Конституционното събрание на Венецуела Херардо Маркес, цитиран от ТАСС.", "date": "2019.04.30", "title": "Мадуро получил уверение от всички военни командири, че му остават верни"}
{"url": "https://www.24chasa.bg/novini/article/7428499", "text": "Изстрелването на товарния кораб \"Дракон\" с провизии за Международната космическа станция /МКС/ се отлага и ще се състои не по-рано от 3 май, предаде ТАСС, цитирана от БТА.  Агенцията цитира съобщение на сайта на НАСА. Причината за отлагането на полета на товарния кораб на частната компания \"Спейс екс\" е заради повреди в енергооборудването на орбиталната станция. Поредният старт на товарния \"Дракон\" беше заплануван за 1 май. На 29 април на борда на МКС бяха открити повреди в енергооборудването, като астронавтите работят над отстраняването им. Най-близката възможна дата за полет на товарния американски кораб е не по-рано от 3 май. За последен път \"Дракон\" летя до МКС на 5 декември миналата година. Тогава той пренесе над 2,5 тона товари. На 14 януари корабът се върна на Земята, като достави резултатите от научните изследвания, осъществени на орбиталната станция.", "date": "2019.04.30", "title": "Стартът на товарния кораб \"Дракон\" до МКС\nсе отлага"}
{"url": "https://www.24chasa.bg/novini/article/7428505", "text": "Легендарният тв водещ Лари Кинг е претърпял сърдечен удар, след което бил откаран в болница, предаде Си Ен Ен. Според западни медии той бил в тежко състояние и не се знаело дали ще оцелее. Близки на 85-годишния водещ казаха, че той бил опериран и му е направена ангиопластика и са му поставени няколко стента. Хирургическата интервенция била планирана, но заради болки в гърдите и затруднено дишане била преместена. Близките отрекоха информациите, че е получил инфаркт. Лари Кинг е в интензивно отделение. Водещият получи инфаркт през 1987 г. След това имал няколко сърдечни пристъпа. Кинг е диагностициран и с рак на белите дробове през 2017 г. и претърпява успешна операция. ", "date": "2019.04.30", "title": "Лари Кинг с инфаркт,  оперират сърцето му"}
{"url": "https://www.24chasa.bg/novini/article/7428513", "text": "17-годишна българска ученичка беше хваната от охраната на Колизея да изписва буквата М върху стена на монумента, съобщи агенция Анса. Това станало на 28 април следобед. Българката, чието име не се съобщава, била на екскурзия в Рим със съученици и учители. Те били заедно при визитата в Амфитеатъра на Флавиите, както е известен Колизеят. Момичето искало да напише цялото си име, или най-малкото инициалите си, но успяло да изпише само буквата М. Точно в този момент се намесили хора от вътрешната охрана на паметника. Българката била отведена в полицейския участък на Пиаца Венеция, където била идентифицирана, но не е арестувана. Рапорт срещу нея бил препратен на прокуратурата, както е процедурата в тези случаи. Само преди дни в Колизея опита да се разпише и израелско семейство. 39-годишна жена изписа инициалите ЕIAAP на мъжа си, своите и на децата си, преди да бъде хваната в крачка. “Това е демонстрация на широко разпространенo невежество и на липсата на култура и познаване на посещаваните места и паметници. Това, което прави впечатление, е, че става въпрос все за туристи, които идват от чужбина, за да опознаят сърцето на западната цивилизация”, коментира директорката на Колизея Алфонсина Русо. По идентичен начин се прочу и българският футболист Благой Георгиев, чието име се припомня редовно от италианските хроники, но не заради спортни, а заради вандалски изяви. През 2015 г. българинът беше хванат да изписва името на тогавашната си годеница Есмер върху партера на стена от Колизея. Георгиев беше отведен в участък, където беше написан рапорт. И друг българин изчегърта през 2017 г. с монета името на любимата си върху древноримска стена на Палатинския хълм. Италианският закон предвижда в тези случаи глоба от 100 до 8000 евро и затвор от 6 месеца до 3 г.", "date": "2019.04.30", "title": "Българска ученичка надраска Колизея"}
{"url": "https://www.24chasa.bg/novini/article/7428380", "text": "Европейската комисия планира нови ответни мерки срещу Румъния след отслабването на антикорупционните закони в страната, заяви говорител на комисията, цитиран от ДПА, съобщи БТА. Агенцията отбелязва, че става въпрос за гласуването миналата седмица в румънския парламент на промени в наказателните кодекси, предвиждащи намаляване на сроковете на давност за някои корупционни престъпления, както и декриминализирането на даването на подкупи в някои случаи. Комисията вече предупреди Букурещ по-рано този месец, че ще се изправи пред \"бързи и решителни действия\", ако парламентът одобри тези законодателни промени. В отговор на журналистически въпрос какъв би бил отговорът на Комисията, говорителят заяви днес: \"Ако въпросът ви е дали ще бъдат предприети бързи и решителни действия в споменатия от вас случай, отговорът е: да. Да, това ще се случи\". Той не даде повече подробности за това какви биха били въпросните контрамерки. ДПА посочва, че една от възможностите е наказателна процедура, която в крайна сметка ще стигне до Европейския съд. Друга възможност е процес на санкции за нарушаване на правовата държава, известен като член 7, който ЕС вече предприе срещу Полша и Унгария. Сред одобрените законодателни промени е декриминализиране на даването на подкуп, ако извършителят си признае деянието в рамките на една година и прокурорите още не са започнали разследване срещу него. Освен това законът намалява наполовина присъдите за присвояване на средства и злоупотреба със служебно положение, ако извършителят компенсира причинените щети. Промените също така ще направят по-трудно за прокурорите представянето на определени видове доказателства по корупционни дела. Критици смятат, че тези промени ще облагодетелстват лидера на управляващата Социалдемократическа партия Ливиу Драгня, който не успя да стане премиер заради условна присъда за изборни измами, но който въпреки това контролира правителството. Драгня също така беше осъден на три години и половина затвор на първа инстанция по дело за фиктивни назначения, като в момента обжалва тази присъда.", "date": "2019.04.30", "title": "Европейската комисия отправи ново предупреждение към Румъния"}
{"url": "https://www.24chasa.bg/novini/article/7428391", "text": "По разпореждане на премиера Бойко Борисов министърът на земеделието, храните и горите Румен Порожанов поиска оставката на зам.-изпълнителния директор на Държавен фонд „Земеделие“ Иванка Багдатова-Мизова, съобщиха от пресцентъра на земеделското министерство. Причината е информация, че телефонът й е обявен в сайт за резервации (www.hoteliinfo.com) на къща за гости „Тара“ в с. Юндола. Предстои да бъде извършена проверка. Иванка Багдатова-Мизова подаде своята оставка и тя ще бъде приета. по повод проверките на къщите за гости. Той уточни, че се проверяват всички къщи. Багдатова-Мизова е родена на 2 януари 1979 г. През 2002 г. придобива бакалавърска степен по специалност „Икономическа информатика”. Завършва магистратура в специалност „Счетоводство и контрол” в УНСС – София през 2004 г. Владее английски език. Кариерата ѝ започва през 2002 г., като младши експерт в дирекция „Животновъдство” в Министерство на земеделието и храните. От 2003 г. тя заема различни длъжности в Държавен фонд „Земеделие” в дирекция „Инвестиционни схеми за подпомагане” включително и директор. С решение на Управителния съвет на ДФ „Земеделие” от 29 август 2014 г. Багдатова-Мизова е назначена за заместник изпълнителен директор с ресори „Селскостопански пазарни механизми“, Оперативна програма „Рибарство и аквакултури“- 2007-2013 и програма САПАРД. На заседание на 27 ноември 2014 г. е освободена от поста заместник изпълнителен директор и поема поста директор на дирекция „Инвестиционни схеми за подпомагане“. На 10 март 2017 г. УС на ДФЗ взема решение Иванка Багдатова-Мизова да отговаря за ресорите „Селскостопански пазарни механизми“, „Технически инспекторат“ и „Държавни помощи”. На заседание на УС на ДФЗ от 15 юни 2017 г. са определени нови ресори на отговорност:, „Селскостопански пазарни механизми“, „Краткосрочни схеми за подпомагане“, „Инвестиционни схеми за подпомагане” и Програма за морско дело и рибарство 2014-2020.", "date": "2019.04.30", "title": "По поръка на Борисов: Шеф в ДФ \"Земеделие\" подаде оставка заради къща за гости"}
{"url": "https://www.24chasa.bg/novini/article/7428412", "text": "Говорител на кипърската полиция заяви, че британски експерти са пристигнали в страната, за да помогнат в разследването на случай със сериен убиец на източносредиземноморския остров, предаде Асошиейтед прес, цитирана от БТА.  Говорителят Андреас Ангелидис заяви, че експертите, които кипърските власти са поканили, за да помогнат в разследването на убийството на седем чуждестранни жени и момичета, са се срещнали днес с началника на полицията и водещите следователи. Ангелидис заяви, че властите се опитват да открият две тела в токсично езеро, където заподозреният - 35-годишен кипърски армейски капитан, е казал на следователите, че ги е хвърлил, след като ги сложил в куфари. Говорителят отклони критики, че полицията не е реагирала адекватно на първоначалните съобщения за изчезнали хора, като заяви, че в момента се води вътрешно разследване.", "date": "2019.04.30", "title": "Британски експерти ще помогнат по случая със серийния убиец в Кипър"}
{"url": "https://www.24chasa.bg/novini/article/7428415", "text": "Японският престолонаследник Нарухито стана 126-ият император на Япония, предадоха световните агенции, цитирани от БТА. С неговото възкачване на Трона на хризантемата започва новата ера Рейва (Красива хармония). Преминаването в новата ера стана точно в полунощ на 30 април срещу 1 май местно време (15 ч. по Гринуич днес). Бащата на Нарухито - Акихито, по-рано днес абдикира официално. По време на церемонията, състояла се в императорския дворец, той получи титлата почетен император, а съпругата му Мичико стана почетна императрица. Утре ще се състои церемония по възкачването на Нарухито на престола. Той ще получи императорските регалии и печати, след което ще произнесе и първото си обръщение към нацията в качеството си на император. На церемонията ще присъстват членове на правителството, на парламента, на върховния съд. Нарухито е роден на 23 февруари 1960 година. Той стана официално престолонаследник на церемония през февруари 1991 година. През 1993 г. се ожени за дипломатката Масако Овада. Двойката има една дъщеря - принцеса Аико, която е на 17 години. Заради абдикацията на Акихито и възкачването на престола на Нарухито в Япония бяха обявени десет почивни дни. Днешната церемония протече при закрити врата в императорския дворец. Наоколо мерките за сигурност бяха затегнати и нямаше масови прояви. Тържества обаче имаше в заведенията на нощните квартали на Токио. Заради историческото събитие в продажба бяха пуснати и много сувенири. Някои магазини пък обявиха специални намаления по повод смяната на ерата в Япония.", "date": "2019.04.30", "title": "Нарухито се възкачи на Трона на хризантемата, започна ерата \"Красива хармония\""}
{"url": "https://www.24chasa.bg/novini/article/7428443", "text": "Европейският съд по правата на човека (ЕСПЧ) днес осъди Русия за възпрепятстване на правото на протест на двама руски граждани чрез забрана на събирания, както и чрез блокиране на съобщения в социалната мрежа \"ВКонтакте\", предаде Франс прес, цитирана от БТА. ЕСПЧ отдели исковете на двамата ищци - мъж, който е искал да организира протест през 2015 г. срещу задържането на няколко жители на Република Коми, и на жена, която през 2017 г. се е опитала да организира публична среща в столицата на Татарстан, Казан, за да призове за оставката на премиера Дмитрий Медведев, подозиран в корупция. И в двата случая властите са забранили събранията. Тогава мъжът призовал населението да се присъедини към него за една \"народна асамблея\", но акаунтът му в популярната социална мрежа \"ВКонтакте\" (руския вариант на \"Фейсбук \") бил блокиран от прокуратурата, а достъпът до блога му бил ограничен. Активистката от своя страна разкритикувала във \"ВКонтакте\" забраната за протеста й от властите, което довело до осъждането й за призив към населението за участие в неразрешена проява. Съдиите на Съда в Страсбург са преценили, че Русия е нарушила и в двата случая няколко разпоредби на Европейската конвенция за правата на човека, по-специално, отнасящи се до свободата на изразяване и свободата на събранията. В двата случая съдиите от ЕСПЧ са подчертали, че публикациите в интернет са в сферата на общ интерес за ищците и не призовават нито към насилие, нито към нарушаване на обществения ред. Съдът постанови, че нищо не може да оправдае нарушаването на свободата на изразяване на двамата тъжители, посочва АФП.", "date": "2019.04.30", "title": "Съдът в Страсбург: Русия ограничава свободата на изразяване в интернет"}
{"url": "https://www.24chasa.bg/novini/article/7428219", "text": "\"Русия винаги е влияела с политиките си на България. Ние сме отпечатък от съветския модел за организация на обществото. Турско робство в същинския смисъл не е имало, т.е., \"робство\", разбирано в тесния смисъл означава, че хората са третирани като вещи. Конструктът от турско и робство придобива различен смисъл\", каза социалният антрополог Харалан Александров в ефира на \"Плюс-Минус.Коментарът след новините\" по  Александров обясни, че ако разглеждаме в чист вид структурата на властта, всички са роби на султана, включително и Великият везир. А по думите му еничарската институция е много особена, тъй като е структура за израстване в администрацията и в армията. Според него българите са били със статут на втора категория поданици. \"За целите на Националноосвободителната борба много важен епизод, която е Априлското въстание, има нужда от мощна национална мобилизация. Един от начините това да се случи е да бъдат ангажирани хората с каузата на Освобождението, като бъде описана ситуацията, в която живеят, като непоносима\", добави социалният антрополог.", "date": "2019.04.30", "title": "Харалан Александров: Турско робство в същинския смисъл на думата не е имало"}
{"url": "https://www.24chasa.bg/novini/article/7428225", "text": "Негово Светейшество папа Франциск пристига на апостолическо пътуване в България в периода 5-7 май и ще посети градовете София и Раковски.  За да може всички желаещи граждани и гости на столицата и на град Раковски да посетят събитията от програмата на Светия отец, е създадена координация между всички институции, имащи пряк ангажимент преди, по време и след провеждане на мероприятията в предстоящото посещение. Целта е постигане на максимална ефективност по охрана на обществения ред, организация на движението и противодействие на престъпността, пишат от правителствената служба.  Гражданите и гостите на София ще могат да присъстват на 3 основни събития от програмата на папа Франциск. Контролно-пропускателните пунктове за тях ще са отворени 3 часа преди събитието. Две от събитията в София ще са на 5 май 2019 г.: - в 13, 00 ч Светият отец ще произнесе неделната молитва „Царица небесна“ на площад „Свети Александър Невски“; - в 16,45 ч на площад „Княз Александър Първи“ папа Франциск ще отслужи света литургия. Третото събитие в София е на 6 май 2019 г.: - в 18,15 ч на пл. „Независимост“ гражданите и гостите на столицата ще могат да присъстват на събитието за мир с участието на представители на различни вероизповедания в България. В Раковски жителите и гостите на града ще могат да проследят светата литургия с първо причастие, което папа Франциск ще даде на деца в църквата „Пресвето сърце Исусово“ в 11,15 ч на 6 май 2019 г. За целта пред храма са определени зони за граждани, до които достъпът също ще става през контролно-пропускателни пунктове. Те ще са отворени 3 часа преди началото на събитието. На 3 май ще бъде разпространена допълнителна информация за предприетите мерки и местоположението на контролно-пропускателните пунктове за събитията от апостолическото пътуване на папа Франциск в София и Раковски. Всички желаещи да присъстват на събитията в София и Раковски ще бъдат допускани след проверка на изградените контролно-пропускателни пунктове. Няма да бъдат допускани посетители във видимо нетрезво състояние, както и такива, които носят обемисти багажи и забранени предмети – огнестрелно оръжие, пиротехнически изделия, ножове, палки, боксове, бутилки, парфюми. Може да бъдат носени чадъри. По време на провеждането на събитията от посещението на папа Франциск е възможно да възникне временно затруднение в движението. Умоляваме гражданите да следват задължителните организационни указания с цел доброто протичане на събитията. Необходимата информация за контролно-пропускателните пунктовe за гражданите ще бъде публикувана на официалния сайт за посещението на папа Франциск в България – www.popeinbulgaria.gov.bg , на сайтовете на МВР, на СДВР и на Областната дирекция на МВР в Пловдив.", "date": "2019.04.30", "title": "Къде и как ще може да видите папа Франциск"}
{"url": "https://www.24chasa.bg/novini/article/7428231", "text": "Американски учени са на стъпка от създаването на биомаркер, с който чрез изследване на кръвта да се установява наличието на синдрома на хроничната умора - състояние на отпадналост и слабост, предаде Ройтерс, цитирана от БТА.  Учените от медицинския факултет на Станфордския университет са провели изследване сред 40 доброволци - половината здрави, а другата половина - страдащи от хронична умора. С помощта на изследвания на кръвта и наноелектронен анализ учените успели да измерят минимално изменение на имунните клетки и кръвната плазма и различната реакция спрямо солта. При здравите хора клетките оставали сравнително стабилни, а при болните - се образувал ясен клин. Описаният биомаркер правилно разграничил хората със споменатия синдром от здравите. Предполага се, че само в САЩ синдромът на хроничната умора (СХУ) или още миалгичен енцефаломиелит (МЕ) засяга около 2,5 милиона души, а по света те са около 17 милиона. Симптомите включват умора, болка в ставите, главоболие, проблеми със съня. Не е позната причината за заболяването, но страдащите от него остават години наред на легло или при лечение в домашни условия. \"Не знаем защо точно клетките и плазмата реагират по този начин и какво точно се случва. Но виждаме ясна разлика в начина, по който здравите клетки и засегнатите от синдрома на умората реагират на стрес,\" каза Рон Дейвис, професор по биохимия и генетика, който ръководи изследването. Други специалисти в областта предупреждават, че пътят до изобретяването на биомаркер за МЕ е още дълъг, тъй като два основни проблема остават нерешени: дали всеки биомаркер може да разграничи страдащите от МЕ и дали той измерва причината, а не следствието на заболяването, каза Саймън Уесли от Института по психология, психиатрия и неврология на лондонския Кингс колидж.", "date": "2019.04.30", "title": "Американски учени създават тест за хронична умора чрез изследвания на кръвта"}
{"url": "https://www.24chasa.bg/novini/article/7428261", "text": "Централната избирателна комисия на Украйна официално обяви днес Володимир Зеленски за нов президент на страната, седмица след като той спечели балотажа срещу досегашния президент Петро Порошенко, предадоха ДПА и БТА. 41-годишният Зеленски е спечелил 73,22 процента от гласовете, съобщи председателката на ЦИК Татяна Слипачук. Общо 13,5 млн. души са гласували за него. Това е най-високият резултат, получаван някога от кандидат на президентски избори в Украйна за цялата история на страната. Зеленски трябва да положи клетва на 2 юни т.г. Порошенко спечели 24,45 процента от гласовете на балотажа, което съставлява подкрепа от 4,5 млн. избиратели. Повече от 2 процента от бюлетините се оказаха невалидни. Избирателната активност на балотажа достигна 61,37 процента. След поражението си Порошенко каза, че отново ще се кандидатира, след като 5-годишния мандат на Зеленски изтече, отбелязва ДПА.", "date": "2019.04.30", "title": "Зеленски официално беше обявен за нов президент на Украйна с рекордна подкрепа"}
{"url": "https://www.24chasa.bg/novini/article/7428272", "text": "Успешно приключи данъчна кампания 2019 г. Над половин милион данъчни декларации от граждани са подадени към края на работния ден на 30 април, сочат данните на НАП. Електронната система за деклариране на доходите ще продължи да функционира до полунощ, допълват от приходното ведомство. Повече от половината данъчни декларации за доходите на физическите лица са подадени по интернет с персонален идентификационен код (ПИК) на НАП или електронен подпис, като 2019 е първата година, в която електронните формуляри са повече от хартиените. От началото на годината до момента чрез електронната система за плащане (т.нар. виртуален POS) и чрез физическите POS терминали в офисите на НАП са платени над 70 млн. лв. без такси. От приходната агенция съобщават още, че през 2020 г. декларирането на доходите ще бъде значително по-лесно за хората, които имат ПИК или електронен подпис. Тогава всички доходи от трудов договор, както и хонорарите и възнагражденията по граждански договори, ще бъдат предварително попълнени от НАП в данъчните декларации на гражданите и те ще имат възможност да ги прегледат, коригират и допълнят при нужда. „Отчитаме успешна данъчна кампания 2019 г. Благодаря на колегите в НАП за професионализма и очаквано добрия резултат. Виждаме ясна тенденция на ръст на електронното деклариране и плащане, ще продължим да работим за усъвършенстване на електронните услуги“, каза в края на кампанията директорът на „Обслужване“ в НАП Боряна Георгиева.", "date": "2019.04.30", "title": "Приключи данъчната кампания на НАП. Над 50% от декларациите подадени онлайн"}
{"url": "https://www.24chasa.bg/novini/article/7428285", "text": "Вертолети и самолети от състава на ВВС ще изпълняват полети с прелитане на малка височина над София по повод подготовката и провеждането на военния парад на 6 май, съобщиха от пресцентъра на министерството на отбраната. Във връзка с подготовката и провеждането на военния парад по случай честването на Деня на храбростта и празника на Българската армия, от 1 до 6 май 2019 г. вертолети и самолети от състава на Военновъздушните сили ще изпълнят полети с прелитане на малка височина над град София, площад „Княз Александър I“, на дати и времеви прозорци, както следва: - На 1 май 2019 г. с прелитане над площад „Княз Александър I“ от 09.30 ч. до 10.20 ч. за изпълнение на съвместни тренировъчни полети; - На 2 май 2019 г. с прелитане над площад „Княз Александър I“ от 09.50 ч. до 11.00 ч. и от 14.50 ч. до 15.40 ч. за изпълнение на съвместни тренировъчни полети; - На 3 май 2019 г. с прелитане над площад „Княз Александър I“ от 10.00 ч. до 11.00 ч., за участие в генералната репетиция за парада, с резервен времеви прозорец от 14:50 до 15:40 ч. За резервен ден за провеждане на съвместни тренировъчни полети с прелитане над площад „Княз Александър I“ е определен 4 май 2019 г. във времеви прозорци от 09:50 часа до 11:00 часа и от 14:50 часа до 15:40 часа; В Деня на Храбростта и празник на Българската армия, на 6 май 2018 г. вертолети и самолети на българските ВВС ще прелетят над площад „Княз Александър I“ в София от 10.00 ч. до 11.00 ч. за участие във военния парад.", "date": "2019.04.30", "title": "Обявиха часовете, в които военни самолети и вертолети ще летят над София"}
{"url": "https://www.24chasa.bg/novini/article/7428287", "text": "Пожар е избухнал вчера вечерта в АЕЦ Ровно в Западна Украйна и е довел до спиране на един от нейните реактори, обявиха днес украинските власти, уверявайки, че нивото на радиация не се е повишило, предаде Франс прес, цитирана от БТА.  Пожарът в АЕЦ, разположена на около 300 км от Киев, бил овладян за един час. Той избухнал в електрически трансформатор и е задействал системата за защита на реакторите. Трети реактор после е бил спрян, каза говорителка на украинската агенция за атомна енергия Енергоатом. \"Нивото на радиация не се е увеличавало\", допълни говорителката. Започнало е разследване за причините за пожара. Според международната класификация на инцидентите в атомни централи, случилото се в АЕЦ Ровно е от нулева степен, се казва в изявление на Енергоатом. АЕЦ Ровно има четири реактора. Днес Трети реактор продължава да не работи заради подмяната на подпалилия се вчера електрически трансформатор. В Украйна има четири действащи АЕЦ с общо 15 реактора. Те доставят около 50 процента от електричеството на страната. През 1986 г. в Украйна стана най-голямата ядрена катастрофа в историята на ядрената енергетика. Тогава при тест се взриви един от реакторите на АЕЦ Чернобил.", "date": "2019.04.30", "title": "Пожар избухна в атомна централа в Украйна"}
{"url": "https://www.24chasa.bg/novini/article/7428324", "text": "Руски учени изложиха хипотеза за съществуването на живот на Венера след изучаване на панорамни изображения на повърхността на планетата, съобщава 24СМИ, цитиран от БГНЕС. За разкритието разказа Новосибирският държавен университет на своя уебсайт. Екип от учени от Института за космически изследвания към Руската академия на науките и други учреждения повторно са обработили изображения, получени още през 1975-1982 г. от съветски апарати. На изображенията са забелязани \"бавно движещи се обекти със стабилна структура\". Авторите на изследването заявяват, че са открили обекти, подобни на гъби, скорпион и гущер, като „животните“ върху изображенията са се движели. Откриването на извънземен живот ще бъде шок за цялото човешко масово съзнание\", казва един от авторите на изследването, Валери Снитников. Руските учени са решили да обединят усилията си с американските си колеги, за да създадат мисията \"Венера-Д\". Те възнамеряват да проучат подробно атмосферата на Венера и възможността за съществуването на бактериален живот на планетата.", "date": "2019.04.30", "title": "Руски учени: На Венера има гъби и гущери"}
{"url": "https://www.24chasa.bg/novini/article/7426287", "text": "Италия е страната на петте мафии (Коза ностра, Ндрангета, Камора, Санта корона унита, Стида) и въпреки това през последните години убийствата и повечето видове престъпност спадат непрекъснато. Нещо повече - те са много по-малко, сравнени с престъпленията в други европейски държави. Увеличават се единствено престъпленията със сексуален характер. Това показват най-новите европейски статистики, представени от италианската полиция преди дни. А според тях в България се падат много повече убийства на глава от населението, отколкото на Ботуша. В родината ни e регистриранo по 1,1 убийство на всеки 100 000 души, докато на Апенините се пада по 0,7, което нарежда Италия на последните места в Европейския съюз. Борбата с организираната престъпност в Италия явно е дала положителни резултати, тъй като тенденцията за непрекъснат спад в убийствата е постоянна през последните 25 г. – става въпрос за намаление от 80 на сто. Какво е положението в Европа? които са черни шампиони в това отношение за миналата година. В Латвия се падат по 5,5 убийства на всеки 100 хил. жители, в Литва - 4,9, а в Естония – 2,5. Веднага след това се нареждат Белгия, Унгария, Финландия. България е десета със своите 1,1 на всеки 100 хил. жители. Италия е на 23-о място в черната класация. По-малко са убийствата в Португалия, Испания, Чешката република, Австрия. тъй като там са регистрирани само по 0,5 убийства на всеки 100 000 души. Дори Неапол, известен с килърите на мотори от местната Камора, е отбелязал огромен спад в убийствата от 40 на сто през миналата година спрямо предходната. Черните хроники на италианските вестници преливат всеки ден от случаи на всякакъв вид престъпност, което кара мнозина да излизат със страх на улицата. Статистиката обаче е категорична - В непрекъснат възход са единствено престъпленията със сексуален характер. Въпреки полемиките около приетия наскоро нов закон, позволяващ на италианците самозащита с оръжие при нападение вкъщи, от това право са се възползвали едва 5 на сто от законните собственици на пистолети и пушки. Останалите, които са убили, са използвали ножове или други подръчни кухненски материали. Интересно изследване публикува римският университет “Сапиенца” - според него в областите, в които е най-висок процентът на законните притежатели на оръжие, се стреля най-малко по ближния. Така твърди проф. Паоло де Нардис, координатор на изследването. С други думи, италианецът, израснал с карабината на баща си, закачена в гардероба, има по-малък шанс да се превърне в потенциален убиец. Защо? “Защото изучаването на механизмите за сигурност, обединени с вниманието и със съзнанието при боравенето с оръжие, се конкретизира в истинска култура за сигурност”, обяснява експертът.  Какво показват данните? Въпреки че от 2007 до 2017 г. италианците са купили много повече револвери и пушки - от 110 хиляди на 140 хиляди, броят на жертвите е спаднал от 632 на 357. Противно на тази тенденция обаче Брюксел се движи точно в обратната посока - преди 2 г. Европарламентът прокара директива, която ограничава силно продажбата на оръжие с презумпцията, че колкото по-малко “Калашников” се продават по магазините, толкова по-малко тероризъм ще има в Европа. А за всички е ясно, че фанатично настроените ислямисти не пазаруват автомати в магазините. За Италия това означава удар по икономиката ѝ, тъй като производството на оръжие съставлява 0,5% от нейния БВП, което значи 7 млрд. евро годишно. тук се наблюдава огромен завой. Ако през 90-те години на миналия век се падаха по 5-има мъже на всяка убита италианка, тъй като ставаше въпрос предимно за жертви на организираната престъпност, то сега това съотношение е 2-ма мъже на всяка жена. Това означава, че се увеличават непрекъснато жертвите на домашното насилие. В 44 на сто от случаите на убийства на жени те са станали жертви на “любимите” си. Пак през 90-те години – 33 на сто от убитите по онова време са били жертви на мафията, докато в периода 2013-2017 г. този процент е 9. Общо 138 са убийствата и опитите за убийства в България през 2018 г., показва статистиката на МВР. 92 са довършените убийства. 88 от най-тежките престъпления са разкрити, или 95,7% от всички. През 2017 г. са били 95. Неразкрити остават например двата поръчкови разстрела - на бизнесмена Петър Христов от януари 2018 г. и на данъчния шеф Иво Стаменов - прострелян на 17 декември 2017 г., но починал в първите дни на 2018-а. Най-много довършени умишлени убийства за последната отчетна година има в София-град – 11. Следват София о-бласт – 7, Пловдив – 6, Бургас, Велико Търново, Русе и Сливен – по 5. При опитите за умишлено убийство обаче има увеличение с 48% спрямо 2017 г. За първите 2 месеца на 2019 г. са регистрирани 8 убийства и всички са разкрити, сочи анализът на МВР. На 100 хил. души се падат по 0,11 убийства. ", "date": "2019.04.30", "title": "Мафия ли? В Италия убиват по-малко, отколкото в България"}
{"url": "https://www.24chasa.bg/novini/article/7428364", "text": "Министерството на финансите въвежда допълнителни реквизити върху образеца на бандерол за пури и пурети, съобщава пресцентъра на ведомството, цитиран от БТА. Съгласно измененията на чл. 64, ал. 5 от Закона за акцизите и данъчните складове, които влизат в сила от 20 май, върху бандерола на пури и пурети се обозначава и продажната цена, а върху бандерола, предназначен за потребителска опаковка на ръчно свити пури се посочва и цената на единична бройка, пише в съобщението.", "date": "2019.04.30", "title": "Върху бандерола на пури и пурети вече ще пишат и цената"}
{"url": "https://www.24chasa.bg/novini/article/7428381", "text": "Терористичната групировка \"Ислямска държава\" е много отслабена от неотдавнашните поражения, но не е напълно елиминирана. Това подчерта днес иракският премиер Адел Абдел Махди на пресконференция с германския канцлер Ангела Меркел в Берлин, предаде Франс прес, цитирана от БТА.  \"ИД не е напълно изчезнала, но понесе болезнени удари, каза премиерът. \"Трябва да си припомним, че тя контролираше големи територии преди година и половина, а сега нейният лидер Ал Багдади се появява на едно изолирано и неизвестно място\", допълни Махди ден след разпространението на нов видеозапис на лидера на ИД. Терористичната група разпространи този запис след малко повече от месец след падането на самопровъзгласилия се халифат на ислямистите. Според американския център SITE за наблюдение на екстремистката активност онлайн и според иракския експерт по ислямисткия тероризъм Хишам Хашеми човекът, видян на новото видео, е наистина лидерът на ИД. На записа Абу Бакр Ал Багдади не е сред свои поддръжници, както беше във видеото, в което се появи за първи път в Мосул, припомни днес иракският премиер. Той визираше видеото отпреди пет години, в което Ал Багдади провъзгласи в Мосул създаването на халифат на ИД. Иракският премиер предупреди, че ИД си остава една голяма и разпростряла се международна организация, която ще се опита да възвърне доверието на бойците си и да извършва нови атентати, като тези в Шри Ланка на Великден. \"Това видео е допълнително доказателство, че трябва да работим заедно, за да победим остатъците от Даеш /ИД/\", каза Махди. Той допълни, че никой в Ирак не \"се ръководи от принципа, че ИД е изчезнала, а напротив, трябва да обмисляме още известно време как да я елиминираме окончателно\".", "date": "2019.04.30", "title": "Иракският премиер: \"Ислямска държава\" е отслабена, но не е елиминирана"}
{"url": "https://www.24chasa.bg/novini/article/7428472", "text": "164 са населените места у нас са без нито един постоянен жител. С един жител в страната са точно 72 села. По двама души население има в 65 населени места, а по трима - в 48 села, предаде  Най-много села без население и с едноцифрен брой жители има в област Габрово. Най-голямото българско село е Лозен близо до София. Там живеят 6188 души. С това население се оказва, че Лозен е по-голямо от 145 града, или от повече от половината градове в страната. Освен че е най-голямото село в България, то е и едно от най-новите. Създадено е преди 64 години със сливането на селата Горни Лозен и Долни Лозен. На другия полюс е село Спанци, където жителите се броят на пръстите на едната ръка. Селото е много близо до Севлиево и Габрово, но младите не се връщат. Там от години няма магазин, аптека и лекар. Хляб има два пъти в седмицата. Къщите са 20, но едва в четири има хора. А в Лозен животът кипи. В детската градина децата са над 200. Вече има и недостиг на места. Учениците пък са над 350. Растящото население носи предизвикапелства за местната власт. За миналата година родените бебета в Лозен са 87.", "date": "2019.04.30", "title": "Софийското село Лозен е по-голямо от 145\nбългарски града"}
{"url": "https://www.24chasa.bg/novini/article/7428220", "text": "Секънд хенд пазаруването привлича всички възрасти, но Милениалите и Бейби-Бумърите са най-много, а ръстът отчетен в последните години, е предизвикан от покупките на дамите на възраст между 18 и 37г. Увеличеното потребление на дрехи втора употреба в световен мащаб се дължи до голяма степен на напредъка в технологиите и възможността да се продава и препродава онлайн с качествено обслужване и добра визуализация на поръчваните стоки. Появиха се големи платформи за препродаване и модерни онлайн магазини, които промениха сектора и дадоха свобода на хората в избора и пазаруването на такива дрехи. “Наемането и преизползването ще се увеличава, тъй като потребителите продължават да искат да са различни и модерни, но тяхното отношение към притежанието и устойчивостта се променят“ се казва в статията за променящите се тенденции в търговията на дребно (Shoptalk x Robin Report on “75 Ways Retail Will Change in the Next Decade”. Устойчивостта се превръща от мода в необходимост и приоритет, като ръста на потребителите, предпочитащи брандове, които се съобразяват с екологията през последните 5 години е 15 пункта. (57% през 2013 до 72% през 2018). „Етичното пазаруване винаги се е асоциирало с лукс, заради ценовата разлика... Добрата новина е че живеем в златните години на пазаруването на дрехи втора употреба.“ Казва Elizabeth Sergan От Fast Company Втората употреба удовлетворява 2 от най-големите нужди на потребителите от Инстаграм поколението – непрекъснато да сменят стила си и да бъдат възприемани като екологично съзнателни. Препродаването стимулира ротацията, а не натрупването на дрехи и удовлетворява желанието на хората да намалят количеството на изхвърлените на боклука дрехи. Търговците на дребно се адаптират, тъй като потребителите все по-малко пазаруват с идеята да имат нещата за дълго, а по-скоро искат да ги използват докато им трябват. 40% от потребителите, според проучването организирано от TredUp, обмислят цената, на която могат да продадат продуктите след употребата им, още преди да са ги закупили. Това е почти 2 пъти повече отколкото преди 5г. Прогнозите са, че до 2028 г. продажбата на дрехи втора употреба ще превиши тази на нови дрехи с около 50%. Към момента пазарът за дрехи втора ръка в щатите възлиза на 24 милиарда долара, сравнено с 35 милиарда за новите. Втората употреба стремглаво взема пазарен дял от Бързата мода, като средния потребител на секънд хенд е заменил покупката на 8 нови артикула с такава на стари през последните 12 месеца. Това са средно 260$ от общия бюджет за дрехи (средния клиент на магазини втора употреба в Америка харчи по 32.52$ за артикул). Ако искат да се съобразят с развиващите се тенденции, големите брандове производители на нови дрехи ще трябва да си партнират със секънд хенд бизнеса или да предлагат свои решения, за да удовлетворят потребителското търсене. Според проучването, 60% от потребителите биха увеличили лоялността си към бранда, от който пазаруват, ако бъде въведена програма за рециклиране на непотребните вече дрехи. Близо 9 от 10 от големите ритейлъри на дрехи обмислят варианти за навлизане в бизнеса с употребявани дрехи до 2020. Ускоряващата се криза със замърсяването от текстила принуждава модния бизнес да се обърне към принципите на кръговата икономика и да промени модела си на работа. Най-лесният начин е увеличаването на средното време за употреба на една дреха, тъй като този показател е паднал на половина за последните десетина години. Ако тенденцията не бъде променена, 25% от водородния отпечатък до 2050 г. ще се пада на текстилната индустрия. Източник: https://www.thredup.com/resale", "date": "2019.04.30", "title": "До 10 г. употребяваните дрехи в Америка ще задминат по продажби новите"}
{"url": "https://www.24chasa.bg/novini/article/7428056", "text": "Шофьор с 3,20 промила алкохол се преобърна с колата си край Севлиево по празниците, съобщи ОДМВР - Габрово. В неделя сутринта около 8.55 ч в полицейското управление бил получен сигнал за преобърнат автомобил на пътя между Севлиево и село Сенник. Дошлите на място полицаи установили, че водачът е изгубил контрол над колата и така е предизвикал инцидента. При проверка за алкохол дрегерът заковал на 3,20 промила, но 42-годишният шофьор отказал да даде кръвна проба. По случая е образувано бързо производство за престъпление по чл. 343Б, ал.1 от Наказателния кодекс.", "date": "2019.04.30", "title": "Шофьор с 3.20 промила алкохол\nкатастрофира край Севлиево"}
{"url": "https://www.24chasa.bg/novini/article/7428202", "text": "Социологическо проучване, публикувано днес във Франция, показва, че повечето французи искат катедралата \"Нотр Дам\" да бъде възстановена по абсолютно същия начин, както е изглеждала преди пожара, разрушил покрива и стреловидната й кула, съобщи ДПА, цитирана от БТА.  Около 54 процента от запитаните в сондажа на института \"Югав\", направен за телевизия Се Нюз и уебсайта \"Хъфпост\" казват, че искат идентична реконструкция. Само 25 на сто подкрепят идеята за промяна на външния вид на парижката катедрала, а 21 процента нямат предпочитания. Президентът Еманюел Макрон обяви международен конкурс и заяви, че стреловидната кула може да бъде заменена със \"съвременна архитектурна\" конструкция. Тази 91-метрова кула е била добавена към катедралата през 19 век на мястото на средновековна кула, разрушена през 18 век. Националното събрание на Франция ще обсъди на 10 май законопроект за реставрацията на \"Нотр Дам\", съобщи радио \"Франс енфо\", цитирано от ТАСС.", "date": "2019.04.30", "title": "Повечето французи искат \"Нотр Дам\" да бъде реставрирана в същия вид,  в който е била преди пожара"}
{"url": "https://www.24chasa.bg/novini/article/7428205", "text": "Алпинисти от индийската армия твърдят, че по време на експедиция в Непал са открили в снега загадъчни следи от големи стъпала, за които смятат, че принадлежат на митичния звяр Йети, предаде Ройтерс, цитирана от БТА.  Масово считан от научната общност за мит, страховитият Снежен човек е част от непалския фолклор. Местните вярват, че загадъчното чудовище живее високо в покритите със сняг Хималаи. В туит, придружен от снимки, от армията казват, че са забелязали отпечатъците от стъпки с размери 81 на 38 сантиметра край лагер в близост до връх Макалу на 9 април. \"За първи път екип от алпинисти от индийската армия по време на експедиция откри загадъчни отпечатъци от стъпки, оставени от митичния звяр Йети\", гласи туитът. Съобщението в социалната мрежа не дава обяснение как митичен звяр може да остави диря. Разположен на границата между Непал и Китай, Макалу е един от най-високите върхове в света. Историите за дивото космато чудовище, бродещо из Хималаите, пленяват въображението на катерачите в Непал от 20-те години на миналия век. Сред търсачите на митичното създание е и първият покорител на Еверест сър Едмънд Хилари, припомня агенцията. През 2008 г. след завръщането си от планина в западната част на Непал японски алпинисти съобщават, че са попаднали на отпечатъци от стъпки на Йети. И въпреки че носят солидно фотографско оборудване, японците не успяват да видят, нито да снимат легендарния звяр. Науката не разполага с убедителни доказателства за съществуването на Йети. През 2017 г. група от международни учени стигна до заключението, че отпечатъците от стъпки из хималайския регион, за които се смята, че са оставени от митичния Снежен човек, всъщност са мечешки.", "date": "2019.04.30", "title": "Алпинисти от индийската армия смятат, че са открили отпечатъци от стъпки на Йети"}
{"url": "https://www.24chasa.bg/novini/article/7427946", "text": "Министерството на външните работи повиши нивото на риск за пътуване в Шри Ланка като предупреждава българските граждани да не предприемат пътувания до тази страна, както и във вътрешността й, освен в случаи на крайна необходимост. По информация на посолството ни в Делхи, независимо от тенденциите за постепенно нормализиране на ситуацията в Шри Ланка, прогнозите са този процес да отнеме значително време. Не е изключена и възможността терористични групи да се опитат да извършат нови бомбени атаки. Препоръчително е сънародниците ни в Шри Ланка да избягват места, в които се провеждат религиозни прояви, да проявяват предпазливост, ако са в близост до големи събирания на хора, протести или демонстрации, както и да следят информацията за актуалната обстановка в страната. При необходимост или при извънредна ситуация българските граждани могат да се свържат с посолството на Република България в Делхи на тел.: + 91 11 26115549; +91 11 26115550 , тел. в извън работно време: + 91 9910999498. Сигнали и молби за съдействие се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2019.04.30", "title": "Външно повиши нивото на риск за пътуване до Шри Ланка"}
{"url": "https://www.24chasa.bg/novini/article/7427993", "text": "От 22.00 часа на 01.05.2019 г. до приключване на мероприятията на 06.05.2019 г. на всички паркинги на пл. „Княз Александър I “. От 22.00 часа на 02.05.2019 г. до приключване на мероприятието на 05.05.2019 г. на северозападната дъга на пл. „Св. Ал. Невски“ между ул. „11-ти август“ и ул. „Оборище“, зад храм „Св. София“. От 08.00 часа на 04.05.2019 г. до приключване на мероприятията на 06.05.2019 г.: - на пл. „Николай Гяуров“; - на паркинга на моста пред Националния стадион „Васил Левски“; - на ул. „Ген. Гурко“ между бул. „Евлоги и Христо Георгиеви“ и бул. „Васил Левски“; - при сектор Г на Националния стадион „Васил Левски“. От 12.00 часа на 04.05.2019 г. до приключване на мероприятията на 06.05.2019 г.: - ул. „Славянска“ между ул. „Г. С. Раковски“ и площада пред Народен театър „Иван Вазов“; - ул. „Иван Вазов“ между ул. „Г. С. Раковски“ и площада пред Народен театър „Иван Вазов“; - ул. „Г. Бенковски“ между бул. „Цар Освободител“ и ул. „Иван Вазов“. От 22.00 часа на 04.05.2019 г. до приключване на мероприятията на 07.05.2019 г. на: - пл. „Св. Александър Невски“; - ул. „Оборище” между ул. „Г.С. Раковски” и бул. „Васил Левски” и да се закрият базарите за художествени изделия; - ул. „11-ти август” между бул. „Кн. Ал. Дондуков” и пл. „Св. Ал. Невски”; - ул. „15-ти ноември” между бул. „Цар Освободител” и пл. „Св. Ал. Невски”; - ул. „Врабча“ между ул. „Г. С. Раковски“ и бул. „Васил Левски“; - ул. „Московска” между бул. „Васил Левски” и бариерата на британското посолство; - ул. „Дунав“ между бул. „Кн. Ал. Дондуков“ и пл. „Св. Александър Невски“; - бул. „Кн. Александър Дондуков“ между бул. „Васил Левски“ и пл. „Независимост“; - ул. „Съборна“ между пл. „Св. Неделя“ и ул. „Кн. Александър I“; - ул. „Дякон Игнатий“ между бул. „Цар Освободител“ и ул. „Ген. Гурко“; - ул. „Кн. Александър I“ между бул. „Цар Освободител“ и ул. „Ген. Гурко“; - ул. „Аксаков“ между ул. „Г. С. Раковски“ и ул. „Дякон Игнатий“; - ул. „Будапеща“ в частта пред „Арена ди Сердика“; - ул. „Париж“ между бул. „Кн. Ал. Дондуков“ и ул. „Московска“. От 22.00 часа на 05.05.2019 г. до приключване на мероприятието на 06.05.2019 г. на: - ул. „8-ма“, ж.к. „Враждебна“, от бул. „Владимир Вазов“ до Летище София; - на паркинга на София хотел Балкан; - на ул. „Кн. Борис I“ между бул. „Тодор Александров“ и ул. „Екзарх Йосиф“; - на ул. „Триадица“ между ул. „Сердика“ и бул. „Кн. Мария Луиза“. - бул. „Кн. Мария Луиза“ между бул. „Кн. Ал. Дондуков“ и ул. „Триадица“; - ул. „Екзарх Йосиф“ между „бул. „Кн. Мария Луиза“ и ул. „Кн. Борис I“. Забранява се влизането в двете посоки на пътни превозни средства: От 00.00 часа на 03.05.2019 г. до приключване на мероприятията на 06.05.2019 г. по бул. „Цар Освободител“ между ул. „Г. С. Раковски“ и пл. „Независимост“. От 08.00 часа на 03.05.2019 г. до приключване на мероприятията на 05.05.2019 г. по ул. „Оборище“ между ул. „Г. С. Раковски“ и ул. „11-ти август“. Забранява се влизането на пътни превозни средства в двете посоки , само при необходимост и по преценка на отдел „Пътна полиция“ при СДВР, както следва: От 10.00 часа на 05.05.2019 г. до приключване на мероприятията на 07.05.2019 г.: - по бул. „Кн. Ал. Дондуков“ между бул. „Васил Левски“ и пл. „Независимост“; - по ул. „11-ти август” между бул. „Кн. Ал. Дондуков” и пл. „Св. Ал. Невски”; - по ул. „Врабча“ между ул. „Г.С.Раковски“ и бул. „Васил Левски“; - по ул. „Московска” между бул. „Васил Левски” и бариерата на британското посолство; - по ул. „Дунав“ между Бул. „Кн. Ал. Дондуков“ и пл. „Св. Александър Невски“; - по ул. „Париж“ между бул. „Кн. Ал. Дондуков“ и ул. „Московска“; - по ул. „Будапеща“ , в частта пред „Арена ди Сердика“; - по ул. „Оборище“ между ул. „Г. С. Раковски“ и бул. „Васил Левски“; - по ул. „15-ти ноември” между бул. „Цар Освободител” и пл. „Св. Ал. Невски”. От 07.00 часа до приключване на мероприятията на 05.05.2019 г. и от 12.00 часа до приключване на мероприятията на 06.05.2019 г. по: - ул. „Кн. Александър I“ между ул. „Ген Гурко“ и бул. „Цар Освободител“; - ул. „Аксаков” между ул. „Г.С.Раковски” и ул. „Дякон Игнатий”; - ул. „Г. Бенковски” между ул. „Иван Вазов” и бул. „Цар Освободител”; - ул. „Леге” между ул. „Съборна” и бул. „Цар Освободител”; - ул. „Дякон Игнатий“ между ул. „Аксаков“ и бул. „Цар Освободител“; От 12.00 часа на 05.05.2019 г. до приключване на мероприятията на 06.05.2019 г. по бул. „Цар Освободител“ между ул. „Г. С. Раковски“ и бул. „Васил Левски“. От 12.00 часа до приключване на мероприятията на 06.05.2019 г. по: - бул. „Кн. Мария Луиза“ между бул. „Александър Стамболийски“ и ул. „Екзарх Йосиф“, с изключение на колите на масов градски транспорт; - бул. „Тодор Александров“ между бул. „Христо Ботев“ и бул. „Кн. Мария Луиза“; - ул. „Кн. Борис I“ между бул. „Тодор Александров“ и ул. „Екзарх Йосиф“; - ул. „Екзарх Йосиф“ между „бул. „Кн. Мария Луиза“ и ул. „Княз Борис I“; - ул. „Триадица“ между ул. „Сердика“ и бул. „Кн. М. Луиза“. От 00.00 часа на 03.05.2019 г. до 05.00 часа на 06.05.2019 г. нощните автобусни линини ще се движат по промени маршрути, както следва: N1 (в посока ж.к. Младост 4): от бул. „Тодор Александров” през пл. „Независимост”, по бул. „Княз Александър Дондуков”, надясно по бул. „Васил Левски” и по бул. „Цар Освободител” по маршрута двупосочно; За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I”; - с код 6457 „ул. Париж”; - с код 6456 „ул. 6-ти септември” N2 (в посока Студентски град): от бул. „Тодор Александров” през пл. „Независимост”, по бул. „Княз Александър Дондуков”, надясно по бул. “Васил Левски” и по маршрута двупосочно. За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I”; - с код 6457 „ ул. Париж”; - с код 6456 „ул. 6-ти септември”. N3 (в посока автостанция Изток): от бул. „Тодор Александров” през пл. „Независимост”, по бул. „Княз Александър Дондуков” и след кръстовището с бул. „Васил Левски” направо по маршрута до автостанция Изток двупосочно. За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I”; - с код 6457 „Ул. Париж”; - с код 6456 „Ул. 6-ти септември” - двупосочна с кодове 6439 и 6440 „Площад Св. Александър Невски”; - с код 1241 „Площад Паметник Левски”; - с код 2012 „Ул. Кракра” N4 (в посока ж.к. Дружба 2): от бул. „Тодор Александров” през пл. „Независимост”, по бул. „Княз Александър Дондуков”, надясно по бул. „Васил Левски” и наляво по бул. „Янко Сакъзов” по маршрута двупосочно. За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I”; - с код 6457 „Ул. Париж”; - с код 6456 „Ул. 6-ти септември” - двупосочна с кодове 6439 и 6440 „Площад Св. Александър Невски”. За маршрутите на автобусни линии №№ N1, N2, N3 и N4 се разкрива временна двупосочна спирка за прекачване на пътниците между 4-те линии на бул. „Княз Ал. Дондуков“ при ул. „Сердика“.", "date": "2019.04.30", "title": "Вижте каква ще е организация на движението по повод идването на папата"}
{"url": "https://www.24chasa.bg/novini/article/7427990", "text": "Близо 30 000 автомобила са проверили инспекторите на Националното толуправление в празничните дни - от 25 до 29 април, включително, за платена винетна такса, съобщиха от управлението към пътната агенция. Установени са 1400 нарушители, като повече от половината от тях са чужденци, предаде БТА. На нарушителите са наложени 1188 компенсаторни такси, от които 707 са на автомобили с чуждестранни регистрационни номера. Най-много компенсаторни такси са наложени на водачите на леки автомобили - 1119, като от тях 680 са на чужденци. Съставени са и 208 акта за установяване на административно нарушение. От 25 до 29 април, включително, са продадени 136 590 електронни винетки на обща стойност над 5,7 млн. лв. Най-много винетки са купени в първия почивен ден (26 април) - 38 432 за близо 1,6 млн. лв. От всичките продадени, 114 394 е-винетки са за леки автомобили, на стойност над 4,6 млн. лв., а съответно 22 196 е-винетки са купени за тежкотоварни превозни средства - за над 1 млн. лв. От 1 май 2019 г. колцентърът към Националното толуправление удължава работното си време. Хората ще могат да получават информация на номер 0700 10 876 всеки ден - от понеделник до неделя - от 8.00 до 20.00 часа.", "date": "2019.04.30", "title": "1400 нарушители засекли инспекторите на толконтрола в празничните дни, половината са чужденци"}
{"url": "https://www.24chasa.bg/novini/article/7428005", "text": "До дни започват ремонтните дейности за пълна промяна на шест улици в Добрич по проект „Реконструкция, благоустрояване на градската среда в Добрич“ по оперативната програма“Региони в растеж“. „Тези улици са сред важните за трафика на града, не са рехабилитирани повече от 30 години” – каза кметът Йордан Йорданов. Проектът е на стойност 6,5 милиона лева - европейски средства и 15 % държавно съфинансиране. По улиците ще бъде положен нов асфалт, ще бъдат изградени нови тротоари, бордюри и осветление, което ще е с подземни кабели. Освен това се предвижда и благоустрояване на 5 междублокови пространствана които ще има нови детски площадки и спортни терени.Улиците са „Теменуга“, „Детелина“,“ Кирил и Методий“, „Георги Кирков“, „Стоян Михайловски“ и „Максим Горки“. Изпълнителите на проекта вече са подписали договори. Общата дължина на улиците е 4 092 метра. Според кмета , ремонтите трябва да завършат до 10-15 август.. По сто календдарни дни ще продължат строително-ремонтните дейностти на три от улиците - “Теменуга“, „Георги.Кирков“ и „Кирил и Методий“ и по 89 дни за останалите три.", "date": "2019.04.30", "title": "В Добрич започва мащабен ремонт на 6 улици"}
{"url": "https://www.24chasa.bg/novini/article/7428022", "text": "На 25 април 2019 година в ДНСК е получена писмена жалба от фирма „Артекс – Златен век“ ООД срещу заповедта за спиране на строежа им, адресирана чрез ДНСК до Софийски административен съд – София град, съобщиха от пресцентъра на ДНСК. Предстои жалбата на фирмата да бъде изпратена по законоустановения ред в административния съд.", "date": "2019.04.30", "title": "ДНСК: \"Артекс\" обжалва спирането на строежа на сградата „Златен век“"}
{"url": "https://www.24chasa.bg/novini/article/7428031", "text": "Бившият управител на болницата в Дупница Росен Тимчев застава пред съда за сключени неизгодни сделки, от които здравното заведение е било ощетено. Окръжна прокуратура Кюстендил внесе в съда обвинителен акт срещу бившия вече шеф на МБАЛ \"Св. Иван Рилски\". Той сключил договор за фирмена дебитна карта на болницата. Отговорникът за банковите преводи обаче установил, че от сметката липсват пари. От банката обяснили, че това движение на парични средства е от издадената дебитна карта на управителя. Той извършил незаконни транзакции в своя полза за сметка на парите на болницата. Сред тях били покупки от ПОС терминал в чужбина и страната, заплатени нощувки и покупки в чужбина за 2037 лева. Освен това започнал да взема пари от касата и от регистратурата с разходни ордери под формата на служебни аванси. Сумите не били заведени в касовата книга, липсвали фактури, вносни бележки или фискални бонове. Общо получените служебни аванси от март до ноември 2016 г. е 18 043 лева, твърди прокуратурата. Тинчев сключил и договор с мобилен оператор, въпреки че болницата имала действащ с друг оператор, подписан от самия него по-рано. Като бонус, шефът получил 9 мобилни телефона. Седмица по-късно пожелал да ги върне в магазина. Обяснили му, че срещу телефоните не могат да бъдат дадени пари, но със съдействието на служител, били продадени на трети лица. Така Тинчев с приемо-предавателен протокол получил 5000 лв., които не внесъл в служебната сметка. От това болницата била ощетена с 25 080 лв. Прокуратурата открила и други нарушения. В болницата имало отделение по хемодиализа, което поради ремонт трябвало временно да се затвори. Там имало три апарата за хемодиализа и водоочистваща система. Тимчев сключил договор за бартер с търговско дружество с лимит до 12 000 лева. Стоките, които МБАЛ следвало до достави са били употребявани диализни апарати, а от своя страна фирмата трябвало да почисти улуци и да ремонтира покрива на хирургичен блок. В същото време болницата в Троян искала да подмени на апарати за хемодиализа и купила от дупнишката болница два такива да общо 10 080 лв. Цената била изгодна за купувача, защото един рециклиран апарат струвал около 15 000 лева. Тази сделка пък довела до необходимостта за закупуване на нови апарати за по-висока цена.", "date": "2019.04.30", "title": "Дават на съд бивш шеф на болницата в Дупница"}
{"url": "https://www.24chasa.bg/novini/article/7428035", "text": "Лек автомобил се е преобърнал на пътя между столичните квартали „Драгалевци” и „Бояна”. Катастрофата е станала преди минути, съобщи зрител на NOVA. На място има пожарна и линейка. Образувало се е задръстване.                                                                                                                                                                                                                                                                                                                        ", "date": "2019.04.30", "title": "Лек автомобил се преобърна на пътя между Драгалевци и Бояна"}
{"url": "https://www.24chasa.bg/novini/article/7428039", "text": "Багери влизат скоро в ромското гето в кв. \"Победа\" в Бургас, за да събарят незаконни къщи. Над 30 били планиране за бутане, съобщи кметът Димитър Николов. Къщите са вдигнати без никакви строителни разрешения. \"Не искаме да известяваме акциите, защото се съсредоточава ненужно обществено внимание, брожения, недоволство. Имаме локални съпротивления от самите собственици на незаконните постройки, но благодарение на доброто ни сътрудничество с органите на МВР, се справяме. Задвижили сме машината. В същото време идентифицираме нови и спазваме много стриктно реда. Нашата цел е да сме на страната на закона и провеждаме такава политика\", заяви Николов. И добави, че ромите, на които ВиК спря водата преди време, започнали вече да се издължават. Заради тях през март общината си навлече гнева на германския депутат от зелените Ромео Франц, който й поиска обяснение за ситуацията по сигнал от правозащитни организации.", "date": "2019.04.30", "title": "Пускат багери в ромското гето на Бургас"}
{"url": "https://www.24chasa.bg/novini/article/7428027", "text": "В навечерието на Възкресение Христово дует \"Ритон\" предприе благотворителна инициатива за събиране на средства за дострояване на нов храм в град Банкя.  \"Денят неслучайно е наречен от хората Велик. Но не само на Великден трябва да бъдем добри и смирени, велики трябва да бъдат и помислите ни, и делата ни и в останалите дни, и през целия ни живот... Защото само доброто ражда добро!\", казват \"Ритон\". Звездният дует се е срещнал с кмета на Община Банкя - Рангел Марков, миналата седмица. Тогава решава да се включи към благотворителна инициатива за набиране на средства за дострояването на новия храм \"Свети Лазар\" в курортното градче. \"Храмът се строи седма година и недостигат средствата да бъде завършен. Наскоро имахме среща с кмета и ни се роди идеята да подпомогнем строежа на Божия дом чрез нашия концерт на 30 май в Зала 1 на НДК\", заяви Здравко Желязков. Как ще стане това? \"Ритон\" призовават всички свои почитатели, които ще присъстват на спектакъла \"Чакаме ви с любов\" и които смятат да изразят уважението си към звездите чрез букети и кошници с цветя, вместо да инвестират средствата си в ароматните дарове, да ги вложат във Вярата, в Благородството и в Храма, който ще остане за поколенията. \"Ценим безмерно уважението, което почитателите ни демонстрират към нас, когато отрупат сцената с цветя след спускането на завесите. Цветята са прекрасни, но след дни умират. Уважението може да бъде демонстрирано и с благотворителен жест. По този начин парите им няма да \"умрат\" с цветята, а ще продължат да \"живеят\" години и десетилетия наред. Защото няма нищо по-благородно от това да участваш в построяването на един храм. Нека оставим добър завет за следващите поколения и жителите на Банкя\", призова още Здравко. \"Ритон\" вече имат опит, и то успешен, с инициативата живот вместо цветя. През 2015 г. на промоцията на албума им \"Пътя към твоето сърце\", те помолиха гостите си да не носят цветя, а да участват по своя преценка в кампанията \"Да оставим следи\" на сдружение \"Кауза\", с която поставиха нейното начало. Целта бе закупуването на първата в България педиатрична линейка с транспортен кувьоз, която вече е факт. По време на концерта на 30 май, от двете страни на сцената в Зала 1 на НДК ще бъдат поставени кутии, в които всеки ще може да даде своя принос за довършването на новия храм в града.", "date": "2019.04.30", "title": "Дует \"Ритон\" подпомага с дарения новия храм в Банкя"}
{"url": "https://www.24chasa.bg/novini/article/7428045", "text": "По информация на посолството на България в Атина за 1 май 2019 г. в Гърция е обявена 24-часова транспортна стачка, която ще засегне автобусния, тролейбусния, градския електрически железопътен транспорт, както и движението на метрото, на корабите и на фериботите, информират от Външно министерство.  Шофьорите на тролейбуси, градски и крайградски автобуси, както и на градския електрически железопътен транспорт, който обслужва Атина и Пиеря, ще стачкуват през целия работен ден. Водачите в метрото ще стачкуват от 9:00 часа до края на работното време, а на кораби и фериботи – от 00:00 до 24:00 ч. Трамваите, такситата и междуградските автобуси, както и другият масов транспорт, ще се движат съгласно разписанията. За допълнителна, по-подробна информация българските граждани могат да се обръщат към посолството в Атина на телефони: 0030 2106748105 и 0030 6937096220. Пътуващите могат да се свързват и с бреговата охрана в Гърция и туристическите компании, чиито услуги са използвани при резервациите.", "date": "2019.04.30", "title": "24-часова транспортна стачка е обявена в Гърция на 1 май"}
{"url": "https://www.24chasa.bg/novini/article/7428049", "text": "Кметът Йорданка Фандъкова носи отговорност за пейките за 10 000 лева. Това заяви лидерът на БСП - София и председател на групата на социалистите в СОС Калоян Паргов по повод разкритието в медиите днес за безумно скъпата мебелировка в централната градска част. \"Генезисът на този проблем е в самия проект, коментира той. - Параметрите са заложени преди 3 години като изисквания. И не приемам Столична община и кметът Йорданка Фандъкова да се крият зад изпълнителите \"Джи Пи Груп\" и \"ПСТ Груп\", които трябва да отговорят на тези условия\". Калоян Паргов поиска публично обяснение от Йорданка Фандъкова и нейния екип, които са възложители на обществените поръчки. \"Всички сме свидетели на цялата сага около ремонта на улица \"Граф Игнатиев\" - изборът на плочките, начинът на подреждането им, цветът до перките на акули, надгробната плоча и за капак бюст-паметникът на премиера. Всичко това е един огромен абсурд и много голям провал на Столична община и лично на кмета Фандъкова\", заяви той. Според лидера на БСП - София очевидно силно завишените цени на отделните елементи от градската мебелировка са пореден пример за това как управляващите в Столична община пилеят парите на данъкоплатците. \"Гражданското общество е много чувствително на тази тема и с право. Затова трябва всички заедно да спрем това прахосване на средства, коментира той. - Само ще припомня, че преди време един заместник-кмет си тръгна заради 3-4 пъти завишена цена на един спирко-навес. Всички помним тази сага с Любомир Христов. Очевидно и сега трябва да има оставки в Столична община. И не виждам друг, освен Йорданка Фандъкова, който да може да поеме тази отговорност, макар че й остават само няколко месеца още на поста\". Калоян Паргов добави, че 10 000 лева струва на Столична община изграждането на едно място в детска градина. \"Толкова е разходът по разчет за осигуряване на всичко необходимо в една нова детска градина за отглеждането на едно дете в нея, обясни той. - И същата цена за една пейка на \"Граф Игнатиев\"?! Малко ми е трудно да ги приравня двете неща\". --", "date": "2019.04.30", "title": "Калоян Паргов: Фандъкова носи отговорност за пейките за 10 000 лв."}
{"url": "https://www.24chasa.bg/novini/article/7428057", "text": "Обградени от малки розови медузи, водолази любители от целия свят се гмуркат в дълбините на Червено море, за да се полюбуват на корали, които са застрашени от развитието на туризма в Египет, предаде Франс прес, цитирана от БТА. В морето край брега, където е разположен курортният град Хургада в източната чст на страната, риби клоуни, бодлоперки и риби от семейство Хетодонтиди плуват между коралите на десетина метра дълбочина. Снабдени с плавници и кислородни маски и придружени от професионални водолази, туристи, повечето от които европейци, се любуват на гледката. В Хургада, където край морето са построени хотели и търговски комплекси, цените са относително ниски, за да се привлекат възможно най-много туристи. \"Тук е по-евтино, отколкото в Карибския басейн\", отбеляза 29-годишен германски турист. Напоследък все повече чуждестранни туристи посещават Хургада. Туристическият поток в Египет рязко намаля след свалянето от власт на президента Хосни Мубарак през 2011 г. Броят на туристите спадна от 14,7 милиона през 2010 г. на 5,3 милиона през 2016 г., една година след като срещу руски самолет бе извършен атентат, причинил смъртта на 224 души в Шарм ел Шейх на брега на Червено море. В туристическия сектор настъпи относително подобрение от 2017 г. През 2018 г. приносът на туризма за брутния вътрешен продукт на страната се увеличи с 16,5 процента, достигайки най-високото си ниво от 2010 г. ", "date": "2019.04.30", "title": "Туризмът застрашава коралите в Червено море"}
{"url": "https://www.24chasa.bg/novini/article/7428062", "text": "Земетресение с магнитуд 4,2 разтърси гръцкия остров Лезбос, съобщи националната обсерватория в Атина, предаде агенция АНА, цитирана от БТА. Епицентърът на труса е локализиран северно от Лезбос, на дълбочина 17 километра. През последните 24 часа са регистрирани девет по-слаби труса в южната част на Лезбос, в района на големия трус от 2017 г., посочва агенцията.", "date": "2019.04.30", "title": "Земетресение с магнитуд 4,2 разтърси гръцкия остров Лезбос"}
{"url": "https://www.24chasa.bg/novini/article/7428070", "text": "Премиерът Бойко Борисов ще бъде на посещение във Варшава, утре, 1 май. Той ще участва в честването на 15-годишнината от присъединяването на Полша към Европейския съюз по покана на полския министър-председател Матеуш Моравецки. Честването в полската столица ще се отбележи със среща на високо равнище под надслов „Заедно за Европа“, в която ще участват лидерите на всички страни-членки, приети след 2004 година в ЕС, както и представител на ръководството на Европейската комисия. След заседанието се очаква лидерите да излязат с обща декларация за обединението на Европа.", "date": "2019.04.30", "title": "Борисов ще участва в честването на годишнина от присъединяването на Полша към ЕС"}
{"url": "https://www.24chasa.bg/novini/article/7428038", "text": "Училищен автобус е катастрофирал между Айтос и Карнобат, на разклона за село Чукарка. Няма тежко пострадали при инцидента. По непотвърдена  информация рейсът  се е ударил с лек автомобил и се е преобърнал.  От удара леката кола е ударила друга. В автобуса е имало три деца от село Чукарка, но те не са ранени сериозно. Едното е отведено в болница за изследвания. По неофициални данни децата са от 8 и 9 клас. \"Детето не е пострадало, по-скоро е уплашено. Най-важното е, че няма ранени  - нито от автобуса, нито от другата кола\", каза пред \"24 часа\" кметът на Айтос Васил Едрев. Той допълни, че трите деца учат в средищно училище \"Н. Вапцаров\" в Айтос и се извозват до домовете си с училищен автобус.   Катастрофата е станала точно когато рейсът е завивал към село Чукарка. От полицията тепърва ще уточняват какви са причините и кой е виновен за инцидента.", "date": "2019.04.30", "title": "Училищен автобус с 3 деца се обърна по пътя Айтос - Карнобат"}
{"url": "https://www.24chasa.bg/novini/article/7428085", "text": "От началото на 2019 г. Народното събрание е приело 43 закона, 60 решения и обръщение към българския народ по повод на 140-ата годишнина от Учредителното събрание, сочи справка за законодателната дейност на Народното събрание. Тя е подготвена от Дирекцията \"Пленарни заседания, парламентарен контрол и финални текстове\" и парламентарния пресцентър. За периода от 11 януари до 25 април т.г. в парламента са внесени 60 законопроекта, като 31 от тях са на народни представители. Постъпили са 58 проекта за решения, от тях 47 са от депутати. На тържествена сесия във Велико Търново беше прието Обръщение на 44-ото Народно събрание към българския народ по повод на 140-ата годишнина от Учредителното събрание и приемането на Търновската конституция. Сред приетите от Народното събрание нови закони са Закон за социалните услуги, Закон за защита на търговската тайна, Закон за преброяване на населението и жилищния фонд в Република България през 2021 г. и Закон за преброяване на земеделските стопанства в Република България през 2020 г. Парламентът е гласувал промени в Наказателния кодекс, в Кодекса за социално осигуряване, в Закона за лечебните заведения, в Избирателния кодекс и др. От началото на годината парламентът е имал 45 редовни пленарни заседания и едно извънредно заседание. Използваното време за осъществяване на контролната функция на парламента през шестата сесия на 44-то Народно събрание е 52 часа и 9 минути. Парламентарен контрол е провеждан в 15 пленарни заседания. В Народното събрание от 11 януари до 25 април т.г. са постъпили 454 въпроса и 19 питания. В този период са проведени 16 изслушвания на министри и разисквания по две питания. Членовете на правителството са отговорили на 428 въпроса и 16 питания. На най-много въпроси и питания са отговорили министърът на регионалното развитие и благоустройството Петя Аврамова - 134, министърът на финансите Владислав Горанов - 87, министърът на здравеопазването Кирил Ананиев - 47, министърът на земеделието, храните и горите Румен Порожанов - 21, министърът на околната среда и водите Нено Димов - 19, министърът на образованието и науката Красимир Вълчев - 18, министърът на културата Боил Банов и министърът на труда и социалната политика Бисер Петков - по 16, министърът на вътрешните работи Младен Маринов - 12, вицепремиерът по правосъдната реформа и министър на външните работи Екатерина Захариева - 10, и т.н. Най-много въпроси и питания са отправили народните представители Георги Гьоков - 68, Иван Валентинов Иванов - 48, Илиян Тимчев и Анелия Клисарова - по 44, Георги Йорданов - 43, Георги Михайлов - 41, Валентина Найденова - 38, Иван Ибришимов - 37, Георги Свиленски - 30, Любомир Бонев - 21, Надя Клисурска-Жекова - 17, и т.н. От ПГ \"БСП за България\" са внесли най-много въпроси и питания - 310 въпроса и 11 питания. От ПГ на ГЕРБ са отправили 96 въпроса и 8 питания, от ПГ \"Воля - българските родолюбци\" - 19 въпроса, от ПГ \"Обединени патриоти\" - 17 въпроса, и от ПГ на ДПС - 9 въпроса.", "date": "2019.04.30", "title": "От началото на годината парламентът е приел 43 закона"}
{"url": "https://www.24chasa.bg/novini/article/7427376", "text": "„За по-малко от 5 години подменихме 91% от движещите се автобуси в системата на градския транспорт в София. Това ще стане факт до средата на тази година с пускането на последните 60 съчленени автобуса на природен газ, които вече са в града и в момента се оборудват. Те трябва да тръгнат до края на месец юни”. Това заяви кметът на София Йорданка Фандъкова, която днес присъства на пускането на 22 нови газови автобуса, съобщава БГНЕС. „91% са автобусите с екологичен стандарт ЕВРО 6 и 4% са автобусите с нулеви емисии, това са първите електробуси. Очакваме още 15 електробуса“, отчете Фандъкова и подчерта, че освен обновяването на градския транспорт общината полага грижи за подобряване и на условията на работа на водачите в системата на градския транспорт. Тя припомни, че до този момент на годината заплатите им са били увеличени с 20%. Новите автобуси са нископодови, снабдени са с видеонаблюдение, климатик, механична рампа и система за накланяне на автобуса, което допълнително улеснява достъпа на трудноподвижни хора и майки с колички, има възможност за зареждане на мобилни телефони, подсигурена е и защита за шофьорите. От утре те ще се движат по линия 604, 113, 75 и 384. Стана ясно още, че фирмата доставчик разработва автобуси, които ще се движат с водородни частици, както и че наскоро са завършили тестовите изпитания на безпилотен автобус.", "date": "2019.04.30", "title": "Фандъкова: До средата на годината 91% от автобусите в София ще бъдат обновени (Снимки)"}
{"url": "https://www.24chasa.bg/novini/article/7427388", "text": "Председателят на парламентарната Комисия по културата и медиите Вежди Рашидов прие поканата и ще присъства в неделя - 5 май 2019 г. на първото слово на папа Франциск в София, съобщиха от пресцентъра на Комисията по културата и медиите. Часове след пристигането си в България Светият отец ще говори на площад „Атанас Буров“ в центъра на столицата пред представители на държавните власти, на дипломатическия корпус и на гражданското общество. Вежди Рашидов е бил на аудиенция при папа Франциск през май 2015 година. Първото си голямо международно признание като творец Вежди Рашидов получава от Ватикана през 1981 година за участието си в престижен международен конкурс в Равена, посветен на трилогията на Данте. Тогава той печели Голямата награда - Златен медал на Ватикана на името на Данте Алигиери, с творбата си „Вратата на Чистилището“. Високото отличие му е връчено лично от папа Йоан Павел II. В музейния фонд на Ватикана има още една творба на Рашидов – маската на Бетовен. Тя беше подарена на папа Бенедикт ХVI от българската делегация по време на аудиенцията през май 2010г.", "date": "2019.04.30", "title": "Вежди Рашидов ще присъства на първото слово на папа Франциск в София"}
{"url": "https://www.24chasa.bg/novini/article/7427386", "text": "Поради неизпълнение на основни договорни задължения от концесионерите, едностранно се прекратяват договорът за добив на пясъци и чакъли от от находище „Канарата“, договорът за добив на гнайси от находище „Кобилино“, участък „Нивата“, както и договорът за добив на скалнооблицовъчни материали от находище „Кирчево“. Това реши Министерският съвет на днешното си заседание. Находище „Канарата“ се намира на територията на община Баните, област Смолян. Концесионният договор е сключен на 12 април 2005 г. с дружество „Кандурови“ ООД, с. Баните. Концесионерът не е заплатил концесионно възнаграждение, липсват предоставен геоложки отчет, както и банкова гаранция за изпълнението на паричните задължения по концесионния договор. Находище „Кобилино“, участък „Нивата“ се намира на територията на община Ивайловград, област Хасково. През декември 2012 г. за него е сключен 35-годишен концесионен договор с „Риолит“ ЕООД, гр. Крумовград. Мярката за прекратяване на договора се налага поради неизпълнение от страна на концесионера на основни парични и непарични задължения - не е предоставена банкова гаранция, обезпечаваща изпълнението на всички задължения по концесионния договор; липсват и цялостни работни проекти за добив и първична преработка на подземните богатства, както и за ликвидация или консервация на миннодобивния обект и за рекултивация на засегнатите земи. „Риолит“ ЕООД дължи и концесионни плащания. При проявен инвеститорски интерес за добив, за находището ще бъде обявена нова процедура за предоставяне на концесия. Находище „Кирчево“ се намира на територията на община Угърчин, област Ловеч. Концесионният договор е сключен на 16 август 2007 г. с дружество „Седимент приват“ АД, гр. София. Концесионерът не е заплатил дължимото концесионно възнаграждение и не е предоставил банкови гаранции, обезпечаващи изпълнението на паричните задължения и на задълженията, свързани с опазване и възстановяване на околната среда. Не са представени и годишни работни проекти.", "date": "2019.04.30", "title": "Прекратяват се концесионните договори за находищата „Канарата“, „Кобилино“ и „Кирчево“"}
{"url": "https://www.24chasa.bg/novini/article/7427389", "text": "Жертва на побой е станал снощи по собствените му твърдения мъж от Солун в гръцката столица Атина, докато е вървял със сина си и съпругата си в района на площад \"Ексархия\", съобщи телевизия Скай и други гръцки медии, цитирани от БТА. Според показанията на мъжа пред полицията до него са се приближили младежи и са започнали да го обиждат заради блузата, която е имала емблема на Македония. Според други медии блузата на мъжа е била с надпис \"Македонски бойци\", но не се уточнява дали емблемата или надписът са имали отношение към Северна Македония, към гръцка Македония или към древната област и държава. След словесната агресия младежите са скъсали блузата на мъжа и са му нанесли удари. Той е започнал да вика за помощ, но никой не се е отзовал. Впоследствие нападателите са изчезнали в близките улици.", "date": "2019.04.30", "title": "Пребиха мъж пред жена му и сина му в Атина заради блуза с надпис за Македония"}
{"url": "https://www.24chasa.bg/novini/article/7427415", "text": "Правителството прие Стратегия за цифровизация на земеделието и селските райони на България. Документът е един от инструментите, който ще повиши производството и качеството на българската продукция. Той е част от пакета важни документи, свързани с Общата селскостопанска политика (ОСП) след 2020 г. и подготовката на стратегическите планове. Основната цел е да се постигне по-добра конкурентоспособност в земеделието и увеличаване на доходите на хората в сектора. Посредством цифровите технологии и датчици за влага в почвата би могъл да се намали значително разходът на воден ресурс. Датчици биха могли и да откриват навреме заболявания по животните и да ги предотвратяват. Данните за предишни добиви могат да помогнат на земеделските стопани да планират и прогнозират бъдещите добиви от посевите, както и стойността на земята си. Стратегията за цифровизация на земеделието ще допринесе и за опазването на околната среда и климата. Министерският съвет даде съгласието си „Български пощи“ ЕАД да продадат своя дял от недвижим имот чрез пряко договаряне. Съсобственикът на имота, който се намира в село Света Петка, община Велинград, е изразил писмено съгласие да изкупи дела на дружеството. Имотът с площ от 89 кв. м. не е необходим за дейността на „Български пощи“ ЕАД, а поддръжката му е свързана с неоправдани разходи. Продажбата ще се извърши по цена, не по-ниска от определената от независим оценител. На търг с тайно наддаване ще бъде търсен купувач на два гаража в Твърдица и Нова Загора, както и на апартамент в Балчик с площ от 55 кв. м. Имотите са също на „Български пощи“ ЕАД и не се използват от дружеството. Дружеството ще продаде чрез търг с тайно наддаване и три имота в село Марково, област Пловдив. Общата площ на сградите е 559 кв.м. Съгласно друго правителствено решение статутът на поземлен имот в с. Триград, управляван от Министерството на вътрешните работи, се променя от публична на частна държавна собственост. Имотът, разположен в м. „Шабаница“, е с отпаднала необходимост за регионална дирекция „Гранична полиция“ в Смолян към Министерството па вътрешните работи и не се ползва от ведомството. Промяната на статута на терена ще даде възможност за предприемане на разпоредителни действия с него. Правителството одобри позицията на България за неформалното заседание нa Съвета на Европейския съюз по конкурентоспособност - вътрешен пазар и индустрия, което ще се проведе на 2 и 3 май в Букурещ, Румъния. В програмата са предвидени две дискусии по темите: „Предприемачество, МСП, стартиращи и разрастващи се предприятия - техният принос за конкурентоспособността на ЕС“ и „Единен пазар - интегриран подход в подкрепа на индустрията и за по-добро прилагане и изпълнение на правилата на единния пазар“. Правителството одобри също резултатите от българското участие в неформалното заседание на Съвета на Европейския съюз по икономически и финансови въпроси (ЕКОФИН), което се проведе на 5 и 6 април в Букурещ. На срещата министрите дискутираха приоритетите на следващия институционален цикъл, чрез които да се гарантира приобщаващ растеж и сближаване в рамките на ЕС, напредъка в изграждането на Съюза на капиталовите пазари и необходимостта от обща и цялостна визия за данъчните политики на държавите членки през XXI век. Във връзка със значителното увеличаване на мобилността на работната сила ЕКОФИН обсъди предизвикателствата от този процес за отделните държави, оценявайки ефекта върху публичните финанси. Неформалното заседание проведоха и министрите по заетостта и социалната политика на Европейския съюз на 10 и 11 април в Букурещ. В рамките на проведените обсъждания държавите-членки подкрепиха приемането на нова Стратегия на ЕС за равенство между половете след 2020 г. На 11 и 12 април в Букурещ се проведе неформална среща на Съвета по общи въпроси на ЕС във формат „Кохезионна политика“. Държавите-членки обсъдиха предстоящото програмиране на фондовете за програмен период 2021-2027 г. от гледна точка на предложенията на Европейската комисия за следващи регламенти. По време на дебата, Румънското председателство потвърди ангажимента си за постигане на максимален напредък в преговорите по т.нар. „кохезионен пакет“. България се обявява за по-силна, просперираща и обединена Европа, както и за недопускане на Европа „на две скорости“. Това е част от българската позиция за участие в неформалната среща на държавните и правителствените ръководители на ЕС в Сибиу, Румъния, на 9 май, одобрена днес от Министерския съвет. Очаква се на срещата да бъде приета декларация с програмна визия за бъдещето на ЕС. Документът ще представлява своеобразно „ново представяне“ на целите и задачите на ЕС, които следва да залегнат в Стратегическия дневен ред на ЕС за периода 2019 -2024 г. Новият Стратегически дневен ред на ЕС ще гарантира устойчивостта и просперитета на ЕС при запазване на единството на държавите- членки и при прилагане на принципите на солидарността. Постигането на икономическо и социално сближаване между държавите-членки, включително укрепването и модернизирането на европейския социален модел, остават ключова цел на ЕС в условията на глобализация. Поради неизпълнение на основни договорни задължения от концесионерите, едностранно се прекратяват договорът за добив на пясъци и чакъли от от находище „Канарата“, договорът за добив на гнайси от находище „Кобилино“, участък „Нивата“, както и договорът за добив на скалнооблицовъчни материали от находище „Кирчево“. Това реши Министерският съвет на днешното си заседание. Находище „Канарата“ се намира на територията на община Баните, област Смолян. Концесионният договор е сключен на 12 април 2005 г. с дружество „Кандурови“ ООД, с. Баните. Концесионерът не е заплатил концесионно възнаграждение, липсват предоставен геоложки отчет, както и банкова гаранция за изпълнението на паричните задължения по концесионния договор. Находище „Кобилино“, участък „Нивата“ се намира на територията на община Ивайловград, област Хасково. През декември 2012 г. за него е сключен 35-годишен концесионен договор с „Риолит“ ЕООД, гр. Крумовград. Мярката за прекратяване на договора се налага поради неизпълнение от страна на концесионера на основни парични и непарични задължения - не е предоставена банкова гаранция, обезпечаваща изпълнението на всички задължения по концесионния договор; липсват и цялостни работни проекти за добив и първична преработка на подземните богатства, както и за ликвидация или консервация на миннодобивния обект и за рекултивация на засегнатите земи. „Риолит“ ЕООД дължи и концесионни плащания. При проявен инвеститорски интерес за добив, за находището ще бъде обявена нова процедура за предоставяне на концесия. Находище „Кирчево“ се намира на територията на община Угърчин, област Ловеч. Концесионният договор е сключен на 16 август 2007 г. с дружество „Седимент приват“ АД, гр. София. Концесионерът не е заплатил дължимото концесионно възнаграждение и не е предоставил банкови гаранции, обезпечаващи изпълнението на паричните задължения и на задълженията, свързани с опазване и възстановяване на околната среда. Не са представени и годишни работни проекти. С решение на Министерския съвет се създава ново населено място - село, на територията на община Пещера, област Пазарджик. То е в границите на съществуващото селищно образувание с местно значение - летовище „Свети Константин“. Областният управител на област Пазарджик е внесъл в Министерския съвет мотивирано предложение за създаване на новото населено място след разглеждане и преценка на основанията, изложени в искането от кмета на общината и решението на общинския съвет на община Пещера. Предложено е новото населено място да се наименува „Свети Константин“' с указ на президента на Република България. Със създаването му общият брой на селата в страната ще стане 5000. Административно-териториалната промяна се извършва съгласно условията и реда за създаване на ново населено място, предвидени в Закона за административно-териториалното устройство на Република България. Установено е трайно заселване на население в съществуващото селищно образувание, чиято територия е определена с устройствен план, наличие на постоянно живеещо население и социална и инженерна инфраструктура. Министерският съвет прие Решение за осигуряване на държавна гаранция за временна експозиция, представяща движими културни ценности от колекцията на Ермитажа, организирана от Националната галерия, като част от официалната програма на Дните на Ермитажа в София (27 и 28 май). През периода 24 май - 30 юни в Националната галерия ще бъде представена изложба, която ще включва меча на хан Кубрат, свързаните с него артефакти и други движими културни ценности от фонда (колекция) на Ермитажа, Санкт Петербург, Русия. В съответствие със застрахователната стойност на експонатите, е необходимо да бъде осигурена държавна гаранция за временни експозиции в страната в размер на 50 000 лв., като сумата ще бъде блокирана за периода на транспортиране, организиране и експониране на изложбата през 2019 г. Представянето на изложбата ще допринесе за популяризиране на уникалните предмети, които са част от съкровището от Малая Перешчепина, едно от най-значимите български съкровища открито на територия извън съвременните български земи. Осигуряването на държавна гаранция на експонатите е общоприета европейска практика, която позволява реално да се намалят разходите за организиране на изложби, стимулира двустранното сътрудничество между музеите и мобилността на колекциите. При кандидатстване за семейни помощи за деца родителите ще представят по-малко документи. Това е заложено в одобрените от правителството промени в Правилника за прилагане на Закона за семейни помощи за деца. Приетите промени предвиждат при отпускане на месечни помощи за отглеждане на дете до завършване на средно образование, но не повече от 20-годишна възраст, да не се изисква служебна бележка за извършени имунизации и профилактични прегледи, ако Агенцията за социално подпомагане може да провери необходимата информация по служебен път. Същото ще важи и при кандидатстване за месечни помощи за отглеждане на дете до навършване на една година и за месечни помощи за дете без право на наследствена пенсия от починал родител. При отпускане на помощи за дете с трайни увреждания отпада представянето на експертно решение на ТЕЛК и HEJIK. Това ще се налага само когато тази информация не може да бъде получена по служебен път. При кандидатстване за отпускане на еднократна помощ за отглеждане на дете от майка (осиновителка) студентка, учаща в редовна форма на обучение, отпада необходимостта от представяне на уверение от висшето училище, че лицето е записано като редовен студент към датата на раждане на детето, когато това обстоятелство може да бъде проверено по служебен път. Правителството одобри промени в Наредбата за отпускане и изплащане на паричните обезщетения за безработица, с които разпоредбите й се привеждат в съответствие с измененията в Кодекса за социално осигуряване, в сила от 1 януари 2019 г, Административнопроцесуалния кодекс, Закона за електронното управление и Закона за платежните услуги и платежни системи. С измененията се гарантира непротиворечиво тълкуване на разпоредбите, свързани с преценката на правото на парично обезщетение за безработица на лица, работили в чужда държава. Предвижда се при определяне на правото на обезщетение за безработица да се зачита осигурителен стаж, придобит по международни договори, по които България е страна, както и по законодателство на друга държава-членка на ЕС по силата на европейските регламенти за координация на системите за социална сигурност. Съгласно промените, гражданите ще могат да подават заявленията за отпускане на парични обезщетения и приложения към тях по електронен път, по реда на Закона за електронното управление. По този начин се ограничава административната тежест и се подобрява административното обслужване на гражданите. Министерският съвет прие Постановление за одобряване на допълнителни разходи по бюджета на Министерството на културата за 2019 г. Допълнителните средства са в размер на 2 000 000 лева и са предназначени за извършване на спешни и неотложни ремонтни дейности на сградата на Националната библиотека „Св. Св. Кирил и Методий“. Разходите са в рамките на разчетените за тази дейност в централния бюджет средства за 2019 г. Министерският съвет одобри разходи в размер на 2 800 000 лв. за 2019 г. за финансиране на дейностите по изпълнението на Националната научна програма „Петър Берон. Наука и иновации с Европа“ (Петър Берон и НИЕ) и Националната научна програма „Върхови изследвания и хора за развитието на европейска наука“ (ВИХРЕН). Националната научна програма „Петър Берон и НИЕ“ цели да ускори реинтеграцията и кариерното развитие на учени в български висши училища и научни организации. Очакваният дългосрочен резултат от нейното изпълнение е да се постигне високото ниво на научните изследвания в България като част от европейското научноизследователско пространство. Основната цел на Националната научна програма „Вихрен“ е привличането и задържането в България на утвърдени и водещи учени, които да привлекат и развият потенциала на изследователски колективи за съвместна работа по водещи научни проблеми с широко международно и национално значение. Очакваните дългосрочни резултати са свързани със значително повишаване качеството за провеждане на научни изследвания в България, както и осъществяването на трайна положителна промяна за подкрепа на научните изследвания. Двете национални научни програми ще бъдат изпълнявани на конкурсен принцип от Фонд „Научни изследвания“. Правителството одобри допълнителни средства в размер на 3,3 млн. лева за 2019 г. за допълнителни стипендии на докторантите в държавните висши училища и научни организации. Целта е положително въздействие за привличането и задържането на младите учени в страната, както и за реализацията на докторантите като изследователи и преподаватели. Предвижда се допълнителните стипендии да се предоставят на положително атестираните редовни докторанти, които са български граждани и граждани на държави-членки на Европейския съюз и на Европейското икономическо пространство, приети в държавни висши училища и научни организации в страната. Съгласно направените изчисления, средства за допълнителни стипендии през 2019 г. следва да получат БАН, ССА, НИМХ и 14 бр. държавни висши училища. Потенциални бенефициенти през 2019 г. са над 1 900 редовни докторанти обучавани в тях. С одобрението на допълнителните разходи, размера на индивидуалната допълнителна стипендия, която ще получава един докторант за 2019 година е между 400 лв. и 3160 лв. Средствата ще се разпределят от ректорите на държавните висши училища и ръководителите на научните организации на база утвърдени правила, разработени от специална комисия, включваща представители и на самите докторантите. Средствата се предоставят на положително атестираните докторанти до 2 месеца след приключване на атестацията им съгласно Правилника за прилагане на Закона за развитието на академичния състав в Република България и се изплащат еднократно въз основа на броя на месеците, за които са атестирани положително. Министерският съвет одобри допълнителен трансфер в размер 7 500 000 лева на Университета за национално и световно стопанство (УНСС) за 2019 година. Постановлението е във връзка с одобрено през 2016 г. проектно предложение на УНСС от ръководителя на Управляващия орган на Оперативна програма „Региони в растеж“ 2014 - 2020 г. за изграждане на нов учебен корпус. В резултат на това е подписан договор за предоставяне на безвъзмездна финансова помощ по ОП „Региони в растеж“ за изпълнение на проектно предложение BG16RF0P001-3.003-0005 „Нов учебен корпус на Университета за национално и световно стопанство в гр. София“. Договорът е на обща стойност 11 706 200 лв. С Постановлението се предлага одобряването на допълнителен трансфер в размер на 7 500 000 лв. по бюджета на УНСС за 2019 г. за осигуряването на средства за собствения принос на университета по договора, както и за други съпътстващи разходи. УНСС е получил финансиране по договора за безвъзмездна финансова помощ в размер на 1 574 620 лв. С Постановлението ще бъдат осигурени необходимите средства, с които ще се завърши изпълнението на проекта и ще се предотврати загубата на средства по линия на безвъзмездната финансова помощ, което би довело до загуба на европейско финансиране по ОП „Региони в растеж“. Правителството одобри кандидатурата на България за седалище на Европейския орган по труда. Обсъждането на предложението за регламент на Европейския парламент и на Съвета за създаване на новата структура започна през март 2018 г. в рамките на Българското председателство на Съвета на Европейския съюз. Основната цел на Европейския орган по труда е да улесни прилагането на законодателството в областта на свободното движение и предоставянето на услуги, посредством подобряване на достъпа до информация за лицата и работодателите и подпомагане на сътрудничеството между компетентните органи на държавите-членки. В тази връзка се предвижда той да съдейства за организирането на съвместни инспекции при трансгранични нарушения и да провежда процедура по медиация при спорове между компетентните институции на държавите членки относно прилагането на посоченото законодателство. Предвидено е новият Орган по труда да обедини техническите и оперативните задачи на няколко съществуващи органа на ЕС - Европейското бюро за координация на EURES, Техническия комитет за свободното движение на работници, Комитета от експерти по въпросите на командироването на работници и Европейската платформа за противодействие на недекларирания труд.", "date": "2019.04.30", "title": "Вижте какво реши Министерският съвет днес"}
{"url": "https://www.24chasa.bg/novini/article/7427422", "text": "Трима са арестувани след скандал и побой в ромската махала в Шумен. Пострадал е полицай, съобщиха от МВР. Съседи се скарали вчера вечерта заради силна музика. Стигнало се до заплахи за убийство и агресия между двете групи. На място били изпратени три полицейски екипа, които опитали да разтърват сбилите се мъже. В резултат обаче 26-годишен служител на реда е бил ударен и в МБАЛ-Шумен са установени разтегнати връзки на единия му глезен, информира  В ареста са 24, 25 и 39-годишни мъже. Тече разследване за причиняване на телесна повреда на длъжностно лице. Работата по случая продължава.", "date": "2019.04.30", "title": "Трима арестувани и ранен полицай при меле в Шумен"}
{"url": "https://www.24chasa.bg/novini/article/7427432", "text": "Мъж, който на демонстрация на френските \"жълти жилетки\" преди десетина дни отправи призиви към полицаите да се самоубиват, беше осъден днес на осем месеца затвор условно, предаде Франс прес. Безработният 49-годишен готвач ще трябва да положи също 180 часа общественополезен труд, като е длъжен да си намери работа и да изплати по 500 евро на всеки от двамата полицаи, подали срещу него жалба за нанесени морални вреди. На 20 април заедно с други участници в парижкото шествие на \"жълтите жилетки\" той крещял \"Самоубийте се, самоубийте се!\" срещу силите на реда. По този повод Франс прес припомня, че от началото на годината френската полиция е засегната от безпрецедентна вълна от самоубийства, предаде БТА. Всичко започна, след като бременна жена беше блъскана от силите на реда, оправда се подсъдимият, облечен в черна тениска с лика на бившия колумбийски наркобарон Пабло Ескобар. Мъжът, участвал във всички демонстрации с искане за социална и данъчна справедливост, организирани в съботите от пет месеца насам, заяви, че \"не е престъпник\". Просто ми се изплъзна. Не го мислех наистина. Беше миг на безразсъдство, обясни той и уточни, че не е подстрекавал никого да вика подобни фрази. Призивите бяха остро осъдени от френската политическа класа и полицейските профсъюзи. От началото на годината във Франция са се самоубили 28 полицаи. Вчера вътрешният министър Кристоф Кастанер обяви създаването на звено за предотвратяване на самоубийства.", "date": "2019.04.30", "title": "Осъдиха френски демонстрант, крещял на полицаи \"Самоубийте се!\""}
{"url": "https://www.24chasa.bg/novini/article/7427436", "text": "С решение на Министерския съвет се създава ново населено място - село, на територията на община Пещера, област Пазарджик. То е в границите на съществуващото селищно образувание с местно значение - летовище „Свети Константин“. Областният управител на област Пазарджик е внесъл в Министерския съвет мотивирано предложение за създаване на новото населено място след разглеждане и преценка на основанията, изложени в искането от кмета на общината и решението на общинския съвет на община Пещера. Предложено е новото населено място да се наименува „Свети Константин“' с указ на президента на Република България. Със създаването му общият брой на селата в страната ще стане 5000. Административно-териториалната промяна се извършва съгласно условията и реда за създаване на ново населено място, предвидени в Закона за административно-териториалното устройство на Република България. Установено е трайно заселване на население в съществуващото селищно образувание, чиято територия е определена с устройствен план, наличие на постоянно живеещо население и социална и инженерна инфраструктура.", "date": "2019.04.30", "title": "Създава се ново населено място на територията на община Пещера"}
{"url": "https://www.24chasa.bg/novini/article/7427433", "text": "Патриотите от ВМРО се срещнаха с премиера Борисов за проблемите с битовата престъпност и агресията срещу служителите на реда, съобщиха от пресцентъра на партията. Срещата се е състояла в Министерски съвет. Присъствали са Ангел Джамбазки, Александър Сиди, доц. д-р Милен Михов, Юлиан Ангелов, Красимир Богданов, Атанас Стоянов, както и заместник-министърът на правосъдието от квотата на ВМРО проф. Николай Проданов. Вчера след поредното циганско меле в Куклен, при което пострадаха двама полицаи и беше счупена патрулна кола, ние -Патриотите от ВМРО, отново поискахме спешното приемане на Концепцията срещу циганизацията, предложена от заместник министър-председателя по обществен ред и сигурност, министър на отбраната и лидер на ВМРО - БНД Красимир Каракачанов, посочват от партията. Отново поискахме служителите на реда да получат неприкосновеност и настояхме внесените в НС законопроекти за неизбежната отбрана, а именно отпадането на бързото производство за тежки престъпления, отпадането на „споразуменията“ с Прокуратурата и повишаване на наказанията за маловажни кражби да бъдат придвижени и гласувани в спешен порядък. Бяха обсъдени проектите за модернизация на армията, казват от ВМРО. Всички тези теми бяха подробно представени и обсъдени с министър–председателя Бойко Борисов.", "date": "2019.04.30", "title": "От ВМРО се срещнаха с Борисов заради битовата престъпност и агресията срещу полицаи"}
{"url": "https://www.24chasa.bg/novini/article/7427446", "text": "Правителството одобри допълнителни средства в размер на 3,3 млн. лева за 2019 г. за допълнителни стипендии на докторантите в държавните висши училища и научни организации. Целта е положително въздействие за привличането и задържането на младите учени в страната, както и за реализацията на докторантите като изследователи и преподаватели. Предвижда се допълнителните стипендии да се предоставят на положително атестираните редовни докторанти, които са български граждани и граждани на държави-членки на Европейския съюз и на Европейското икономическо пространство, приети в държавни висши училища и научни организации в страната. Съгласно направените изчисления, средства за допълнителни стипендии през 2019 г. следва да получат БАН, ССА, НИМХ и 14 бр. държавни висши училища. Потенциални бенефициенти през 2019 г. са над 1 900 редовни докторанти обучавани в тях. С одобрението на допълнителните разходи, размера на индивидуалната допълнителна стипендия, която ще получава един докторант за 2019 година е между 400 лв. и 3160 лв. Средствата ще се разпределят от ректорите на държавните висши училища и ръководителите на научните организации на база утвърдени правила, разработени от специална комисия, включваща представители и на самите докторантите. Средствата се предоставят на положително атестираните докторанти до 2 месеца след приключване на атестацията им съгласно Правилника за прилагане на Закона за развитието на академичния състав в Република България и се изплащат еднократно въз основа на броя на месеците, за които са атестирани положително.", "date": "2019.04.30", "title": "Одобрени са 3,3 млн. лева за допълнителни стипендии на докторанти"}
{"url": "https://www.24chasa.bg/novini/article/7427456", "text": "Министерският съвет прие Постановление за одобряване на допълнителни разходи по бюджета на Министерството на културата за 2019 г. Допълнителните средства са в размер на 2 000 000 лева и са предназначени за извършване на спешни и неотложни ремонтни дейности на сградата на Националната библиотека „Св. Св. Кирил и Методий“. Разходите са в рамките на разчетените за тази дейност в централния бюджет средства за 2019 г.", "date": "2019.04.30", "title": "Отпускат се 2 млн. лв. за ремонт на Националната библиотека „Св. Св. Кирил и Методий“"}
{"url": "https://www.24chasa.bg/novini/article/7427451", "text": "Петима варненци, задържани преди седмица и обвинение в разпространение на наркотици, поискаха Варненският апелативен съд да промени мерките им за неотклонение в по-леки, но магистратите ги оставиха в ареста. При определянето на първоначалните им мерки за неотклонение 63-годишният Руси Динков - Полковника твърдеше, че част от откритото количество марихуана у него било за лична употреба. Той и 40-годишният му син Стоян имат висящи дела в Специализирания наказателен съд. Синът, известен като Стамата, допълни, че страда от сънна апнея, чувства се зле в ареста, а липсата на близък, който да се грижи за него, може да му коства живота. Той бе категоричен, че открития в дома му крем, смесен с марихуана, който бил купен от билкар на пазара, не е негов. 51-годишният Росен К. обясни, че през 2001 г. претърпял катастрофа и използвал намерения у него наркотик, за да се справи с болките. Отделно се грижел за болните си родители. 34-годишният Константин К., който е многократно осъждан, твърдеше, че трябва да се грижи за двете си деца и болния си баща. И срещу 54-годишния Кирил Д. има висящо производство в Специализирания наказателен съд. При задържането на петимата бяха иззети над 350 грама марихуана, над 600 мл. течност, над 44 грама кремообразна маса с активното вещество тетрахидроканабинол и 3,27 грама амфетаминопроизводни. Част от течния наркотик, известен като еликсир или масло от марихуана, е бил в спринцовки. 60 мл от течната дрога се добивала от 1 кг тревиста маса марихуана. Цената на една спринцовка се търгувала по 1500 лева на уличния пазар. Намерени са и 75 000 лева в обвиняемите, които също са иззети. 50 000 лева в различна валута били съхранявани в банкова касета, другите - в каса в дома на Стоян и на тавана на къщата на баща му. Пред втората съдебна инстанция Полковника се отказа от жалбата срещу ареста си, след като при продължилото разследва бе открита още дрога в дома му. На 25-и април тази година при повторно претърсване в къщата на Руси в местността Ракитника край Варна са намерени и иззети над 200 грама кристали и над 150 пакетчета марихуана. Наркотиците били укрити в бидони, заровени в двора.", "date": "2019.04.30", "title": "Наркодилърите Руси Полковника и синът му поискаха на свобода, оставиха ги в ареста"}
{"url": "https://www.24chasa.bg/novini/article/7427475", "text": "„Еърбъс“ обяви, че нетната печалба е спаднала рязко до 40 милиона евро през първото тримесечие, като обвинява настъпилите промени, предаде Агенция Франс прес, цитирана от БТА.  Сред причините за спада са удълженото замразяване на лицензите за износ за отбраната на Саудитска Арабия - което доведе до загуба от 190 милиона евро - и прекратяването на програмата А380, струвала 61 милиона евро на „Еърбъс“. На 14 февруари авиационният гигант обяви, че спира производството на най-големия пътнически самолет в света. Доставките на модела А380 ще бъдат преустановени окончателно след 2 години. Мярката се очакваше, след като големите авиокомпании предпочетоха да купуват по-малки и икономични самолети. Последният удар по струващата десетки милиарди програма беше решението на компанията „Емирейтс“ да се откаже от 39 от поръчаните А380. Причината е, че за да бъдат ефективни, големите самолети с 4 двигателя и капацитет между 500 и 800 пътници, трябва да са пълни при всеки полет. Компаниите не успяват да осигурят такава заетост и предпочитат по-малките А330 и А350. А380 влезе в употреба през 2007 г. и бързо спечели одобрението на пътниците. Малко компании, обаче, успяха да намерят ефективно приложение на гигантския самолет, който струва около половин милиард долара.", "date": "2019.04.30", "title": "„Еърбъс“ отчете рязък спад на нетната печалба"}
{"url": "https://www.24chasa.bg/novini/article/7427503", "text": "Могат ли \"механични дървета\" да се окажат търсения лек за климатичните промени? Компания със седалище в Дъблин, Ирландия, планира да издигне в САЩ подобни съоръжения, които да улавят въглеродния диоксид директно от въздуха, предаде Ройтерс. След успешен тест в Аризона компанията \"Силикон Кингдъм Холдингс\" планира в рамките на една година да изгради 1200 прочистващи въздуха метални колони. Създателите на технологията виждат в нея по-евтина алтернатива на настоящите комерсиални методи, предаде БТА. \"Трябва да осъзнаем как да действаме, за да си осигурим безопасен климат\", казва изобретателят на технологията Клаус Лакнер от университета на Аризона, САЩ. Специалистите очакват в рамките на 2-годишния пилотен проект, който вероятно ще бъде осъществен в Калифорния, да бъдат улавяни около 36 500 метрични тона въглероден диоксид годишно. Количеството се равнява на годишните въглеродни емисии от около 8000 автомобила. От компанията наричат съоръженията си \"механични дървета\", тъй като са високи, стройни и абсорбират въглероден диоксид подобно на истинските. Устройствата са оборудвани с наподобяващи филтри компоненти, които извличат газа директно от въздуха. Директното извличане на въглероден диоксид набира сила. В миналогодишен доклад на ООН беше отбелязано, че вероятно това е необходимата технология за поддържането на глобалните температури под катастрофални нива. В тази сфера обаче комерсиалните \"играчи\" все още са само \"една шепа\", отбелязва Дженифър Устър от Политехническия институт в Устър, Масачузетс в придружаващ публикацията коментар.", "date": "2019.04.30", "title": "\"Механични дървета\" ще прочистват въздуха \nот въглероден диоксид"}
{"url": "https://www.24chasa.bg/novini/article/7427511", "text": "Над 4 милиона са длъжниците на гръцката държава, като просрочените им задължения възлизат на 104,365 млрд. евро, съобщава агенция АНА-МПА, цитирана от БТА.  Тези длъжници ще имат възможност да погасят задълженията си към фиска на до 120 вноски по силата на регламента, който се очаква гръцкото министерство на финансите да внесе в парламента в близко бъдеще. Както е видно от данните на Независимата служба за публични приходи 54,6 процента от длъжниците дължат суми под 500 евро. Суми от 501 до 5000 евро дължат 32,9 процента, от 5001 до 50 хил. евро - 10,7 процента, от 50 хил. до 1 млн. - 1,7 процента, а над един милион - 0,2 процента. Голямата част от просрочените задължения се дължи на големите длъжници. 87,5 процента, които дължат суми до 5000 евро, формират едва 2,3 процента от общата сума на задълженията. Същевременно 79 лица с просрочени задължения над 100 милиона евро всеки формират 32,7 процента от дълговете към държавата.", "date": "2019.04.30", "title": "104 милиарда евро са просрочените \nзадължения към гръцката държава"}
{"url": "https://www.24chasa.bg/novini/article/7427504", "text": "Окръжна прокуратура – Кюстендил е внесла за разглеждане в съда обвинителен акт срещу  , съобщиха от държавното обвинение. Обвиняемият е бил избран за временно изпълняващ длъжността управител на Многопрофилна болница за активно лечение „Св. Иван Рилски“ - Дупница. Управлението на дружеството му било възложено с договор, с произтичащите от него права и задължения. Няколко месеца по-късно Тимчев е сключил договор за издаване и обслужване на фирмена дебитна карта с титуляр МБАЛ „Св. Иван Рилски“. Отговорникът за банковите преводи на болницата установил, че от сметката на дружеството липсват пари. В тази връзка било направено запитване до банката относно причините, довели до тези липси. В получения отговор било обяснено, че това движение на парични средства е от издадената дебитна карта на управителя – обвиняемият Росен Тимчев. В качеството на оправомощен държател той извършил незаконни транзакции в своя полза за сметка на паричните средства на болницата. Сред тях били покупки от ПОС терминал в чужбина и страната, заплатени нощувки и покупки в чужбина, чиято обща стойност възлиза на 2 036,86 лева. След назначаването му за управител на лечебното заведение, Тимчев е започнал да взема пари от касата на болницата, с разходни ордери и от регистратурата, с разписки под формата на служебни аванси. Сумите, взети по този начин, не били заведени в касовата книга на болницата, липсвали разходно-оправдателни документи – фактури, вносни бележки или фискални бонове. Общият размер на получените от обвиняемия служебни аванси за периода от м. март 2016 г. до м. ноември 2016 г. възлиза на 18 042.97 лева. В качеството си на управител на МБАЛ „Св. Иван Рилски“ Росен Тимчев сключил договор с мобилен оператор за предоставяне на комуникационни услуги и устройства, въпреки че болницата имала действащ такъв за срок на действие 24 месеца с друг оператор, подписан от самия него по-рано. Като бонус за сключения нов договор, обвиняемият получил девет броя мобилни телефони различни марки – „Айфон 7“, „Самсунг Джей 5“ и „Нокиа“. Седмица по-късно той пожелал да ги върне, като обяснил на служителя в магазина, че болницата не се нуждаела от тях, а имала належащи финансови плащания. Тъй като от страна на мобилния оператор му било обяснено, че срещу телефоните не могат да бъдат дадени пари, същите, със съдействието на акаунт мениджъра, били продадени на трети лица. С приемо-предавателен протокол на обвиняемия Росен Тимчев, в качеството му на управител на МБАЛ, била предадена сумата от 5 000 лева, която следвало да бъде внесена по сметката на лечебното заведение, но това не било направено. От тези негови действия последвали значителни щети за болницата в размер на 25 079.83 лева, което довело до намаляване на финансовото й имущество. В управляваната от обвиняемия Тимчев МБАЛ „Св. Иван Рилски“ съществувало отделение по хемодиализа, което поради извършване на строително-монтажни работи, следвало временно да спре дейността си. То било оборудвано с три апарата за хемодиализа и водоочистваща система към тях. Р.Т. сключил договор за бартер с търговско дружество „А.Л.“ ЕООД, с лимит до 12 000 лева. Стоките, които МБАЛ следвало до достави са били употребявани диализни апарати, а от своя страна „А.Л.“ ЕООД се задължавало да почисти улуци и да извърши ремонт и изкърпване на покрив на хирургичен блок. Същевременно МБАЛ в Троян се нуждаела от подмяна на апарати за хемодиализа и, поради информацията за „предстоящо закриване на отделението в МБАЛ - гл. Дупница“, ръководството му отправило запитване към Росен Тимчев за закупуването на апаратите. Обвиняемият определил цена от по 5 000 лева за всеки от тях, която била изгодна за болницата в гр. Троян, предвид че рециклиран такъв струва около 15 000 лева. В изпълнение на договор, подписан от управителя на „А.Л.“ ЕООД (изпълнител на СМР в МБАЛ – гр. Дупница) в качеството му на „продавач“, и управителя на МБАЛ – гр. Троян като „купувач“, била издадена фактура за продажба на два броя апарати за хемодиализа на обща стойност 10 080 лева Без да има право да се разпорежда с дълготрайни активи без разрешение на принципала, обвиняемият Р.Т. продал чрез фирма „А.Л.“ ЕООД медицинското оборудване от МБАЛ „Св. Иван Рилски“ – гр. Дупница на МБАЛ – гр. Троян. Сделката била финансово неизгодна и довела до негативи за управляваната от него болница, което довело до необходимостта за закупуване на нови апарати за по-висока цена. Предстои наказателното производство срещу бившия управител на многопрофилната болница за активно лечение в гр. Дупница да продължи в съда.", "date": "2019.04.30", "title": "Прокуратурата предлага на съд бившия управител на болницата в Дупница"}
{"url": "https://www.24chasa.bg/novini/article/7427031", "text": "Японският император Акихито извърши тази сутрин в шинтоистки храм ритуалите, свързани с абдикацията си. Япония отбелязва края на управлението му, като си припомня миналото и гледа с надежда към следващата епоха, предаде Асошиейтед прес. По телевизията бяха излъчени кадри как Акихито, облечен в традиционни дрехи, влиза в главния храм Кашикодокоро, за да съобщи на боговете за оттеглянето си. Храмът е символичен дом на богинята на Слънцето - Аматерасу, почитана като прародителка на японските монарси, предаде БТА. Акихито ще обяви оттеглянето си пред други членове на императорското семейство и висши чиновници на церемония в двореца по-късно днес. Управлението му ще продължи до полунощ, когато престолонаследникът Нарухито става император и започва неговата епоха. Той ще се възкачи на трона утре, а отделна церемония новият император ще получи имперските регалии, потвърждаващи, че е станал 126-и император на най-древната монархия в света, датираща от пети век. Часове преди церемонията по абдикацията много хора се събраха пред императорския дворец, който е затворен за посещение. \"Дойдохме, защото днес е последният ден от ерата Хейсей и изпитваме носталгия\", казва 55-годишната Акеми Ямаучи, която стои пред двореца със съпруга си Канаме. \"Харесваме сегашният император. Той работи упорито за народа, внимателен и любезен е към всички\", добавя той. Двамата са пристигнали за случая от старата столица Киото.", "date": "2019.04.30", "title": "Император Акихито извърши ритуалите по абдикацията си"}
{"url": "https://www.24chasa.bg/novini/article/7427083", "text": "Общият индекс на цените на производител в промишлеността през март 2019 г. нараства с 4.6 на сто в сравнение със същия месец на 2018 година, съобщи Националният статистически институт. Увеличение на цените е регистрирано при производството и разпределението на електрическа и топлоенергия и газ - със 7 на сто, и в преработващата промишленост - с 4.2 на сто, а в добивната промишленост е отчетено намаление с 1.9 на сто, предаде БТА.  В преработващата промишленост по-съществено покачване на цените се наблюдава при: производството на тютюневи изделия - със 7.9 на сто, производството на основни метали - със 7.4 на сто, и ремонта и инсталирането на машини и оборудване - с 3.9 на сто. Общият индекс на цените на производител в промишлеността през март 2019 г. се покачва с 0.7 на сто спрямо предходния месец. По-високи цени са регистрирани в добивната промишленост - с 2 на сто, в преработващата промишленост - с 1.4 на сто, а при производството и разпределението на електрическа и топлоенергия и газ се наблюдава спад с 1.6 на сто. По-съществен ръст на цените в преработващата промишленост е отчетен при производството на основни метали - с 4.2 на сто, и при производството на изделия от други неметални минерални суровини - с 1.4 на сто, докато понижение е регистрирано при производството на автомобили, ремаркета и полуремаркета - с 0.8 на сто, и при производството, некласифицирано другаде - с 0.6 на сто.", "date": "2019.04.30", "title": "7% ръст на цените на производството и разпределението на ток и газ през март"}
{"url": "https://www.24chasa.bg/novini/article/7427087", "text": "Има ли виновни - да се уволняват и да се дават на прокурор веднага, безкомпромисно, заяви министър-председателят Бойко Борисов на днешното правителствено заседание по повод проверките на къщите за гости, изграждани по ПРСР в предходния програмен период 2007 - 2013 г. Това съобщиха от правителствената пресслужба. Премиерът е изтъкнал, че целта на програмата е била да подпомага туризма и много от къщите се използват по предназначение. За съжаление винаги се намира някой, който да опорочи програмата и затова към днешната дата ние новата програма не я отваряме, е посочил Борисов, цитиран в съобщението. Министър-председателят е отбелязал, че се проверяват всички къщи. \"Разпоредил съм и бизнес-плановете да им проверят, защото по бизнес-план те трябва да имат определен брой нощувки, дали са спазени или не\", е добавил още премиерът Борисов. Министърът на земеделието, храните и горите Румен Порожанов е информирал, че в стария Програмен период 2007-2013 г. има направени 746 къщи за гости, които са в населени места, определени в ПРСР, извън националните курорти. До момента са проверени над 110 къщи за гости, или това са близо 18 процента от къщите за гости, като са наложени санкции за над 10 милиона лева за възстановяване, като над 9 милиона са за пълно възстановяване на субсидията за над 32 къщи. Останалите са финансови корекции за непълно изпълнение на бизнес-плана.", "date": "2019.04.30", "title": "Борисов: Има ли виновни за къщите за гости, да се уволняват и да се дават на прокурор (Стенограма)"}
{"url": "https://www.24chasa.bg/novini/article/7427041", "text": "19-годишен младеж пострада тежко при катастрофа на пътя между селата Самоводене и Ресен край Велико Търново, съобщи ОДМВР. Произшествието е станало в петък около 14,30 ч. По първоначална информация са се ударили лек автомобил «Шкода», управляван от 39-годишна жена и лек автомобил «Ауди», управляван от 50-годишен мъж. В резултат на това са пострадали общо 6-ма души. Най-тежко е състоянието на 19-годишен младеж, пътник в шкодата. Той е със загуба на слезка. Останалите пострадали са с охлузвания и натъртвания. Причините за произшествието са в процес на изясняване. По случая е образувано досъдебно производство.", "date": "2019.04.30", "title": "19-годишно момче е в болница след катастрофа край Велико Търново"}
{"url": "https://www.24chasa.bg/novini/article/7427152", "text": "Най-малкото четирима души загинаха и няколко бяха ранени при челен сблъсък на автобус с камион в Южна Сърбия, съобщи АП, цитирана от БТА.  Катастрофата станала рано във вторник близо до град Куршумлия. Полицията заяви, че автобусът се насочил директно към камиона в насрещното платно на местен път. Държавната телевизия съобщи, че автобусът, превозващ осем пътници, се е запалил след инцидента. Три обгорели тела са намерени в автобуса, а четвъртата жертва е шофьорът на камиона. Полицията разследва причината за катастрофата.", "date": "2019.04.30", "title": "Четирима убити и няколко ранени в катастрофа на автобус и камион в Сърбия"}
{"url": "https://www.24chasa.bg/novini/article/7427153", "text": "Член на терористичната организация Ислямска държава е бил заловен от гръцките власти, след като е влязъл в страната от Турция в района на река Марица, като се е преструвал на бежанец, съобщава телевизия Скай. 22-годишният мъж, който е влязъл в Гърция с група бежанци преди няколко дни, е признал пред властите, че е член на Ислямска държава. Както съобщава местният информационен сайт thrakinea.gr, цитиран от телевизията, в началото той се е преструвал на измъчен и изплашен и е твърдял, че идва от зона на конфликт и търси убежище в Гърция и в Европа, предаде БТА. При проверката на властите е било установено, че той не само дава лъжливи сведения, но е бил член на въоръжена група в Афганистан. При разследването са били намерени снимки, на които предполагаемият бежанец е сниман с оръжие на бойното поле.", "date": "2019.04.30", "title": "Хванаха член на \"Ислямска държава\", влязъл от Турция в Гърция, представяйки се за бежанец"}
{"url": "https://www.24chasa.bg/novini/article/7427154", "text": "Апелативнияат специализиран наказателен съд потвърди определението на първоинстанционния съд от 21 април 2019 г., с което бяха наложени мерки за неотклонение „Задържане под стража“ на петима от участниците в организирана престъпна група за телефонни измами, задържани в Горна Оряховица и София. Това съобщиха от прокуратурата. Съдът отхвърли исканията на защитниците за изменение на мерките им в по-леки като прие, че са налице достатъчно доказателства за обосновано предположение обвинените да са извършили престъплението, за което са обвинени, както и че има реална опасност да извършат друго престъпление. Съдебният състав прие тезата на Апелативна специализирана прокуратура, че е налице и опасност обвиняемите да се укрият. Изтъкна факта, че един от другите шестима участници в групата, задържани в Румъния, е имал наложена забрана да напуска страната по друго производство, но се е оказал в северната ни съседка. Предстои румънските власти да приключат процедурата по екстрадиция на задържаните там с Европейска заповед за арест шестима български граждани и да определят дата на предаването им на българските съдебни органи. Определението на Апелативния специализиран наказателен съд не подлежи на обжалване.", "date": "2019.04.30", "title": "Петима от задържаните за телефонни измами остават в ареста"}
{"url": "https://www.24chasa.bg/novini/article/7427022", "text": "Меглена Каканашева - Мегз отново е клиентка на прокуратурата, защото е нападнала жена в Пловдив, съобщи \" \". Потърпевшата е била атакувана от Мегз преди няколко месеца, а причината според източници на сайта, е ревност. Дизайнерката се нахвърлила върху дамата, като я е  блъскала и скубала. След скандала жената подава жалба в Криминална полиция. Започната е била предварителна проверка, която преди дни е приключила, а материалите са предадени в Районна прокуратура. Държавното обвинение до един месец ще излезе със заключение по казуса. По думите на други жители на Раковски, както и бивши служители във фирмата на Румен Рончев пловдивчанката не е единствената жертва на Каканашева. Още една жена е била атакувана вербално и физически от дизайнерката. По една или друга причина обаче потърпевшата не е сигнализирала до компетентните органи за случилото се. Оказа се, че преди дни е започната повторна проверка спрямо модната принцеса. Този път тя е нарушила три закона за движение по пътищата и е причинила ПТП с пострадала жена. В момента на удара Каканашева е била без книжка. Преди време тя е била лишена от правоуправление заради административни нарушения. Тя не спряла на знак „Стоп” и отнела предимството на лек автомобил „Хонда“ в град Раковски. По данни на МВР, 71-годишна жена е била пострадала и настанена в болница за лечение. Самата Мегз в личният си профил заяви, че ранени е нямало, както и че не е била лишавана от книжка. Това, че аз съм известна, не означава, че трябва цялата помия на света да се изсипе върху мен, обяснява дизайнерката. По данни на \"Трафик нюз\" актовете на Миглена Каканашева възлизали на над 1000 лева, които обаче бързо били платени от нея преди дни. В неделя Мегз застана пред камерата на предаването „Папараци”, за да разкаже за ареста на транспортния бос и за връзката им. \"Не е вярно, че съм го излъгала и съм му взела бизнеса. Това са лъжите на бившата му жена. От години той не е с нея, не споделят един дом и едно легло. Нормално е тя да не иска да даде развод. Бившата му го заплашва, че ще се самоубие, ако й поиска развод\", каза тогава Каканашева. Бизнесдамата Зорница Рончева не е предприела законови действия спрямо „лъжите”, по думите й, спрямо Мегз. На този етап тя ще се въздържи от коментари по казуса и „когато му дойде времето” ще вземе отношение по твърдяното. Преди дни стана ясно, че разследването срещу нея и Румен Рончев е на финалната права. Съвсем скоро се очаква да приключи досъдебното производство и транспортният бос да се сдобие с обвинителен акт. Той е обвинен в измама в съучастие с дизайнерката Миглена Каканашева - Мегз, тъй като са обявили за откраднат джипа й \"Мерцедес\", а след това са го продали. Заради тези щети, той е привлечен като обвиняем заедно с Мегз и братовчед й. Скъпото возило бе обявено за откраднато през лятото, но по данни на разследващите \"кубчето\" е станало \"жертва\" на схема за източване на пари. Припомняме, че мерцедесът е собственост на лизинговата компания \"София ауто\".", "date": "2019.04.30", "title": "Мегз е блъскала и скубала жена в Пловдив"}
{"url": "https://www.24chasa.bg/novini/article/7427162", "text": "През февруари спрямо януари намалява производството на: твърди горива - с 24.6 на сто до 2 685 хил. т; безоловен бензин - с 10.1 на сто до 143 хил. т; дизелово гориво - с 15.4 на сто до 241 хил. т; природен газ - с 33.3 на сто до 2 млн. м3; електроенергия - с 9.1 на сто до 4 150 ГВтч. Това съобщи Националният статистически институт. Производството на пропан-бутанови смеси остава без изменение. През февруари 2019 г. спрямо същия месец на предходната година нараства производството на: твърди горива - с 18.8 на сто; безоловен бензин - с 10.9 на сто; дизелово гориво - с 42.6 на сто; електроенергия - с 6.9 на сто. Намалява производството на пропан-бутанови смеси - с 10 на сто. През февруари спрямо януари намаляват доставките на: твърди горива - с 23.8 на сто до 2 792 хил. т; пропан-бутанови смеси - с 2.6 на сто до 37 хил. т; безоловен бензин - с 12.2 на сто до 36 хил. т; дизелово гориво - с 2.6 на сто до 152 хил. т; природен газ - с 20.2 на сто до 324 млн. м3; електроенергия - с 16.8 на сто до 3 150 ГВтч. През февруари 2019 г. спрямо същия месец на предходната година нарастват доставките на: твърди горива - с 16.9 на сто; пропан-бутанови смеси - с 5.7 на сто. Намаляват доставките на: природен газ - с 8.5 на сто; електроенергия - с 0.8 на сто. Доставките на безоловен бензин и дизелово гориво остават без изменение.", "date": "2019.04.30", "title": "Производството на твърди горива намалява с 24.6% през февруари"}
{"url": "https://www.24chasa.bg/novini/article/7427156", "text": "По разпореждане на министъра на туризма Николина Ангелкова стартира принудителна административна мярка - понижаване на категорията на Гранд Хотел Рига в Русе, съобщиха от ведомството. Проверен е хотелът. Инспекцията бе предприета след информация в общественото пространство  . Експертният екип на ведомството установи, че стаите в хотела от 11-ия етаж нагоре не отговарят на нито една от категориите, които са определени в Закона за туризма. По тази причина веднага се стартира принудителна административна мярка за понижаване на звездите. Законът за туризма предвижда и финансова санкция за хотелиера в размер от 200 до 1000 лв. и от 1000 до 3000 лв. за юридически лица. Поискано е етажите, които не отговарят на изискванията на Закона, веднага да бъдат запечатани. Ще бъде потърсено съдействие от Регионалната здравна инспекция (РЗИ) и за принудително запечатване на етажите, които не съответстват на категоризацията на мястото за настаняване. Очаква се това да бъде извършено до 3 май 2019 година. Министерството на туризма има правомощия да следи за спазването на Закона за туризма. При всички проверки на място се следи за стриктното спазване на нормативните разпоредби. При установяване на нарушения Министерството на туризма предприема всички законови мерки за отстраняване на несъответствията съобразно с изискванията на Закона за туризма. Припомняме, че сигнали за нередности могат да бъдат подавани на горещия телефон на министерството - 02/90 46 895 и на имейл: nerednosti@tourism.government.bg.", "date": "2019.04.30", "title": "Ангелкова понижава категорията на хотела с мизерните стаи в Русе"}
{"url": "https://www.24chasa.bg/novini/article/7426940", "text": "Незаконно притежавано оръжие и боеприпаси, иззеха служители на полицейското управление в Елена, съобщи полицията. В неделя при проверка на жилище в с. Родина, община Златарица, обитавано от 73-годишен мъж са установени и иззети дългоцевна нарезна пушка и 148 боеприпаса за нея, за които притежателят им не представил нужното разрешително. По случая е образувано досъдебно производство.", "date": "2019.04.30", "title": "Спипаха дядо с незаконна пушка и боеприпаси в Златаришко"}
{"url": "https://www.24chasa.bg/novini/article/7427091", "text": "Бързо производство за хулиганство на пътя е започнато в полицейското управление в Павликени. В четвъртък следобед в управлението в Павликени е получен сигнал за нанесен побой на шофьор на училищен автобус. От проведените действия по разследването е изяснено, че същия ден в Павликени лек автомобил „Тойота”, управляван от 32-годишен мъж от гр. Луковит, е изпреварил движещия се пред него училищен автобус и му препречил пътя. 62-годишният водач на автобуса успял да спре, без да удари колата. В същото време по-младият мъж излязъл от возилото и започнал да нанася удари на слизащия от автобуса водач. След намесата на други водачи нападателят се качил в автомобила си и потеглил. Малко по-късно бил спрян от полицейски служители. При проверката за употреба на алкохол, апаратът отчел 1,04 промила. Той е дал кръвна проба за химичен анализ. Срещу него е започнато бързо производство.", "date": "2019.04.30", "title": "Пътен хулиган с 1.04 промила алкохол\nнаби шофьор на училищен автобус в Павликени"}
{"url": "https://www.24chasa.bg/novini/article/7427239", "text": "Нямам данни за някакви съществени проблеми в подготовката на изборите, заяви пред журналисти вицепремиерът Томислав Дончев. Като заместник министър-председател Дончев отговаря за провеждането на изборите за Европейски парламент, насрочени за 26 май. Той уточни обаче, че основен ангажимент за подготовката и провеждането им все пак има Централната избирателна комисия (ЦИК), за което тя ще получи пълното съдействие на държавните институции, в това число и Министерски съвет, информира БГНЕС. „ЦИК, с наше съдействие, полага всички усилия да има машинно гласуване, както пише в Кодекса“, допълни още Дончев. С последните промени в Изборния кодекс депутатите решиха, на предстоящите европейски избори да се гласува машинно в минимум 3 хил. изборни секции, а на местните избори наесен – в минимум 6 хил. След това страната ни трябва да поеме по пътя на въвеждането на пълно машинно гласуване.", "date": "2019.04.30", "title": "Няма данни за съществени проблеми в подготовката на изборите"}
{"url": "https://www.24chasa.bg/novini/article/7427012", "text": "Бързо производство за хулиганство е започнато в полицейското управление във Велико Търново, съобщи полицията. В събота в 04,48 ч. в управлението е бил получен сигнал за скандал, възникнал между двама мъже в района на стадиона във В. Търново. Изпратеният на адреса полицейски екип е установил двама мъже – служител в частна охранителна фирма на 21 и 49-годишен мъж, и двамата от В. Търново. От проведената беседа с тях е изяснено, че по-възрастният мъж, афектиран е произвел изстрел с газов пистолет и опитал да удари с тръба и метален бокс охранителя, за това, че го извел в явно нетрезво състояние от заведение. Униформеният успял да се защити. Агресивният мъж е задържан с полицейска мярка до 24 часа. Срещу него е образувано бързо производство. Бързо производство за хулиганство е образувано  и в РУ – Свищов. В събота в управлението е бил получен сигнал за нарушаване на обедната тишина. На адреса в крайдунавския град е изпратен полицейски екип, който е установил в жилището 19-годишен младеж от същия град. В хода на проверката той е отправял закани и заплахи към униформените, отказал е да изпълни полицейските им разпореждания и ударил единия в областта на крака, а другия в областта на ръката. Младежът е бил задържан и отведен в полицейското управление. Срещу него е започнато бързо производство.", "date": "2019.04.30", "title": "Пиян нападнал с бокс и тръба охранител във Велико Търново"}
{"url": "https://www.24chasa.bg/novini/article/7427214", "text": "Срещата в Берлин не е нов формат на диалога между Белград и Прищина, тъй като диалог не съществува, а позицията на Сърбия остава непроменена - да признае Косово е мисия невъзможна, заяви министърът на външните работи на Сърбия Ивица Дачич, цитиран от вестник \"Блиц\". За какво те /косоварите/ изобщо говорят - те изобщо не говорят за диалога, диалог за тях не съществува. Същестува само искането Сърбия да признае Косово, каза Дачич. Смятам, че трябва да бъде напълно ясно, че нашата позиция е непроменена. Ние да признаем Косово с такова едностранно решение, както те искат, в сегашните граници, е мисия невъзможна, заяви Дачич за сръбската национална телевизия РТС, цитиран от БТА. Дачич констатира, че в Берлин не се е стигнало до впечатляващи резултати в смисъл на започване на някакъв нов рунд от диалога, тъй като, както се изрази, \"диалог в момента няма\".", "date": "2019.04.30", "title": "Ивица Дачич: Признаването на Косово е мисия невъзможна"}
{"url": "https://www.24chasa.bg/novini/article/7427236", "text": "До края на деня се очаква ВАС да се произнесе дали решението на ЦИК за машинното гласуване на евровота ще остане в сила, предаде БТА. Процесът е по жалба на \"Българските машини за гласуване\" ЕООД срещу решение ЦИК, с което е определен изпълнителят за наемане на 3000 устройства. Според Александър Чобанов от дружеството жалбоподател, техническите специфиакции не са били изпълнени от нито един от участвалите в търга. Това се установило още на 18 април. Срокът от седем дни, даден от \"Информационно обслужване\" за оборудване на машините, не може да бъде изпълнен. Става дума за писане на софтуер, който не може да бъде направен за този период, каза Чобанов. Право на всеки е да обжалва, каза на свой ред Ивайло Ивков от ЦИК. Жалбата според него била неоснователна.", "date": "2019.04.30", "title": "До края на деня ВАС решава за машинното гласуване"}
{"url": "https://www.24chasa.bg/novini/article/7426163", "text": "Обществена поръчка за софтуерни лицензи за антивирусна защита на стойност 65 хиляди лева е пуснало Народното събрание. Цената е без ДДС. Поръчката е за подновяване за 12 месеца на лицензите за изполваните от парламента софтуери за 1000 работни станции и сървъри, както и за сервизни пакети. Ще се поднови лицензът и на пакетите за антиспам защитна стена на електронната поща и на страницата на Народното събрание в интернет. Офертите трябва да бъдат отворени днес. Първа ще бъде класирана икономически най-изгодната оферта, е записано в критериите за оценяване.", "date": "2019.04.30", "title": "65 000 лева дават за антивирусна защита на парламента"}
{"url": "https://www.24chasa.bg/novini/article/7427213", "text": "Оборудвана наркооранжерия е разкрита при съвместна операция на служители на ОДМВР-София и Агенция „Митници“, съобщиха от пресцентъра на МВР. Криминалисти на ОДМВР- София и полицията в Самоков, заедно със служители на Агенция „Митници“, предприели претърсване на комплекс-мотел над язовир „Искър“, стопанисван от криминално проявен 62-годишен самоковец. В хода на действията те установили специално обособени помещения за отглеждане на канабис. В стая, в задната част на ресторанта, имало 16 саксии, засадени с канабисови растения, които се отглеждали с помощта на вентилационна, отоплителна и напоителна системи. Две от бунгалата на комплекса също били прецизно оборудвани за оранжерии. В тях проверяващите открили общо 505 саксии, пълни с перлит. В повечето от саксиите имало канабисови растения, достигнали различен стадий на растеж, а в други - прерязани и окастрени корени на аналогични растения. Оттам са иззети и около 3 кг суха зелена тревиста маса, реагираща на канабис. Установен е и наемателят на бунгалата - 50- годишен криминално проявен и осъждан столичанин. По случая е образувано досъдебно производство. Двамата мъже били задържани в полицейския арест за срок до 24 часа, а след доклад на събраните материали в Софийска окръжна прокуратура, наемателят е привлечен в качеството на обвиняем и му е наложена мярка за неотклонение „домашен арест“.", "date": "2019.04.30", "title": "Разкриха оборудвана наркооранжерия в мотел над язовир \"Искър\" (Снимки)"}
{"url": "https://www.24chasa.bg/novini/article/7427283", "text": "20-годишният Райко Маринов от Троян, остава за постоянно в ареста, реши Ловешкият окръжен съд във вторник. Тежката мярка му бе наложена за жестокото убийство на 33-годишния съсед М.И. в навечерието на Великден - в петък той го посече с брадва. Веднага след това убиецът бе задържан и направи пълни самопризнания. Според думите му М.И. се скарал с баща му пред блока, в който живеели. Кавгата станала тъй като същия ден малкият му син ударил шамар на дъщерята на М.И. Райко бил наблизо и чул разпрата. След това взел от колата на баща си брадва, без обяснения замахнал и посякъл съседа по шията. След такъв удар той нямал шанс и смъртта му настъпила преди идването на спешна помощ. Всичко това бе взето предвид от съда, който се съобрази с тежестта на извършеното престъпение, за което според Закона наказанието е лишаване от свобода от 10 до 20 години. Прокурата обяви, че от събраните до момента доказателства, свидетелските показания и съдебно-медицинската експетиза може да се направи предположение, че обвиняемия Маринов без съмнение е извършител на престъплението. Защитата пък не оспори, а посочи, че трябва да се приложи Закона според обстоятелствата. Кагато дадоха думата на Райко, който е несемеен, неосъждан и има постоянна работа, той каза, че се нахвърлил с топора върху съседа, след като преди това той се заяждал с малкия му брат. \"Той беше пиян и на мен ми падна пердето\", обясни Райко как се стигнало до престъплението и поиска да бъде освободен. Съдът обаче остане непреклонен в решението си. То може да бъде обжалвано в тридневен срок пред Апелативния съд във Велико Търново.", "date": "2019.04.30", "title": "Сатрапът от Троян остава в ареста"}
{"url": "https://www.24chasa.bg/novini/article/7427286", "text": "Съд в Китай осъди днес канадски гражданин на смърт за производство и трафик на метамфетамини. Това става в момент на засилено напрежение между Пекин и Отава заради ареста на финансовия директор на Хуавей Мън Ванчжоу, предаде Ройтерс. Канадецът Фан Вей е ръководил схема за производство и трафик на наркотици, съобщи в изявление съдът в Цзянмън. На смърт беше осъден още един заподозрян - У Цзъпин, предаде БТА. Освен това съдът издаде осъдителни присъди на още девет души, включително американец и четирима мексиканци. Китайският съд не даде подробности какви са присъдите на петима от деветимата осъдени, но даде да се разбере, че минималната е доживотен затвор. И останалите четирима са изпратени в затвора, без да се уточнява за какъв срок. Представителите на съда не бяха намерени за коментар. Всички 11 осъдени могат да обжалват присъдите си. Фан е вторият канадец, осъден тази година на смърт в Китай заради наркотици. През декември канадската полиция арестува по молба на американската прокуратура финансовия директор на Хуавей Мън Ванчжоу, дъщеря на основателя на компанията Жън Чжънфей. Прокурорите в САЩ описаха компанията като заплаха за националната сигурност и заявиха, че е заговорничила за нарушаване на американските санкции. И Мън, която е освободена под гаранция, и Хуавей отричат обвиненията.", "date": "2019.04.30", "title": "Осъдиха на смърт канадец в Китай за производство и трафик на наркотици"}
{"url": "https://www.24chasa.bg/novini/article/7427292", "text": "Представители на партията \"Форца Италия\" (Напред, Италия) на бившия премиер на страната Силвио Берлускони опровергаха съобщенията, че той е настанен по спешност в миланска болница, съобщи агенция АНСА, цитирана от ТАСС и БТА.  Силвио Берлускони замина за болницата \"Сан Рафаеле\", за да получи медицинска помощ заради остра болка в областта на кръста (бъбречна колика). Веднага щом приключат всички процедури, той смята да участва в представянето на кандидатите за Европарламента, излъчени от \"Форца Италия\", заяви източник от обкръжението на италианския политик. По-рано днес в. \"Кориере дела сера\" съобщи на сайта си, че 82-годишният Берлускони е откаран по спешност с линейка в миланска болница. През лятото на 2016 г. политикът, оглавявал неколкократно кабинета в Рим, претърпя сериозна операция на сърцето и последва продължителна рехабилитация. Преди време той заяви, че смята да се кандидатира на изборите за Европарламент в края на май т. г.", "date": "2019.04.30", "title": "Берлускони не е настанен по спешност \nв болница, твърдят от \"Форца Италия\""}
{"url": "https://www.24chasa.bg/novini/article/7427298", "text": "Представете си следния сценарий: Телескоп е открил астероид с диаметър между 100 и 300 метра, който се носи със скорост от 14 километра в секунда на 57 милиона километра от Земята. Астрономите изчисляват, че вероятността небесното тяло да удари планетата на 29 април 2027 г. е един процент. Какво трябва да направи човечеството при подобен случай? Отговор на въпроса търсят експерти от НАСА и международната общност, съобщават Франс прес и ДПА, цитирани от БТА. Именно подобен потенциално катастрофален сценарий, макар и въображаем, ще тестват близо 300 астрономи, учени, инженери и експерти по безопасност в рамките на започналата в Колидж парк, Мериленд, шеста конференция на Международната академия по астронавтика. Сред страните, които участват в нея, са Италия, Германия, Франция, Русия, Израел, Китай. \"Хората трябва да разберат, че това не е Холивуд\", заяви на откриването на конференцията директорът на НАСА Джим Брайдънстайн. Идеята, че Земята някой ден ще трябва да се защитава срещу астероид доскоро предизвикваше т.нар. от експертите \"фактор кикот\". Подигравките обаче секнаха на 15 февруари 2013 г., след като над Челябинск, Русия, се взриви метеорит и причини сериозни щети и наранявания на хиляди хора. \"Положителният ефект на Челябинск беше, че накара широката общественост и хората, от които зависят политическите решения, да си дадат сметка\", казва Детлеф Кошни от Европейската космическа агенция (ЕКА). Експертите отбелязват, че интерес представляват само астероиди, чиято орбита ги доближава на по-малко от 50 000 милиона километра от Земята. Астрономите откриват подобни обекти постоянно: само през тази година са засечени 700. Общият им брой надхвърля 20 000, казва Линдли Джонсън, експерт по планетарна защита от НАСА. Сред най-опасните учените открояват космическа скала, кръстена 2000SG344, с диаметър около 50 метра. Според ЕКА вероятността въпросното тяло да удари Земята в рамките на следващите сто години е едно към 2096. Повечето астероиди са малки, но 942 са с диаметър над един километър, отчита астрономът Алън Харис. Той предупреждава, че вероятно някъде там, \"паркирани зад Слънцето\", се \"спотайват\" няколко големи астероида. Въпросните тела се откриват основно от американски телескопи в Аризона и на Хаваите. ЕКА инсталира за целта телескоп в Испания и предвижда други в Чили и Сицилия. Много астрономи призовават за космически телескоп, тъй като наземните не са в състояние да откриват обекти, намиращи се от другата страна на Слънцето. Целта на тренировката, която ще бъде направена тази седмица, е да се симулира глобална реакция пред подобна катастрофална заплаха. Първата стъпка е насочването на телескопи към обекта, за да се изчислят с точност скоростта и траекторията му след първоначална \"груба преценка\". След това нещата се свеждат до два избора: опит да се отклони обектът или евакуация. Според Кошни е възможно две седмици преди сблъсъка да се предвиди коя страна ще бъде поразена. Ако диаметърът му е под 50 метра, международното споразумение е да се евакуира застрашеният регион. Колкото до по-големите обекти идеята не включва взривяването им с атомна бомба в стил холивудски филм като \"Армагедон\". В този случай могат да се откъснат по-малки парчета, които също да се окажат заплаха. Вместо това идеята е да се изстреля апарат към астероида, който да го отклони, подобно на космически блъскащи се колички. НАСА планира да тества тази идея с истински астероид с диаметър 150 метра през 2022 г. в рамките на мисията DART (Double Asteroid Redirection Test), припомня Франс прес.", "date": "2019.04.30", "title": "НАСА прави репетиция за Армагедон"}
{"url": "https://www.24chasa.bg/novini/article/7427299", "text": "Пловдивският апелативен съд остави в ареста  . Хасковският окръжен съд му е определил най-тежката мярка за неотклонение \"задържане под стража\", която той обжалва. Съучастникът му не е подал жалба и за него определението на първоинстанционния съд е влязло в сила, съобщиха от пресцентъра на Съдебната палата. Апелативните магистрати приеха, че са налице изискуемите от закона предпоставки за потвърждаване на най-тежката мярка за неотклонение \"задържане под стража\". От събраните до момента доказателства е известно, че шофьорът С. Рамазани от Иран е задържан на 14 април 2019 г. на ГКПП \"Капитан Андреево\" след щателна митическа проверка на управлявания от него тир с иранска регистрация, при която са открити 288.380 кг. хероин за 18.744 млн. лева. По-късно полицията е установила получателя на товара - турския гражданин С. Йоздемир, който също е привлечен като обвиняем. Престъплението, в които е обвинен С.Йоздемир е, че като помагач в съучастие с друго лице, е съпричастен в контрабанда на изключително голямо количество наркотици. Деянието е тежко по смисъла на Наказателния кодекс и за същото престъпление законът предвижда наказание \"лишаване от свобода\" за срок от 15 до 20 години и глоба от 200 000 лева до 300 000 лева. Апелативният съд счита, че има опасност С.Йоздемир да се укрие, тъй като от една страна той е чужд гражданин и няма адрес в България, а от друга предвид тежестта на наказанието, той може да се опита да избяга. Затова Апелативният съд потвърди определението на Хасковския окръжен съд, който е взел мярка за неотклонение \"задържане под стража\" спрямо С.Йоздемир. Определението на Апелативния съд е окончателно.", "date": "2019.04.30", "title": "Йоздемир остава в ареста за пренасянето на 288 кг хероин"}
{"url": "https://www.24chasa.bg/novini/article/7427311", "text": "В официално прощално обръщение японският император Акихито обяви днес, че абдикира и благодари на народа си за подкрепата през 30-годишното му управление, предаде Асошиейтед прес, цитирана от БТА. \"Днес приключвам задълженията си като император. Искам да изразя дълбоката си признателност към министър-председателя за думите му като представител на японския народ. Имах щастието да изпълнявам дълга си на император, ползвайки се с дълбокото доверие и уважение на японския народ в течение на 30 години след възкачването ми на трона. Изказвам сърдечните си благодарности на хората, които ме приеха и подкрепяха като символ. Заедно с императрицата се надяваме новата ера \"Рейва\", която започва утре, да е мирна и ползотворна и се молим за мир и щастие на страната ни и всички хора по света\", каза Акихито на церемония в тържествената \"Борова зала\" на императорския дворец в Токио.", "date": "2019.04.30", "title": "Японският император Акихито обяви официално абдикацията си"}
{"url": "https://www.24chasa.bg/novini/article/7427359", "text": "Турският президeнт Реджеп Тайип Ердоган заяви днес, че проектът за изтребителя Ф-35 е обречен на провал без Турция, и добави, че Анкара е подложена на несправедливо отношение във връзка с този проект, предаде Ройтерс, цитирана от БТА. Турция планира да купи руски системи за противоракетна отбрана С-400, което обтяга отношенията й със САЩ. Вашингтон заявява, че системите С-400 ще компрометират сигурността на произвежданите от Локхийд Мартин изтребители Ф-35. Анкара е вероятен купувач на изтребители Ф-35 и същевременно партньор в програмата за тяхното производство. В изказване на изложение на отбранителната промишленост в Истанбул Ердоган заяви, че тези, които се опитват да изключат Турция от проекта за Ф-35, не са обмислили внимателно нещата и добави, че Анкара предприема бързо стъпки да разработи свои собствени системи за въздушна отбрана.", "date": "2019.04.30", "title": "Ердоган заяви, че без Турция, проектът за изтребителя Ф-35 е обречен на провал"}
{"url": "https://www.24chasa.bg/novini/article/7426857", "text": "В деня, в който се прощаваме с нея, беше насрочена репетиция на пиесата \"Актрисата\", в която Стефан Данаилов си партнира с Аня Пенчева. Точно в 11 часа, когато започна поклонението, репетицията спря и актьорите сведоха глави, за да почетат паметта й. Репетицията не започна отново до края на поклонението, което беше до 12:30 часа. Съболезнования приемаха близките на Виолета Гиндева - дъщеря й, синът й, брат й и внучките й. \"Красивото момиче на бългаското кино си отиде \", с тъга каза директорът на театъра Мариус Донкин. С нея се прости и Георги Мамалев, на когото тя е кумувала. Изпратиха я още професор Надежда Сейкова, актрисите Жоржета Чакърова, Емилия Радева, Параскева Джукелова, Елена Петрова, Милена Атанасова, актьорите Иван Налбантов и Николай Сотиров, композиторът Хагашот Агасян. Получени бяха съболезнователни адреси от президентството от много театри и от Пазарджик, чийто почетен гражданин Виолета Гиндева бе. С нея се сбогува и колежката й голямата актриса Мария Стефанова, която подчерта, че благодарение на директора на театъра хората от по-възрастното поколение са имали щастието отново да се върнат на сцената. \"Тя бе всеотдайна и предана на театъра. Влязохме в театъра млади, силни, здрави, прави. Театърът я изпрати. Отлетя\", каза още Мария Стефанова. ", "date": "2019.04.30", "title": "Стефан Данаилов изпрати Виолета Гиндева от голямата сцена на Народния театър (Снимки)"}
{"url": "https://www.24chasa.bg/novini/article/7427523", "text": "Благодаря на нашите приятели от Германия и Франция, че разпознават и посочват успехите, които постигнахме като върховен принос към балканската и европейската стабилност, написа в своя профил във Фейсбук премиерът на Северна Македония Зоран Заев след неформалната среща на Германия и Франция със западнобалкански държави в Берлин, предаде МИА. Нашата отговорност и ангажираност не спират, тъй като европейската идея за съюзничество на различията изисква постоянна грижа за себе си и за другия, написал Заев във Фейсбук, цитира БТА. Германският канцлер Ангела Меркел и френският президент Еманюел Макрон вчера похвалиха Северна Македония и правителството за усилията да бъде решен дългогодишният спор с Гърция.", "date": "2019.04.30", "title": "Заев благодари на Германия и Франция, че са признали успехите на страната му"}
{"url": "https://www.24chasa.bg/novini/article/7427562", "text": "Победителят на парламентарните избори в Испания, социалистът Педро Санчес е единственият, който може да състави правителствена коалиция след раздробяването на десницата, но той реши да използва цялото време, с което разполага, най-малко един месец, предаде БТА.  На 26 май испанците ще застанат пред урните за евроизборите, ще гласуват също на местни и много регионални избори (в 12 области от общо 17). Преди да избере варианта за коалиция Педро Санчес, ще трябва да оцени разположението на силите. \"Ще изчакаме да видим какво ще се случи на местните избори ( . . . ) в много автономни области, и разбира се, на евроизборите\", заяви вчера председателката на Испанската социалистическа работническа партия (ИСРП) Кристина Нарбона в интервю за националното радио. \"Нищо не ни притиска . . . все още сме в предизборна кампания\", допълни тя. Провалът на консерваторите ======================== Педро Санчес може да си позволи да почака. \"Можем да продължим да се занимаваме с текущите въпроси\", подчерта вицепремиерката Кармен Калво. Дошъл на власт без избори, след сваляне на правителството на консерватора Мариано Рахой с вот на недоверие, Санчес се чувства легитимиран от категоричната победа на парламентарните избори и спечелването на 123 места в 350-членния парламент. Още повече, че спечели мнозинство в Сената. Той остави далеч зад себе си консерваторите от Народната партия (НП), подкрепата за които се срина до 66 депутати спрямо 137 на предишните избори през 2016 г. Коалиция между партии от десницата вече не е алтернатива за съставяне на правителство. Евентуален съюз на НП с 57-те либерални депутати от \"Сиудаданос\" (\"Гражданите\") и крайнодясната партия Вокс, която влиза в парламента с 24 депутати, набира не повече от 147 места, далеч от необходимите 176 места за получаване на мнозинство в 350-членния парламент. Вариантите пред Санчес ==================== От друга страна, Санчес има няколко възможности. Може да продължи да управлява сам, както прави повече от 10 месеца, но този път със 123 депутати, а не с 85. \"Ще се опитаме\", заяви Кармен Калво, която отбелязва, че избирателите вече оценяват партията и правителството. Санчес може да покани в правителството си \"Подемос\" (\"Ние можем\"), партията на радикалната левица, чиято подкрепа получи. Подкрепата за нея на изборите намаля - \"Подемос\" спечели 42 места спрямо 67 на предишните избори през 2016 г., което вече не й позволява да диктува на Санчес условията си. С подкрепата на малките регионални партии Санчес получава парламентарно мнозинство, без да трябва да разчита на подкрепата на каталунските сепаратисти. Достатъчно е само един депутат сепаратист да се въздържи, за да може Санчес отново да спечели вот на доверие, защото може да бъде избран за премиер и с обикновено мнозинство. Санчес може да формира също по-голяма коалиция с умерените каталунски сепаратисти от Републиканската левица на Каталуния, но те са тежък и непредвидим съюзник. Десницата го обвинява, че е готов да \"направи компромис\" със сепаратистите за сметка на единството на Испания, макар че именно десните го принудиха да свика предсрочни избори, като отказаха да гласуват бюджета за 2019 г. На теория Педро Санчес би могъл да се съюзи също със \"Сиудаданос\", единственият вариант, който му осигурява абсолютно мнозинство (180 депутати общо). Но председателят на \"Сиудаданос\" Алберт Ривера поведе злостна кампания срещу него, обеща, че \"ще го свали от власт\" и показа, че има намерение да оспори лидерската позиция на НП в дясното политическо пространство. Впрочем по-голямата част от активистите на ИСРП не желае подобен съюз и в неделя вечерта скандираше: \"Не с Ривера!\", когато приветстваше победата на Педро Санчес. А вчера основната фигура на \"Сиудаданос\" в Каталуния Инес Аримадас още повече стесни възможността за споразумение, като заяви на премиера социалист: \"Имаме правителство, което е обществена заплаха. Ние ще станем водач на опозицията\".", "date": "2019.04.30", "title": "Педро Санчес не бърза със съставянето на коалиция"}
{"url": "https://www.24chasa.bg/novini/article/7427572", "text": "Венецуелският опозиционен Лидер Хуан Гуайдо заяви днес, че е започнал да изпълнява \"финалната фаза\" от плана си да свали президента Николас Мадуро, предаде Ройтерс. Във видео, публикувано в профила му в \"Туитър\", Гуайдо говори в компанията на мъже във военни униформи и на опозиционния политик Леополдо Лопес, който е под домашен арест. Той казва, че се намира във военновъздушната база \"Карлота\" в Каракас, предаде БТА. Журналист на Ройтерс е видял Гуайдо край база на военновъздушните сили в Каракас, обграден от мъже в униформи. \"Националните въоръжени сили взеха правилното решение. Те разчитат на подкрепата на венецуелския народ\", каза Гуайдо. Министърът на информацията Хорхе Родригес заяви в \"Туитър\", че правителството на Венецуела си има работа с малка група \"военни предатели\", подстрекаващи към преврат.", "date": "2019.04.30", "title": "Хуан Гуайдо: Военните минаха на моя страна"}
{"url": "https://www.24chasa.bg/novini/article/7427602", "text": "Китайският президент Си Цзинпин призова днес китайската младеж да обича страната си и да се посвети на комунистическата партия, като предупреди, че няма място за тези, които игнорират нуждите на страната, съобщи Ройтерс, цитирана от БТА. Си Цзинпин говори на събитие по повод 100-годишнина на студентски протести в Китай. Движението от 4 май 1919 г. започва като антиимпериалистически студентски протести срещу решението на Парижката мирна конференция, след Първата световна война, да повери на Япония контрола над германските владения в китайската провинция Шандун. Движението скоро прераства в по-широк дебат как да се модернизира Китай, който неотдавна е свалил императора и е станал република през 1911 г. Темата за студентските протести е особено чувствителна за Китай тази година, когато се навършват 30 години от кървавото потушаване на продемократичните протести на площад \"Тянанмън\" в Пекин на 4 юни 1989 г. В реч в парламента пред официални представители и млади делегати Си заяви, че китайската младеж трябва да бъде благодарна на партията, страната, обществото и хората. \"Кажете на всеки китаец, че патриотизмът е негов дълг, той е задължение\", каза Си от трибуната. Речта му бе излъчвана на живо по китайската държавна телевизия. \"За китайската младеж от новата ера пламенната любов към родината е основа на физическото и творческо развитие\", каза Си.", "date": "2019.04.30", "title": "Си Цзинпин призовава китайската младеж \nкъм патриотизъм"}
{"url": "https://www.24chasa.bg/novini/article/7427614", "text": "Кола се заби с пълна скорост в търговски център в Хамбург и рани девет души, съобщи Hamburger Morgenpost. Шофьорът е пенсионер на 78 години. Според основната версия на разследващите вероятно е объркал педала на колата. Возилото е тръгнало от гаража на мола, счупило стъклените му врати, преди да се спре в ескалатор и да увисне наполовина от един от етажите вътре в сградата. Полицейски и спасителни екипи са разположени на мястото на инцидента и са евакуирали посетителите на обекта. Според говорител на пожарната случката се развила за 5-8 секунди. В края на месец март бе съобщено, че 10 съмнителни лица са арестуване по подозрение, че могат да нанесат терористична атака.", "date": "2019.04.30", "title": "Кола висна на ескалатор в мол в Хамбург и рани 9 души (Снимки)"}
{"url": "https://www.24chasa.bg/novini/article/7427677", "text": "Американка получи печалбата си от 50 000 щатски долара от лотарията \"Пауърбол\" с два месеца закъснение, тъй като котката й е скрила билета, съобщи ЮПИ. Жената купила няколко билета за лотарията с тираж на 23 февруари и ги сложила на сигурно място - на нощното шкафче. Котката й обаче ги бутнала заедно с други хартии и те паднали зад леглото. Жената, която е на 67 години, ги открила чак при пролетното почистване, предаве БТА. \"Когато купувам лотарийни билети, никога не гледам тегленето на номерата. Проверявам дали съм спечелила чак след няколко дена. Този път не знаех обаче, че котката ги е бутнала от шкафчето\", обясни тя. Късната проверка показала, че единият от билетите е печеливш и жената потърсила печалбата си от клона на лотарията в Балтимор. \"Нямам големи планове за парите - каза късметлийката. - Ще направя някои ремонти у дома и ще даря 10 процента на църквата си. Ще използвам част от сумата, за да помогна на хората\".", "date": "2019.04.30", "title": "Котка скри печеливш лотариен билет в Балтимор"}
{"url": "https://www.24chasa.bg/novini/article/7427749", "text": "Два самолета се сблъскаха в Англия, пише вестник Daily Mirror. Инцидентът е станал на летище Ийст Мидландс в Лестършир. Самолети на Ryanair и Jet2 са се ударили при силна мъгла. По време на инцидента на борда на лайнерите нямало пътници. Няма наранявания. Представители на летището заявиха, че разследват случилото се. Полетите продължават по график.", "date": "2019.04.30", "title": "Два самолета се удариха в Англия"}
{"url": "https://www.24chasa.bg/novini/article/7427768", "text": "7 души са откарани в болница с различни травми, без опасност за живота, след като микробус мерцедес се заби в мантинела. Инцидентът станал около 10:45 часа в с. Припек. Според първоначалната информация 70-годишният шофьор от масовия транспорт, по неизясняни към момента причини, губи контрол над превозното средство минава през разделителна мантинела, преобръща се и отново се връща на гумите си. Вследствие на произшествието, в болница са отведени седем души. Работата по зясняване на детайли около инцидета продължават, съобщиха от полицията.", "date": "2019.04.30", "title": "7 ранени при катастрофа във варненско село"}
{"url": "https://www.24chasa.bg/novini/article/7427779", "text": "Членството в ЕС продължава да бъде стратегическа цел за Турция. Ако ЕС не иска да ни приеме, той трябва да вземе своето решение, заяви турският външен министър Мевлют Чавушоглу на пресконференция в Братислава след съвместно заседание с външните министри на страните от Вишеградската четворка, съобщава Анадолската агенция. Чавушоглу посочи, че Турция е готова да разглежда всяка една преговорна глава и да изпълни всяко условие. След изборите реформите са наш приоритет, изтъкна още турският външен министър. Той посочи обаче, че основният проблем във връзка с процеса на присъединяване на Турция към ЕС, са политическите пречки. Чавушоглу изтъкна, че Турция има принос към ЕС по редица теми като сигурност, икономика и миграция, но подчерта, че съществуват политически пречки пред членството на Турция в евросъюза. Той каза, че някои страни са категорично против членство на Анкара в ЕС. Чавушоглу заяви още, че срещата с колегите му от Вишеградската четворка /Чехия, Словакия, Полша и Унгария/ е преминала много ползотворно и на нея са били обсъдени въпроси от взаимен интерес и регионални теми, както и ситуацията в Сирия, Либия, Иран и Ирак. Той посочи, че е бил разгледан и въпросът за нелегалната миграция и е добави, че това е общ проблем, с който трябва да се води борба съвместно. Чавушоглу изтъкна, че споразумението между Турция и ЕС за миграцията е ефективно в тази насока.", "date": "2019.04.30", "title": "Чавушоглу: Членството в ЕС продължава да бъде стратегическа цел за Турция"}
{"url": "https://www.24chasa.bg/novini/article/7427919", "text": "Министърът на земеделието, храните и горите Румен Порожанов и представители на организации от секторите плодове, зеленчуци, картофи и биопроизводство, подписаха споразумение за изпълнение на исканията на бранша. Ще бъде назначен заместник-министър с ресор „Плодове, зеленчуци, картофи и биоземеделие“, който ще бъде предложен от тях, съобщиха от Министерството на земеделието, храните и горите. Предстои и изготвянето на Стратегия и План за действие за възстановяване и развитие на секторите. Ще бъде приет и пакет от мерки в краткосрочен и дългосрочен план, с цел осигуряване на съответния бюджет за 2019-2022 г. и в рамките на новия програмен период. С цел изработване на политики и стратегии, съвместно с браншовите организации, ще бъде създаден и Консултативен съвет по биоземеделие. В документа, разписан от двете страни, е заложено и създаването на дирекции „Плодове и зеленчуци“ и „Биологично производство“, във функциите, на които да бъде включено и развитието на планинското и полупланинското земеделие.", "date": "2019.04.30", "title": "Назначават зам.-министър с ресор \"Плодове, зеленчуци, картофи и биоземеделие\""}
{"url": "https://www.24chasa.bg/novini/article/7427163", "text": "Две гражданки на Сирия и техният водач - румънец, са задържани под стража за незаконно преминаване на българската граница в землището на село Кардам, съобщи пресцентърът на Апелативната прокуратура във Варна. Мярката е взета от Районния съд в Генерал Тошево по искане на Районната прокуратура. Тримата чужденци са установени от българските гранични власти на 26 април, около 18 часа, между 150-а и 151-а гранична пирамида. Осемнадесетгодишните Ягмор А. и Тара М. и техният водач - Вишиноае Д. /21 г./, слезли от автомобил с немска регистрация и се отправили пеша към държавната граница на България, посочват от пресцентъра на Апелативната прокуратура. Двете млади жени е трябвало да бъдат отведени в Германия от румънския гражданин, където едната щяла да се омъжва за иракчанин. Определенията на Районния съд могат да бъдат обжалвани пред Окръжния съд в Д", "date": "2019.04.30", "title": "Две 18-годишни сирийки и румънец в ареста за незаконно преминаване на границата ни с Румъния (Обновена)"}
{"url": "https://www.24chasa.bg/novini/article/7428075", "text": "Целеви потребителски кредит за бизнес обучения в цял свят, без аналог на пазара у нас, предлага Пощенска банка от този месец. С него могат да се финансират таксите по различни програми като Master of Business Administartion, Executive Master of Business Administaration, Advanced management и др. Новият продукт е създаден в отговор на нарастващия интерес към финансиране на обучения, които отварят пътя към кариерно израстване и развитие, регистриран от банката през последните години. Продуктът ще бъде представен за първи път на събитието Access MBA, което ще се проведе на 11 май в хотел „Интерконтинентал“ в София. На него всички, които имат интерес към обучения по МВА и други програми в различни престижни университети, ще имат възможност да се срещнат с техни представители, както и да получат информация как да финансират обучението си в избрания университет с Пощенска банка. Регистрацията за събитието е безплатна и може да бъде направена онлайн, на адрес  . „Образованието е процес, който продължава през целия живот и е реална инвестиция в бъдещето и кариерата. В Пощенска банка винаги поставяме акцент върху него, защото се стремим да създаваме условия за развитие на икономика с висока добавена стойност, базирана на знанието. През последните години отчитаме, че все повече потребители търсят допълнително финансиране, за да покрият разходите си за различни обучителни програми. Решихме да ги подкрепим и създадохме за тях специален продукт, с който ще им е по-лесно да покрият разходите си за обучение. Искаме да им дадем възможност да разгърнат потенциала си, да получат нови знания и компетентности, да разширят мрежата си от контакти, да израснат като способни и отговорни бизнес лидери. Кредитът е изключително подходящ за служители на средно големи и големи компании, собственици и мениджъри, IT специалисти, финансисти и маркетолози. И понеже знаем, че често обучението е свързано с пътуване, за нас е важно да осигурим удобство и комфорт на нашите клиенти, като им предоставим комплексно обслужване. Кредитните карти от най-висок клас, издавани от банката, осигуряват редица допълнителни предимства и специални привилегии, като приоритетно обслужване при пътуване, безплатни застрахователни покрития и отстъпки при резервация в различни места за настаняване.“, коментират от Пощенска банка. Новият кредит е с максимален размер до 70 000 лв. и срок на погасяване до 120 месеца. При превод на работна заплата в банката по пакетна програма „Моето семейство“, „Моето предимство“ или „Моят престиж“ и ползване на застрахователно покритие по програма „Защита на плащанията“, се ползва атрактивен лихвен процент, близо два пъти по-нисък спрямо лихвите по новоотпуснати кредити в лева, съгласно лихвената статистика на БНБ към февруари 2019. Клиентите могат да се възползват и от гратисен период до 24 месеца, който покрива срока на обучението и през който се дължи плащане само на лихвите по кредита. Кредитът може да бъде заявен удобно и бързо в широката мрежа от финансови центрове на Пощенска банка, онлайн на  , на кратък номер *7224 или след консултация с мобилен банков експерт на  .", "date": "2019.04.30", "title": "Бизнес обучение в цял свят с Пощенска банка"}
{"url": "https://www.24chasa.bg/novini/article/7428108", "text": "Шофьор ще бъде съден в Русе, след като е заловен да кара автомобил с 3,41 промила алкохол на 28 април - Великден. Това съобщиха от областната дирекция на МВР в крайдунавския град, цитирани от БТА. Сигналът, че мъж шофира превозно средство в нетрезво състояние бил подаден на тел. 112 около 15.30 часа. Изпратеният екип на полицията установил на ул. \"Гео Милев\" в Русе автомобил \"Опел Астра\". Колата била управлявана от 43-годишен мъж. Още трима шофьори са заловени в Русенско по време на празничните дни да управляват превозни средства след употреба на алкохол. 52-годишен мъж шофирал колата си в град Глоджево с 3,13 промила, а друг - на 32 години, бил засечен в Русе, като дрегерът отчел 1,53 промила. От полицията съобщават още, че 55-годишен шофьор е катастрофирал на пътя между град Бяла и село Копривец, като е получил леки наранявания. Проверката показала, че той е с 1,30 промила алкохол.", "date": "2019.04.30", "title": "В Русе съдят шофьор, заловен с 3,41 промила алкохол"}
{"url": "https://www.24chasa.bg/novini/article/7428127", "text": "Влиянието на Египет и Обединените арабски емирства върху Доналд Тръмп обърка американската политика към Либия в момент, когато Триполи е подложен на атака и страната отново е на ръба на пълномащабна война. След като първоначално насърчи приемането на резолюция на Съвета за сигурност на ООН за спиране на огъня и прекратяване на настъплението на източнолибийския военен командир Халифа Хафтар към столицата, само дни по-късно Държавният департамент премина към заплахи да наложи вето на същата резолюция. Рязката промяна в политиката дойде след среща на Тръмп с египетския лидер Абдел Фатах ас Сиси и телефонен разговор с престолонаследника на Абу Даби Мохамед бин Зайед Ал Нахаян - главните поддръжници на Хафтар. Те го убедиха да се обади на Хафтар и след това да направи изявление, в което да го похвали, казаха дипломати и бивш висш представител. Според \"Блумбърг нюз\" Тръмп и съветникът му по националната сигурност Джон Болтън са заявили подкрепа за настъплението на Хафтар в пряко противоречие с официално изявление на държавния секретар Майк Помпейо броени дни по-рано. Държавният департамент призова за спиране на огъня в Либия и връщане към политическото посредничество на ООН, но изявлението не допринесе особено за изясняване на объркването около американската политика веднага след лично изразената от Тръмп подкрепа за Хафтар. \"Траен мир и стабилност ще настъпи в Либия единствено чрез политическо решение. Призоваваме всички въвлечени страни да се върнат бързо към политическото посредничество на ООН, успехът на което зависи от прекратяването на бойните действия във и около Триполи\", посочи говорител наДържавния департамент в изпратено по имейл изявление вчера. Либия е поредният въпрос от сферата на външната политики и глобалната сигурност, по които Тръмп преобърна дългогодишната политика почти без и дори изобщо без да предупреди или да се консултира със съюзниците или с останалата част от правителството си. В този случай европейски дипломати казват, че Тръмп се е отказал от официалната американска позиция за подкрепа на обсаденото в Триполи подкрепяно от ООН правителство и от настояването за посредничество на ООН, за да угоди на поддръжниците на Хафтар Египет и ОАЕ. Американският президент се опитва да си осигури подкрепата на двете държави за дълго отлагания израелско-палестински мирен план, отстояван от неговия зет Джаред Къшнър, който се очаква да бъде огласен след края на Рамазана през юни. Според уведомени за разговорите дипломати Ас Сиси използвал посещението си в Белия дом на 9 април, за да поиска от Тръмп да демонстрира подкрепа за Хафтар, когото описал като човек, оглавил борбата с тероризма в Либия. Източник каза, че Тръмп се обадил на Хафтар на 15 април, но Белият дом запазил разговора в тайна, докато престолонаследникът на Абу Даби Мохамед бин Зайед не окуражил Тръмп да покаже публично подкрепата си, за да насърчи дезертирането от многобройните милиции в Либия към лагера на Хафтар. \"Държавният департамент не е знаел предварително за разговора и не е имало политическо обсъждане\", каза бивш висш служител. \"В момента САЩ нямат последователна политика по отношение на Либия, просто защото не е извършвано преразглеждане на политиката, а има само пазарлъци от страна на семейство Тръмп. В дните след телефонното обаждане САЩ промениха коренно позицията си за Либия. Американската мисия в ООН заплаши с вето подготвената от Великобритания резолюция на Съвета за сигурност, в която се настоява за прекратяване на офанзивата на Хафтар и незабавно спиране на огъна. Подкрепата беше удар за американските съюзници, тъй като само дни по-рано Държавният департамент насърчи Великобритания да подготви резолюцията, а Помпейо направи официално изявление срещу заграбването на властта от Хафтар. \"Зелената светлина беше дадена от висш държавен служител. В рамките на седмица настъпи пълна промяна в курса. От одобрение те минаха към пълно противопоставяне на резолюцията. Не казаха: \"Смятаме, че това е лоша идея\". Казаха: \"Ще й наложим вето. Не искаме резолюцията да бъде придвижена\", каза европейски дипломат. Същият източникът отбеляза, че САЩ били по-непреклонни в противопоставянето си от Русия, която поискала поправки, за да стане резолюцията \"по-балансирана\", а не толкова подчертано против Хафтар, но не стигнала дотам да заплашва с вето в Съвета. Запитан вчера за външната политика на правителството, американският Съвет за национална сигурност се съобрази с Държавния департамент и публикува изявление, в което отново подкрепи спирането на огъня. Нямаше обаче обяснения за американското противопоставяне на резолюция на ООН или за откритата подкрепа на Тръмп за Хафтар, който има американско гражданство след период на изгнание по време на режима на Муамар Кадафи и е бил обвинен във военни престъпления. Настъплението на Хафтар изпревари и осуети подготвяната конференция под егидата на ООН в град Гадамес, организирана от специалния пратеник на ООН за Либия Гасан Саламе. При посещение в Париж Саламе предупреди Запада да не подкрепя Хафтар. В необичайно рязко за посредник на ООН изказване емисарят заяви: \"Той не е Ейбрахам Линкълн, не е голям демократ. Виждайки го в действие, трябва да се тревожим от методите му, тъй като там, където управлява, управлява не меко, а с железен юмрук\". Малцина дипломати смятат, че резолюция на ООН ще успее да спре боевете, но мнозина се безпокоят, че липсата на силно послание от страна на международната общност, съчетано с явната подкрепа от Тръмп, може да доведе до дезертиране към редиците на Хафтар и да ускори падането на Триполи. Бившият американски специален пратеник за Либия Джонатан Уайнър каза, че превключването на американската политика към подкрепа за Хафтар с убеждението, че той е надежден съюзник в борбата с тероризма, ще има катастрофални последици. \"Опасността тук е, че Либия все повече започва да прилича на Сирия с разрастващ се граждански конфликт, огромен брой бягащи хора, хуманитарна криза и активизиращ се тероризъм\", каза Уайнър и добави: \"Нужно ни е политическо, а не военно решение\". (БТА)", "date": "2019.04.30", "title": "Заплашителният подход на Тръмп тласка все повече Либия към гибел"}
{"url": "https://www.24chasa.bg/novini/article/7428123", "text": "Президентът на САЩ Доналд Тръмп обмисля да постави \"Мюсюлмански братя\" в американския черен списък на терористичните организации, съобщи Белият дом, цитиран от Франс прес, предаде БТА. Организацията, която в Египет е смятана за терористична, е \"трън в очите\" за режима на президента Абдел Фатах ас Сиси, откакто оглавените от него военни свалиха избрания президент ислямист Мохамед Морси от власт през 2013 г. Тръмп разговаря с екипа си по националната сигурност и с ръководители от района, които споделят безпокойството му и сега тази възможност се проучва съгласно вътрешна процедура, каза говорителката на Белия дом Сара Сандърс. Новината се огласява три седмици след посещение на Ас Сиси във Вашингтон. По този случай Тръмп похвали \"много добрата работа\" на египетския си колега. Поставянето на \"Мюсюлмански братя\" в черния списък ще позволи на САЩ да наложат санкции на всяко физическо лице или организация, които имат връзки с организацията. Египетски съд осъди днес седем души, сред които бизнесмен от \"Мюсюлмански братя\" и сина му, на 25 години затвор за \"причиняване на вреда на националната икономика\", предаде ДПА. Бизнесменът Хасан Малек беше арестуван през 2015 г. Властите казаха, че са открили публикации, съдържащи планове на \"Мюсюлмански братя\" да навредят на египетската икономика, като изтеглят долари от пазара, за да създадат трайно търсене на чуждестранна валута, и като извършват терористични атаки срещу туристически обекти. Авоарите на Малек са замразени от държавата от 2014 г. като част от суровите наказателни мерки срещу лидери на \"Мюсюлмански братя\" след свалянето на Морси. Египетските власти обявиха движението за терористична организация и арестуваха хиляди негови членове и привърженици. Властите обвиняват организацията, че получава финансиране от фирми, бизнесмени и поддръжници, за да извършва актове на насилие срещу държави институции.", "date": "2019.04.30", "title": "Тръмп включва \"Мюсюлмански братя\" сред терористичните организации"}
{"url": "https://www.24chasa.bg/novini/article/7426204", "text": "Шокът в Благоевград след влизане в затвора на 5-имата полицаи, признати за виновни за смъртта на Ангел Димитров-Чората, не утихна и по време на великденските празници. Във фейсбук не стихват коментарите по повод неочакваното решение на ВКС, с което полицаите Мирослав Писов, Иво Иванов, Борис Механджийски, Георги Калинков и Янко Граховски влязоха в затвора за 7 г. Създадена бе група “Полицаите не са убийци”, организира се протест в тяхна защита на 7 май. Окончателното решение на ВКС по 14-годишната съдебна сага излезе на 19 април, а петимата влязоха в затвора в Бобов дол в дните между Цветница и Великден. Предадоха се доброволно, а Граховски се върна от Германия, където живее от няколко години.  На втория ден от Великден в черквата “Въведение Богородично” в Благоевград бе отслужена молитва за страдащи хора, на която присъстваха близки, роднини и приятели на петимата полицаи. Техни колеги пък изразяват съпричастност в социалните мрежи. “Вече 11 години работя в МВР. Участвал съм и в доста задържания. Явно ме пази Господ, че някой предрусал и имал здравословни проблеми престъпник не е умрял, докато сме му слагали белезници. Докато сме гледали да го изненадаме, за да не изхвърли това, което носи в дрехите си, или да не избяга. Съчувствам на колегите и на семействата им. Това, което се случва, е унизително. ПОЛИЦАИТЕ НЕ СА УБИЙЦИ!!!”, пише служител на МВР. “Всички знаем, че момчетата са невинни! И затова ВСИЧКИ полицаи да излязат на протест! Какво чакате, момчета! Вие поне трябва да сте безпартийни! Направете го в името на вашите колеги! Не дай си боже, утре вие може да сте на тяхно място!”, апелира друг от групата. Съпруга на полицай е написала: “Всеки ден се моля, когато тръгва на работа, да се върне жив и здрав. 23 г. е в системата и не мога да спя спокойно. Когато нощем звънне телефонът, сърцето ми се свива и се питам къде, кога, какво ще се случи, дали ще се върне. Момчетата са невинни. Трябва вече да се събудим и застанем плътно зад тях.” Не липсват и постове, в които се коментира, че в града се е знаело, че Чората се занимава с наркотици. “Някой карал ли го е да трови децата на града ни с наркотици! Или е трябвало да го оставят да трови още... и да богатее на гърба на вече зависими млади хора! Знаеш ли колко животи и съдби е почернил?! Защитете тези, които са оставяли семействата си в делник и празник, за да може вашето семейство да живее спокойно.” Има и призиви към президента Румен Радев: “А президентът може да даде амнистия! Ако има доблест!”   На фона на подкрепата, която получават 5-имата и семействата им, синът на Ангел Димитров - Райчо, в навечерието на Великден пусна снимка на баща си в ковчега, и написа: “Има ли нужда от коментар? Това е баща ми!” След това добави: “Не смесвайте полицейската институция с бащиния! Там има правила - задържаш и имаш задължението да го опазиш жив, не да го убиваш!   Ако е виновен, ще отговаря пред съда. Не те да решават кой да живее и кой да умира. Защото, ако вървяхме по техните стъпки, 5-имата отдавна щяха да са на оня свят! 14 години имаха шанс да кажат какво се е случило, а не да мълчат и в съда да повтарят “Ама ние сме невинни.” Ами кой го уби!? ИЗВЪНЗЕМНИТЕ ЛИ БЯХА?...ГОСПОД ЗАБАВЯ, НО НЕ ЗАБРАВЯ!” Когато Чората почина, синът му бе на 5 г., а сега се подготвя за абитуриентски бал в математическата гимназия в Благоевград. 38-годишният Ангел Димитров почина при задържане по време на полицейска акция срещу наркоразпространението и сводничеството на 10 ноември 2005 г. В РЗБОП получават оперативна информация, че Чората се е сдобил с кокаин. Проследен е вечерта, докато се придвижва с колата на брат си Димитър. В 20,50 ч спира маздата до блок на ул. “Дойран” и разговаря с интимната си приятелка М. З., която е на прозореца на третия етаж. Уточняват се, че ще мине да я вземе около 22 ч. След приключване на разговора Чората потеглил с автомобила, но на около 10 метра 5-имата полицаи с кола препречили пътя му. Извели го и се опитали да му поставят белезници. Според техните показания той оказал яростна съпротива. Приятелката му М. З. и сестра ѝ пък обясняват пред съда, че са чули Димитров да вика: “Помощ, не ме бийте, какво искате, не мога да дишам, бе!” Показали се на прозореца и видели “5-6 човека да бият” Димитров и се обадили на тел. 160. След около 10 минути Чората издъхнал. В колата му е намерено топче с около 2 грама кокаин, а наблизо до нея - още около 3,7 грама.   Делото за смъртта продължи дълго и мина по няколко пъти през различни инстанции, полицаите бяха оправдани през 2011 г. Роднините на Димитров обаче заведоха дело в Европейския съд за правата на човека, а след осъдителното за България решение главният прокурор Сотир Цацаров разпореди възобновяване. Миналата година Военноапелативният съд ги призна за виновни за смърт по непредпазливост, но заради изтекла давност не им наложи наказания. Сега ВКС, действайки като въззивна инстанция, отмени изцяло това решение. Разгледа делото по същество, като стъпи на първоинстанционно осъдително решение от 2008 г., но го измени. Намали присъдите на 5-имата на по 7 г. затвор. Тричленният състав на ВКС е категоричен, че контактът на полицаите с пострадалия не е преустановен при задържането му. Въпреки виковете му, че се задушава, те не са преустановили насилието над него, а са продължили. Съвместно полицаите са нанасяли удари, докато тялото му е било притискано, така че той не е могъл да разгърне дихателните си възможности, в резултат на което се е задушил и е починал. Заключението на върховните съдии е, че механизмът на причиняване на смъртта е нанасяне на удари преди поставянето на белезници, продължаване нанасянето на удари след поставянето им, поставянето на пострадалия по корем с белезници на ръцете на гърба, натискане на снагата му и паралелно нанасяне на удари по тялото му. Тези действия не са му дали възможност да се движи и да диша нормално. Починал е от позиционна асфикция, в резултат от позата hog-tie (легнал с лице към земята и ръце с белезници отзад на гърба), в която е бил поставен. ВКС приема, че установените фактори - къс врат, пълен стомах, наднормено тегло, плеврални сраствания със силно ограничаване на дробовете, превъзбуденото състояние с активна съпротива при задържането и рязката умора след нея, наличието на кокаин в урината, нямат пряко отношение към смъртта, настъпила за 4-6 минути. Ударите са причинили леки травматични увреждания, заради което полицаите са оправдани да са проявили извънмерна ярост, садизъм и жестокост и да са го убили с особена жестокост. Заради продължилото над 13 г. дело, което е неразумен срок, наложените им присъди са под минимума - по 7 г. затвор. Петимата, заедно с ОД на МВР в Благоевград, трябва да платят солидарно 70 хил. лв. кръвнина на сина Райчо Димитров, както и по 25 хил. лв. на родителите му Адриана и Райчо и жената, с която живеел на семейни начала Анита. Осъдени са и да платят разноските по делото - около 10 700 лв., както и 10 хил. лв. за адвокат на пострадалите лица.", "date": "2019.04.30", "title": "Съдът: Чората е притискан към земята и се е задушил"}
{"url": "https://www.24chasa.bg/novini/article/7428195", "text": "Във връзка с продължаващата стачка на пилотите от Скандинавските авиолинии (САС) и стотиците отменени полети на авиокомпанията, по информация на българското посолство в Стокхолм засегнатите пътници могат да изчакат да им бъде определен нов полет, да резервират билети за по-късна дата или да се откажат от полета, при което да им бъде възстановена стойността на закупените билети, съобщиха от пресцентъра на Външно. В случай че пътниците изберат да изчакат да им бъде определен нов полет, процесът на резервация започва незабавно след като техният полет бъде отменен. Авиокомпанията изпраща СМС съобщение или имейл до пътниците, че полетът им е отменен и че ще им бъде резервиран нов полет. Ако засегнатите клиенти изберат да резервират полет за по-късна дата, те трябва да се свържат с отдел „Обслужване на клиенти“ на САС, ако са закупили билета директно от авиокомпанията, или със съответното посредническо бюро. Пътниците могат да се откажат сами от отменения полет, при което авиокомпанията ще възстанови стойността на закупените билети, след като регистрацията им бъде анулирана. Ако съответният полет е отменен или е закъснял най-малко с три часа и пътниците не желаят да пътуват, те имат право на възстановяване на сумата за закупения билет. Гражданите имат право на възстановяване на сумата на издадения от САС билет и когато сами са резервирали нов полет, въпреки че САС им е предложил алтернативен полет с начален час не по-рано от 24 часа след отменения. Ако пътниците са избрали пътуване с друго превозно средство (влак, автобус, наета кола) и Скандинавските авиолинии не са им е предложили алтернативен полет в рамките на 24 часа от отменения, авиокомпанията възстановява ценовата разлика между неизползвания билет на САС и цената на алтернативното пътуване. Пътниците, чиито полети са отменени, имат право на пренощуване, храна, транспорт между летището и хотела и телефонни разговори при определени условия. Подробна информация може да бъде открита на ", "date": "2019.04.30", "title": "Външно с препоръки към българите, засегнати от стачката на САС"}
{"url": "https://www.24chasa.bg/novini/article/7428151", "text": "Моделка се удави, след като скочи в океана, за да спаси кучетата си по време на буря в Сао Пауло, Бразилия, съобщи \"Дейли мейл\". Съпругът на 37-годишната Каролин Битенкорт - Хорхе Сестини, е бил спасен в неделя няколко часа, след като скочил във водата, за да й помогне. Двойката, която се оженила през януари, пътувала с лодка близо до остров Илабела. Бащата на Каролин участвал в акцията по изваждането на тялото й. Каролин е работила и като телевизионна водеща. През февруари 2005 г. на сватбата на бразилския футболист Роналдо за Даниела Чикарели във Франция тя била помолена да напусне, тъй като носела бяла рокля, която приличала на булчинската. Каролин има 17-годишна дъщеря от предишна своя връзка.", "date": "2019.04.30", "title": "Моделка се удави, след като скочи в океана, за да спаси кучетата си"}
{"url": "https://www.24chasa.bg/novini/article/7428089", "text": "Сурогатна майка, наричана често \"супер сурогат\", е „пристрастена“ към бременността. Родила е четири деца през последните шест години и сега планира да износи пето.  Ани Певереле, на 40 г., от Ръгби, Уорикшър, обяснява, че „обича усещането за нов живот“ и „се чувства много добре, докато носи бебе“. Дори поддържа връзка с родителите, на които е помогнала, носи и гривна с имената на децата, които е носила, разказва \"Дейли мейл\". Въпреки радостта, която получава от бременността, тя признава, че никога не е искала собствено семейство. Среща своя съпруг Стив, който е на 49 г.  „Бях отчаяна, исках да разбера какво е бременността, но не исках да имам бебе\". Така обяснява тя \"запалването\" по сурогаството. „Един колега на шега ми предложи да бъда сурогатна майка и през целия уикенд след това не можех да мисля за друго. Започнах да чета, да проучвам, да се срещам с други сурогатни майка и родителите. Оттогава никога не съм поглеждала назад\", споделя Ани.  \"Обичам да съм бременна, това води до пристрастяване, никога не съм имала сутрешно гадене и последните три раждания продължиха не повече от два часа и преминаха много леко.\" „Обичам усещането да отглеждам живот за някого, който не може, харесва ми  тръпката от позитивния резултат от бременността. Просто се чувствам много добре, докато нося бебе, и съм достатъчно щастлива, за да нямам колебания. Виждайки първите снимки или усещането на малките ритници - всичко това е просто невероятно\", разказва Ани. Ани, чийто съпруг я подкрепя и \"се възхищава на това, което прави\", наскоро ражда момченце Джуд за семейството на Аманда и Джейсън МакКийн. Преди 4 години износи и тяхната малка дъщеричка - Ефи. Аманда е на 42 г., ветеринарна сестра. Поставена й е диагноза рак на ендометриума на 34-годишна възраст, след като е пометнала в 7-та седмица. Тя е имала една година, в която да замрази ембрионите си, преди да претърпи хистеректомия. \"Бях в пълен шок. Нямах никакви симптоми и необичайни усещания, за да имам този рак. За щастие, намерихме го на много ранен етап, така че се излекувах след хистеректомията, нямах нужда от радиация или химиотерапия\", споделя Аманда.  \"Сурогатното майчинство беше единствената ни възможност, замразихме 14 ембриона и започнахме да посещаваме социални агенции за сурогаство\", разказва още тя. Агенцията по сурогаство във Великобритания \"Surrogacy UK\" среща семейството на Аманда с Ани. Тогава Ани е носила първото си сурогатно бебе. \"Станахме приятели с Ани и шест месеца след като тя роди, получихме „обаждането“. Ани ни избра, бяхме толкова развълнувани\", сподели Аманда. - Бяхме загрижени не само за здравето на бебето, но и за това на Ани, но тя се справи удивително.\" Триото стават големи приятели, а  Ани по-късно попитала Джейсън и Аманда дали искат тя да износи братче на Ефи. Бебето Джуд се роди през януари тази година. „И двете ни бебета бяха преносени, мислим, че има нещо у Ани, което ги кара да искат да останат. Беше толкова спокойна, когато роди Ефи\", разказват щастливите родители. Казали на Ефи, че \"коремчето на мама е счупено и затова леля Ани ще износи братчето й\".  Ани, която планира да носи дете за още една двойка, преди да спре сурогатното майчинство, добави \" Сурогаството не е скъпо, тъй като всички разходи преди бременността и по време на бременността са покрити от семействата заедно с отпуска по майчинство от работното място. Това включва пътни разходи, витамини, храна и др.\" За мен е привилегия да видя, че приятелите ми се влюбват в бебето си от секундата, в която го вземат, споделя Ани. ", "date": "2019.04.30", "title": "Жена е пристрастена към сурогаството, ще износва пето дете, но не иска свое"}
