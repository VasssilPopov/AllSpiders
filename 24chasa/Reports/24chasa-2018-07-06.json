{"url": "https://www.24chasa.bg/novini/article/6948988", "text": "Първото българско знаме от Антарктида вече се намира в Националния исторически музей. От днес флагът става част от експозицията, посветена на Антарктида. Тя е открита преди 5 години от проф. Божидар Димитров и проф. Христо Пимпирев. Годината е 1988-а, а мястото Антарктида. Тогава за първи път на ледения континент се развява българският флаг. Знамето вече има нов дом - Националният исторически музей. \"Той се е запазил благодарение на испанския командир на тяхната база, който го е намерил в една ледена пукнатина, едва-едва се подава, взел го е и 30 години го е съхранявал, за да ни го подари\", каза проф. Пимпирев. \"Част от линията, която ще следва Националният музей за вбъдеще, е да отразяваме всичко, което е ценно за България и навсякъде, където има българи, навсякъде, където те работят за България и всичко, което представлява културна ценност, каквото е това знаме\", каза доц. д-р Бони Петрунова, директор на НИМ: Флагът се е развявал върху първата постройка, която полага основите на полярната ни станция на о-в Ливингстън \"Куцото куче\" - част от историческото наследство на ледения континет.", "date": "2018.07.06", "title": "Първото българско знаме от Антарктида вече е в НИМ"}
{"url": "https://www.24chasa.bg/novini/article/6948925", "text": "Не се подготвят никакви официални документи с теми за обсъждане на срещата между президентите на САЩ и Русия Доналд Тръмп и Владимир Путин в Хелзинки на 16 юли, лидерите ще разговарят по въпросите, които сметнат за нужно, заяви руският външен министър Сергей Лавров, цитиран от ТАСС. \"Няма да има никакви официални документи\", каза Лавров. \"Те са достатъчно опитни и влиятелни хора, за да определят сами какво да обсъждат\", заяви той. Лавров потвърди, че в дневния ред ще бъдат включени въпросите за Сирия и Украйна. \"Те ще обсъдят, всичко, каквото искат да обсъдят\", каза той, предава БТА.  Лавров заяви, че на министерска среща във Виена Иран е потвърдил, че няма да се оттегли от ядреното споразумение въпреки излизането на САЩ от договора. \"Иран потвърди в отговор на призивите на всички останали участници, че е обвързан с договореностите\" в споразумението, каза министърът пред журналисти след срещата. \"Това означава, че Иран ще продължи да сътрудничи с Международната агенция за атомна енергия (МААЕ), всичко го призоваха към това\", заяви той. По думите му иранският външен министър Мохамад Джавад Зариф е отбелязал, че след \"едностранните стъпки на САЩ за фактическо разваляне на договореностите\" Техеран има право и повод също да се оттегли от споразумението, но \"няма да се възползва от тях\". \"Всички приветстваха това. Мисля, че това е отговорна позиция\", каза Лавров. \"Надяваме се, че ще останем на тези позиции, и най-вече, че Иран ще остане на това\", добави той. По думите му участниците в срещата във Виена смятат, че изтеглянето на САЩ от ядреното споразумение е продиктувано от желание да се политизира ситуацията около Иран. \"Споразумението работеше ефективно през всички тези три години, Иран стриктно изпълняваше всички свои задължения. Това беше потвърдено и продължава да се потвърждава от МААЕ. Затова всички се съгласиха за пореден път, че действията на Вашингтон не бяха продиктувани от никакви конкретни обстоятелства, а от желание отново да се политизира този процес, ситуацията около Иран като цяло и да се поставят нови условия на Иран, които нямат нищо общо с проблемите, свързани с ядрената програма на Иран\", каза Лавров. Той изтъкна, че в момента Иран е най-проверяваната страна от МААЕ. \"МААЕ има безпрецедентен достъп до всички обекти, които по един или друг начин могат да бъдат свързани с военни аспекти на ядрената програма\", заяви Лавров. \"Застрашаването на такова важно споразумение, което позволява да се гарантира режимът на неразпространение твърдо и надеждно, е много, много неразумно и опасно\", каза той.", "date": "2018.07.06", "title": "Лавров: Путин и Тръмп ще обсъдят каквото сметнат за нужно в Хелзинки"}
{"url": "https://www.24chasa.bg/novini/article/6948940", "text": "Турски съд осъди на затвор шестима журналисти от закрития в.\"Заман\" заради връзки с опита за преврат от юли 2016 г., предаде Ройтерс, като се позовава на Анадолската агенция. Вестник \"Заман\", който бе закрит през 2016 г., се разглеждаше като водеща медия на движението на живеещия в САЩ ислямски проповедник Фетхуллах Гюлен, обвиняван от турските власти за организирането на опита за преврат, предава БТА. Други петима бивши журналисти от в. \"Заман\" бяха оправдани. Днес съдът осъди известните журналисти Шахин Алпай и Али Булач на осем години и девет месеца затвор за \"членство в терористична организация\", а журналистите Мюмтазер Тюрконе и Мустафа Юнал бяха осъдени на 10 години и шест месеца затвор. Журналистът Ибрахим Карайеген беше осъден на девет години затвор, а неговият колега Ахмет Туран Алкан - на малко над осем години затвор, посочва Асошиейтед прес. Единайсетте обвиняеми бяха арестувани скоро след опита за преврат. Те бяха обвинени в членство в терористична организация, нарушаване на конституцията, опит за сваляне на правителството и други престъпления. \"Фактът, че легитимната работа на журналистите не беше призната пред съда днес, е ясно послание, което журналистите ще усещат в бъдеще\", заяви за АП Ерол Йондероглу, представител на организацията \"Репортери без граници\". Трийсет журналисти и ръководни представители от вестника са изпратени на съд от септември миналата година. Те отрекоха всякакви връзки с опита за преврат. Анкара обвинява Гюлен, който живее в самоналожено изгнание в Пенсилвания от 1999 г., че стои зад опита за преврат от юли 2016 г. Гюлен отхвърля обвиненията. Очаква се осъдените да обжалват присъдите. Съдът постанови Тюрконе и Юнал да останат в затвора, докато тече обжалването. \"За съжаление, съдебната система в Турция може би преживява най-лошите дни в историята си. Тя се намира под тежък политически натиск\", коментира за АП адвокатът Фарук Зорба, който представлява в съда Ахмет Туран Алкан. \"Организацията на Гюлен е религиозна структура в основите си, а обвиняемите по делото са предимно хора, които са привърженици на светския начин на живот\", добави той. От опита за преврат досега бяха арестувани около 50 000 души, включително десетки журналисти, по обвинения във връзки с Гюлен. Около 110 000 души бяха уволнени от работните си места в държавния сектор. Най-малко 140 медии бяха закрити.", "date": "2018.07.06", "title": "Шестима журналисти в затвора заради връзки с опита за преврат в Турция"}
{"url": "https://www.24chasa.bg/novini/article/6948833", "text": "Издателят на “24 часа” Венелина Гочева и главният редактор Борислав Зюмбюлев връчиха специалния приз за иновативна болница на бригаден генерал Венцислав Мутафчийски в кабинета му във Военна болница. Ген. Мутафчийски разказа, че не могъл да присъства на церемонията за годишните награди “Лекарите, на които вярваме”, защото бил зает с тежки преговори с външна фирма, която изнудвала болницата да преподпише очевидно неизгоден договор. Той получи и личното си отличие за лекар, на когото българите вярват. Читателите посочиха и проф. член-кореспондент Николай Петров, ръководител на реанимацията във ВМА, за лекар, на когото българите вярват. Той също получи дипломата си вчера.", "date": "2018.07.06", "title": "Шефът на ВМА получи наградата “Лекарите,  на които вярваме”"}
{"url": "https://www.24chasa.bg/novini/article/6948976", "text": "Полският правителствен самолет, на борда на който се намираше премиерът Матеуш Мазовецки, се повреди преди излитането от летището в чешкия град Карлови Вари, предаде ТАСС, като цитира телевизия Полсат. Пилотите са били принудени да прибегнат до аварийно спиране, когато самолетът вече бил на пистата. Няма пострадали, предава БТА. За премиера, който бе в Карлови Вари за среща с чешкия си колега Андрей Бабиш, ще пристигне друг самолет.", "date": "2018.07.06", "title": "Самолетът на премиера на Полша се повреди преди излитане"}
{"url": "https://www.24chasa.bg/novini/article/6948947", "text": "В полунощ в петък влязоха в сила американските мита от 25% върху китайския внос в размер на 34 милиарда долара, предаде Ройтерс. “САЩ започнаха най-голямата търговска война в историята на икономиката”, обяви Пекин. Митата засягат 818 продукта, сред които коли, самолетни части, харддискове, но са “пощадени” по-популярни стоки, като мобилни телефони или телевизори, припомня Франс прес. Американският президент Доналд Тръмп потвърди пред журналисти, че митата влизат в сила. Според Асошиейтед прес вероятното въздействие на митата ще бъде покачване на цените и спад на растежа. Централната банка на Китай понижи курса на юана към долара преди въвеждането на митата. Понижението е с 156 базисни пункта до 6,6336. След въвеждането на американските мита Китай каза, че е принуден да даде “необходим отговор”. “Китай обеща да не стреля първи, но за да защити фундаменталните интереси на страната и на народа си, е принуден да даде нужния отговор”, посочва китайското министерство на търговията в свое изявление. Междувременно Русия въведе допълнителни мита в размер на 25-40% върху американски стоки в отговор на наложените от САЩ налози върху внос на стомана и алуминий. Постановлението подписа премиерът Дмитрий Медведев. Москва налага мита върху стоки, които имат аналог в Русия.", "date": "2018.07.06", "title": "Китай: САЩ започнаха  най-голямата търговска  война в историята (Обзор)"}
{"url": "https://www.24chasa.bg/novini/article/6948985", "text": "Полски археолози откриха следи от селище на 5000 години в гр. Сандомеж в южната част на страната, съобщи ТАСС. В неолитното селище вероятно са живели хората, създали мегалитните гробници, предава БТА. Археолозите са намирали следи от човешки живот в Сандомеж от най-различни епохи - от ранния неолит (преди около 6000 години ) до Средновековието. Това е един от най-старите градове в Полша, с най-голяма история.", "date": "2018.07.06", "title": "Археолози откриха селище на 5000 години в Полша"}
{"url": "https://www.24chasa.bg/novini/article/6948801", "text": "Италианска активистка, която бе задържана в Турция, докато наблюдаваше парламентарните и президентски избори на 24 юни, е получила разрешение да се завърне в родината си, предаде ДПА, като се позовава на съобщение на италианското външно министерство. В съобщението се казва, че министерството е много доволно от новината, че Кристина Катафеста, задържана в Турция на 24 юни, заминава за Италия, предава БТА. 62-годишната председателка на италианска неправителствена организация за правата на жените в Афганистан /CISDA/, според твърденията, се е \"опитвала да се намеси в изборите\", посочва Анадолската агенция. Активистката е била в Югоизточна Турция като наблюдател на изборите от името на прокюрдската Демократична партия на народите /ДПН/. Турското правителство обвинява ДПН във връзки с нелегалната Кюрдска работническа партия /ПКК/. ДПН отхвърля тези обвинения. Италианската неправителствена организация СISDA заяви, че турските власти обвиняват Катафеста в терористична пропаганда, защото са открили снимка в профила й във Фейсбук, на която тя стои пред знаме на ПКК. Снимката е била направена по време на митинг в Милано в подкрепа на обсадения град Африн в Сирия. Катафеста е била освободена на 25 юни, но е била прехвърлена в център за експулсиране на мигранти в Газиантеп, където е била задържана в продължение на 12 дни. Италианската активистка е сред 10 чужденци, задържани в деня на изборите в Турция, според Анадолската агенция.", "date": "2018.07.06", "title": "Италианска активистка се прибира след 12-дневно задържане в Турция"}
{"url": "https://www.24chasa.bg/novini/article/6948842", "text": "24-годишна жена, идентифицирана като гражданка на Перу, бе арестувана на атинското международно летище по обвинение в контрабанда на наркотици, след като кацнала в гръцката столица с полет от Сао Пауло в Бразилия през Цюрих, Швейцария, съобщи полицията в петък, пише в. \"Катимерини\", предава БТА. Заподозряната била спряна и разпитана по време на полицейска проверка, като инспекторите открили, че тя е глътнала 42 домашно направени капсули, съдържащи 1,2 кг кокаин. Полицията е конфискувала 900 евро и мобилиния телефон на жената. ", "date": "2018.07.06", "title": "Арестуваха жена с над кило кокаин в стомаха в на летище в Атина"}
{"url": "https://www.24chasa.bg/novini/article/6948883", "text": "Председателят на КНР Си Дзинпин е поканил сръбския президент Александър Вучич да участва в \"летния Давос\" в Китай през септември с посланието, че иска да поддържа тясна връзка със сръбския президент с цел развитие на китайско-сръбското приятелство, съобщи Танюг. Това се казва в писмо, което Си Дзинпин е изпратил на Вучич. Всеобхватното стратегическо партньорство между Китай и Сърбия се задълбочава с всеки изминал ден и тези наши отношения са голяма възможност за развитие. Придавам голямо значение на развитието на отношенията между Китай и Сърбия и искам да поддържам близка комуникация с вас с цел развитие на сръбско-китайското приятелство на още по-високо равнище, се посочва в текста, предава БТА.  В писмото Си Дзинпин благодари за поздравленията, които Вучич му е изпратил по повод рождения му ден, и го кани на \"летния Давос\" този септември в Китай.", "date": "2018.07.06", "title": "Си Дзинпин поканил Александър Вучич на \"летния Давос\" в Китай"}
{"url": "https://www.24chasa.bg/novini/article/6948887", "text": "Министърът на околната среда и водите Нено Димов събра днес предшествениците си на министерския пост, за да ги информира за постигнатото по време на Българското председателство на Съвета на ЕС и да им благодари за приноса. „Поканих ви, защото исках да се обърна с благодарност и признание към всички, които сме ръководили това министерство, откакто то съществува. Председателството, което завърши, затвори един цикъл, започнал през 1990 г. Тогава още си мечтаехме, че някъде, някога в бъдещето, ще има европейска перспектива за България и всички ние през годините дадохме своите усилия за това“, каза министър Димов пред колегите си. Това съобщиха от пресцентъра на Министерството на околната среда и водите. „Първият Закон за опазване на околната среда и ОВОС е приет 1991 г., когато Валентин Василев беше министър. Това бяха съвсем нови неща и не бяха чувани в България“, припомни Нено Димов. „По времето на Евдокия Манева се приеха осем закона, нова структура, настъпи фундаментална промяна. Цялата програма „Натура“, която сега толкова много е дискутирана, се обособи по времето на Джевдет Чакъров. Продуктовите такси за пластмасовите торбички бяха пробив, нещо новаторско, което направи Нона Караджова. Излишно е да говоря за последните години с Ивелина Василева, която и сега помага като председател на Парламентарната комисията по околната среда и водите. Това е много дълъг период, който за мен завърши успешно с края на европредседателството“, подчерта министърът. „По време на председателството разгледахме ключови теми, каквито са кръговата икономика и замърсяването на въздуха. Тези теми нямаше да може да бъдат поставени и да имаме този успех, ако не беше труда на всички нас“, каза още Нено Димов. От името на присъстващите Евдокия Манева благодаря за жеста на министър Димов и за това, че той отчита направеното от хората преди него в МОСВ. От името на своите колеги тя заяви готовност да помагат, всеки в своята сфера, за да продължи да се утвърждава авторитетът на министерството. „Целта на всички ни е да вървим напред, да работим за усъвършенстване на законодателството и постигане на целите за опазване на околната среда“, увери колегите си Ивелина Василева. В срещата участваха почти всички бивши министри – Валентин Василев, Иван Филипов, Евдокия Манева, Джевдет Чакъров, Нона Караджова, Светлана Жекова, Ивелина Василева и Ирина Костова. Специално обръщение към колегите си направи и служебният министър през 2013 г. Юлиян Попов. „Темите за качеството на въздуха и кръговата икономика като приоритети на председателството бяха изключително навременно избрани и наложени“, посочи Попов. Той благодари на министър Димов и екипа му, като отбеляза, че и неговата работа като човек, който се движи в международни среди, вече ще бъде по-лесна. Вместо да се бори с нагласата на партньорите „а бе, България!“, вече ще се възползва от нагласата „аха, България!“.", "date": "2018.07.06", "title": "Министър Димов информира предшествениците си за успехите на председателството н ЕС"}
{"url": "https://www.24chasa.bg/novini/article/6948922", "text": "Холандия е обявила за \"персона нон грата\" двама служители на иранското посолство, съобщи холандската информационна агенция, АНП, като се позова на тайните служби. Двамата са били експулсирани на 7 юни. Причините не се посочват. Няма коментар от външното министерство, предаде БТА. \"Можем да потвърдим, че Холандия е обявила за \"персона нон грата\" двама души, акредитирани към иранското посолство. Не можем да предоставим друга информация\", заяви говорител на разузнаването, цитиран от Ройтерс.", "date": "2018.07.06", "title": "Холандия експулсира двама служители\nна иранското посолство"}
{"url": "https://www.24chasa.bg/novini/article/6948756", "text": "Германия ще трябва да възприеме свой подход към имиграцията, ако не съумее да се договори с другите страни от ЕС за връщането на мигранти. Това заявява германският вътрешен министър Хорст Зеехофер в интервю за сп. \"Шпигел\", извадки от което са публикувани днес и са цитирани от Ройтерс. Лидерът на баварските консерватори Зеехофер заплашва, че ако Германия не сключи обещаните споразумения с други държави от съюза, той ще предприеме едностранни действия. \"Няма да бъде добра стратегия да се допуска, че няма да има двустранни споразумения\", казва той. \"Тогава ще трябва да се върнем към плана да връщаме хората на границата\", подчертава министърът, предава БТА. Новото втвърдяване на тона от страна на Зеехофер идва ден след като социалдемократите - третата партия в разклатената коалиция на канцлера Ангела Меркел - дадоха съгласието си за споразумението по миграцията от срещата на върха на ЕС миналия месец. Зеехофер, чийто Християнсоциален съюз (ХСС) от десетилетия е в партньорство с Християндемократическия съюз (ХДС) на Меркел, бе вчера във Виена, за да обсъди с австрийския канцлер Себастиан Курц въпроса за споразуменията за връщане на мигранти. Немски медии твърдят, че Зеехофер се надява да издейства споразумение за връщането в Италия на мигрантите, регистрирали се първо там като кандидати за убежище в ЕС, съобщи Ройтерс. Агенцията отбеляза, че Зеехофер се стреми да укрепи позициите на своята партия преди регионалните избори през октомври, на които ХСС ще срещне като конкурент антиимигрантската \"Алтернатива за Германия\".", "date": "2018.07.06", "title": "Зеехофер: Ще трябва наш подход към миграцията, ако не се договорим с други страни"}
{"url": "https://www.24chasa.bg/novini/article/6948764", "text": "Бивш кмет на втория по големина гръцки град бе осъден днес на осем години затвор за пране на пари във връзка с незаконно присвояване на общински средства, предаде Асошиейтед прес. Днешното решение е втора присъда за Василис Папагеоргопулос, бивш шампион по спринт, който беше кмет на Солун от 1999 г. до 2010 г. Папагеоргопулос преди това получи 12-годишна присъда за злоупотреби, след като над 17 милиона евро изчезнаха от хазната на града. Той прекара в затвора две години и пет месеца, но беше освободен през 2015 г. заради влошено здравословно състояние. Папагеоргопулос отрича всички обвинения. Той ще остане на свобода, докато по-висша инстанция разгледа обжалването му. Съдът днес осъди и бившия генерален секретар в кметството на Солун за пране на пари. Той получи осемгодишна условна присъда.", "date": "2018.07.06", "title": "Втора присъда за бивш кмет за пране на пари, лишил Солун от 17 млн. евро"}
{"url": "https://www.24chasa.bg/novini/article/6948780", "text": "Търговската верига \"Лидл\" в Хърватия планира до края на 2019г. да изтегли от продажба артикулите от пластмаса за еднократна употреба, съобщи МИА. \"Лидл\" в Хърватия до края на 2019г. ще изтегли от продажба от всичките си 95 магазина в страната всички пластмасови продукти за еднократна употреба като сламки, чаши, чинии, прибори за хранене, клечки за уши, предава БТА. Артикулите от пластмаса постепенно ще се заменят с алтернативни артикули от устойчиви материали, които могат да се рециклират. С отстраняването на стоките за еднократна употреба от пластмаса от асортимента ние даваме своя принос за подобряване на околната среда, заяви Боян Вукович, член на Управлението за снабдяване и маркетинг на \"Лидл\" в Хърватия.", "date": "2018.07.06", "title": "\"Лидл\" в Хърватия изтегля стоките от пластмаса за еднократна употреба"}
{"url": "https://www.24chasa.bg/novini/article/6948788", "text": "Четирима британски полицаи с костюми за химическа защита бяха видени да влизат в общежитие в югозападния град Еймсбъри, където бяха открити двама души, отровени с нервнопаралитичното вещество \"Новичок\" , предаде Ройтерс. Британската полиция издирва малко шишенце, за което се смята, че е замърсено със следи от нервнопаралитичното вещество Новичок, съобщава Асошиейтед прес. В операцията, която обхваща части от Солсбъри и Еймсбъри, участват над 100 служители на реда. Полицията смята, че двата нови случаи на отравяне може да се дължат на контакт със замърсено шишенце или друг предмет, изхвърлен на обществено място след отравянето на бившия руски агент Скрипал и дъщеря му в Солсбъри през март, предаде БТА.  Според учените няма лесен начин за откриване на съда, от който се смята, че идва нервнопаралитичното вещество, защото използването му не е било смятано за вероятно, когато са били разработвани средствата за наблюдение. Вместо технологични решения се налага трудно и продължително проучване на предполагаемите места. Властите ще трябва да вземат проби от почвата и растенията, където е възможно да има следи от веществото, и да ги изследват. Проучват се както мястото, където двамата отровени са се почувствали зле, така и места, които те са посетили преди това. Полицията на графство Уилтшър съобщи, че не може да потвърди дали нервнопаралитичното вещество, причинило инцидентите в Солсбъри и Еймсбъри, е част от една и съща партида, предаде ТАСС. Следствието се опитва да изясни дали инцидентите са свързани, съобщи Киър Причард, началник на полицията в графството, който подчерта, че е важно да се запазва обективност и да се избягват спекулации по този въпрос. Водеща роля по разследването на инцидента в Еймсбъри са поели служителите на отдела за борба с тероризма в британската полиция.", "date": "2018.07.06", "title": "Полицаи със защитни дрехи търсят шишенце със следи от \"Новичок\" в Еймсбъри (Снимки)"}
{"url": "https://www.24chasa.bg/novini/article/6948622", "text": "От От 19 юли до 30 юли (включително) ще бъде спряна топлата вода в кварталите \"Младост 1\" – бл. 1А,1Б,1В,1Г,1Д,1Ж, в \"Младост 1А\";  \"Младост 2\"; \"Младост 3\"; \"Младост 4\"; МВР школа; БАН - 7 км . НИХМ /ХМС/, хотел „Метрополитън“, съобщават от столичната топлофикация.  Компанията ще извърши обследване и належащи ремонти по топлопреносната мрежа в посочените квартали. Целта им е да се избегнат аварийни ситуации през зимата. Профилактиката е част от осигуряването на по-надеждни услуги, а с ремонтите правим рехабилитация на мрежата, основната част от която е изградена през 70-те – 80-те години на миналия век. Инвестираме в модерни тръби, което също гарантира по-добра услуга и по-малко аварии занапред. Затова се налага временно спиране на подаването на топлата вода, съобщават от дружеството.", "date": "2018.07.06", "title": "От 19 до 30 юли без топла вода в кварталите \"Младост\" от 1 до 4"}
{"url": "https://www.24chasa.bg/novini/article/6948693", "text": "През последните три дни в Албания са регистрирани 516 земетресения, от които най-силните бяха в сряда, съобщава скопският вестник \"Вечер\". Според сеизмолога от Националния институт за сеизмология на Албания Рапо Омери в северозападната част на Албания след силното земетресение преди два дни с магнитуд над 5 степени е съвсем нормално да има голям брой трусове с по-малка интензивност. Той каза, че днес по обед е бил регистриран нов трус със сила 4, като епицентърът му е в Адриатическо море, предава БТА.  Трусовете най-силно бяха почувствани в Тирана и Дуръс и някои по-малки населени места.", "date": "2018.07.06", "title": "За 3 дни 516 земетресения разтърсиха Албания"}
{"url": "https://www.24chasa.bg/novini/article/6948722", "text": "Предприемачът Илон Мъск каза, че изпраща в Тайланд инженери от две от своите компании, за да се опитат да помогнат за изваждането на младежки футболен отбор, блокиран в наводнена пещера, предаде Асошиейтед прес. Мъск обяви това в Туитър,  , предаде БТА. Мъск каза, че компанията му \"Боринг\", която копае тунели за модерни транспортни системи, е придвижила георадар и е обсъждала идеи за изграждане на въздушен тунел. Той заяви, че инженери от компаниите му \"Боринг\" и \"Спейс екс\" трябва да пристигнат на мястото, за да преценят сложността на евакуацията. Тайландските власти, които ръководят операцията за спасяване на 12-те момчета и техния треньор, заявиха, че разполагат с \"ограничено време\", за да ги извадят от наводнената пещера. \"Не можем повече да чакаме всички условия (да бъдат налице), защото обстоятелствата ни притискат. Първоначално мислехме, че момчетата могат да останат в безопасност в пещерата за известен продължителен период, но обстоятелствата се променят. Разполагаме с ограничено време\", каза командирът на тайландските морски тюлени. Кислородът под земята намалява, а спасителни работници се опитват да изградят тръбопровод за доставяне на кислород в пещерните камери в допълнение към кислородните бутилки, използвани от водолазите. Властите бързат да изпомпат водата от пещерата, преди нови бури в идните дни отново да повишат водното ниво. В този случай обаче гмуркането ще бъде единственият възможен начин за бягство, макар специалисти да предупреждават, че това е изключително опасно, дори за хора с опит. Водолазите, участващи в спасителните дейности, продължават да са оптимисти, че операцията за подводно спасяване все още е възможна въпреки смъртта на бивш тайландски морски тюлен, умрял поради недостиг на кислород, посочва ДПА. Водолазът е загинал днес, докато поставял кислородни бутилки в пещерата при приготовленията за спасителната операция. Не е ясно дали кислородната му бутилка се е повредила или кислородът в нея е свършил. Датски водолаз изрази увереност, че момчетата и техният треньор ще могат да изплуват. По думите му те трябва да научат някои основни умения. \"Вярвам, че е възможно всичките 13 да излязат\", каза той, след като беше попитан дали някакви деца са в състояние да се справят с изтощителното пътуване за излизане от пещерата, което отнема на тренирани морски тюлени около шест часа. Финландски водолаз от екипа от тайландски и международни спасители заяви, че условията в пещерата \"са по-добри отвсякога в момента\". Спасители също така проучват района над пещерата, търсейки евентуални процепи или места, където може да бъде пробит тунел, по който да бъдат извадени момчетата и техният треньор.", "date": "2018.07.06", "title": "Илон Мъск изпраща свои инженери да помогнат на децата, блокирани в пещера в Тайланд"}
{"url": "https://www.24chasa.bg/novini/article/6948724", "text": "Хърватия за първите шест месеца на тази година е била посетена от 6,4 милиона туристи, които са осъществили 25,4 милиона нощувки, което е с 10 до 12 процента повече в сравнение със същия период на миналата година, съобщи Хърватският туристически съвет, цитиран от БТА.  Най-много нощувки са осъществили германските туристи, следвани от австрийските, словенските, британските и полските.", "date": "2018.07.06", "title": "Над 6 млн. туристи са посетили Хърватия от началото на 2018 г."}
{"url": "https://www.24chasa.bg/novini/article/6948728", "text": "Все още има прекалено много въпроси и прекалено малко отговори в преговорите между ЕС и Великобритания за нейното напускане на блока. Това заяви днес главният преговарящ на съюза Мишел Барние, цитиран от Ройтерс. В изявление по време на публична проява в Брюксел Барние посочи като ключови неуточнени теми защитата на данни, сътрудничеството между полицейските и съдебните власти, както и прилагането на бъдещото споразумение за Брекзита. \"Имаме да извървим още дълъг път, но нямаме много време. Октомврийският Съвет бързо се доближава\", добави той, предава БТА.  Барние прикани да не се драматизира ситуацията около споразумението между Лондон и Дъблин за избягване на \"твърда граница\" в Северна Ирландия. \"В крайна сметка има само въпроси относно техническия контрол на стоките - нито повече, нито по-малко\", каза преговарящият от ЕС и отбеляза, че очаква да види британския политически документ за бъдещите отношения с ЕС, който трябва да бъде огласен следващата седмица.", "date": "2018.07.06", "title": "Барние: Все още има много въпроси и малко отговори за Брекзит"}
{"url": "https://www.24chasa.bg/novini/article/6948736", "text": "\"С председателя Ли Къцян се съгласихме, че си струва да проучим идеята за изграждане в София на Център за перспективни изследвания, който да работи за нещата, които в момента ни спират - липсата на достатъчно информация, недобро познаване на технологии, процедури и модели на функциониране на двете страни\". Това обяви президентът Румен Радев на срещата си с китайския премиер Ли Къцян на \"Дондуков 2\" по-рано днес. \"Вярваме, че това значимо за нашите двустранни отношения събитие - първата визита на китайски премиер в нашата страна от 18 г. насам, ще даде силен тласък на развитие на нашите отношения на приятелство и сътрудничество, и ще ги издигне на ново по-високо ниво. Китай е наш първостепенен партньор от голямо значение. Още повече, че във времена на подкопаване на принципите на пазарната икономика, Китай се превръща в стожер на защитаването на тези принципи. България е втората държава признала КНР, но както преди малко установихме - първата държава на практика се разпадна. Така че България е първата държава, признала Китай. Ние държим на нашето приятелство през всички тези години и вярваме, че то трябва да се укрепва, защото то е бъдеще за ползотворни контакти\", заяви Радев в началото на разговора. \"Удоволетворени сме, че имаме отлични полититически отношения, базирани на взаимно доверие и уважение. Желаем да развием нашите всестранни приятелски отношения. Приветстваме инициативата 16+1 между Китай и държавите от Централна и Източна Европа. Тя е един работещ механизъм за стимулиране на търговски, транспортни, икономически и други връзки. Но прегледът на китайското икономическо присъствие в нашия регион показва, че съседни държави като Турция и Гърция, Румъния и Сърбия се радват на многократно повече китайско инвестиционно присъствие. Затова и ние желаем в хода на тези инициативи да наваксаме пропуснатото до момента и да установим ефективни и трайни отношения. Това означава не само инвестиции в областта на енергетиката и транспортните инфраструктурни проекти. А и всестранен подход, включващ промишлени връзки, наука, високи технологии, образование, селското стопанство и туризма. Затова е много важно да търсим синергия от европейските стандарти и политики от една страна, и китайските инициативи от друга. В тази връзка с председателя Ли Къцян се съгласихме, че си струва да проучим идеята за изграждане в София на Център за перспективни изследвания, който да работи за нещата, които в момента ни спират - липсата на достатъчно информация, недобро познаване на технологии, процедури и модели на функциониране на двете страни. Един такъв център може неимоверно много да повиши отношенията ни и да съдейства за координирането на проектите в икономомическите и всички други сфери в нашия регион\", каза още Радев. Той подчерта, че стокообменът между двете държави е във възход, но все още не е разгърнал целия си потенциал. „Очакваме от китайска страна ускоряване на процеса за достъп на български продукти до китайския пазар. И разбира се сме отворени за много китайски туристи ,за което вие господин премиер трябва да ни съдействате с направата на една директна връзка Пекин - София\", посочи още държавният ни глава. \"Искаме да благодарим лично на вас и на китайското правителство за помощта за издирване на нашия алпинист Боян Петров\", каза Радев. \"Най-напред бих искал да ви предам искрени поздрави и най-добри пожелания от китайския председател Си Дзинпин. България е първото място, на което идвам за моята европейска обиколка. Току щох президентът ми предложи една идея за създаването на един нов изследователски център в София и мисля, че това е една много добра идея. Утре ще се проведе срещата на върха с правителствените ръководители на Централна и Източна Европа и тогава искам да обявя, че в София ще се учредява този център\", заяви от своя страна китайският премиер Ли Къцян.", "date": "2018.07.06", "title": "Румен Радев и Ли Къцян се разбраха да правят Център за перспективни изследвания в София (Снимки)"}
{"url": "https://www.24chasa.bg/novini/article/6948738", "text": "Испанското правителство обяви днес, че ще обжалва пред Конституционния съд одобрено от парламента на Каталуня предложение за продължаване на стремежа за независимост на автономната област, предадоха Ройтерс и ТАСС. \"Правителството ще оспори пред Конституционния съд предложението, одобрено вчера от каталунския парламент\", заяви на пресконференция правителствената говорителка и министърка на образованието и професионалното обучение Мария Исабел Селаа Диегес, предаде БТА.  Парламентът на Каталуня одобри вчера инициатива, представена от партията \"Кандидатура за народно единство\", настояваща за независимост на областта. В документа се казва, че регионалното законодателно събрание \"отново потвърждава политическите цели\", оповестени в резолюция от 9 ноември 2015 г., в която се говореше за стремеж за независимост на Каталуня и която после беше призната за недействителна от Конституционния съд. Решението на правителството беше обявено три дни преди първата среща между испанския министър-председател Педро Санчес и каталунския лидер Ким Тора.", "date": "2018.07.06", "title": "Испанското правителство ще обжалва предложение за независимост на Каталуня"}
{"url": "https://www.24chasa.bg/novini/article/6948741", "text": "Тайландската спасителна служба използва хеликоптери за издирването на 23 души, изчезнали  , предадоха Ройтерс и ДПА. Тайландски правителствен служител заяви, че се опасява, че може да не бъдат открити други оцелели, което би означавало жертвите да достигнат близо 60 души. Засега е потвърдена смъртта на 33 души, но тайландският флот съобщи, че водолази са забелязали \"доста тела\" в потъналия кораб \"Финикс\". Той се преобърна по време на буря със 105 души на борда, включително 93 китайски туристи и 12 тайландци, членове на екипажа и туристически гидове, припомня БТА.  По телевизията бяха показани десетки водолази, издирващи изчезналите. Други спасители стоят в готовност на кей наблизо. Морето днес е спокойно, а небето - безоблачно. Според изявление на тайландската морска полиция, нейни водолази се гмуркат на дълбочина около 40 метра. Представител на морския отдел на министерството на транспорта заяви, че вероятно няма шансове на корабчето да бъдат открити други оцелели. \"Минаха един ден и една нощ\", подчерта заместник-генералният директор на отдела Критпетч Чайчуай. В момента в Тайланд дъждовния сезон е в разгара си. През периода от май до октомври в крайбрежните райони често има силни ветрове и неочаквани бури, особено по западното крайбрежие, където се намира остров Пукет. Заместник-генералният директор на Туристическата полиция ген.-майор Сурачате Хакпарн заяви във Фейсбук, че туроператорите са били предупредени за лошото време и им е било казано да не излизат в морето, но те са извели чуждестранни туристи в океана. \"Внимавайте, природата не е шега работа\", подчерта той. Вчера в района потъна и още един кораб с 41 души на борда, но всички бяха спасени. Китайското посолство в Банкок съобщи, че е призовало тайландското правителство да положи всички усилия за издирването и спасяването на туристите и е изпратило екип в Пукет. Представители на консулството са на мястото на инцидента и помагат на китайските граждани. Говорителят на китайското външно министерство Лу Кан заяви, че ръководителите на страната, включително президентът Си Цзинпин, следят отблизо случващото се. Лу Кан изказа благодарност на Тайланд за активните усилия по издирването и спасяването на туристите.", "date": "2018.07.06", "title": "До 60 може да стигнат жертвите на обърналото се корабче с туристи в Тайланд"}
{"url": "https://www.24chasa.bg/novini/article/6948743", "text": "Пакистански антикорупционен трибунал произнесе днес отдавна очакваната присъда по дело за корупция срещу бившия премиер Наваз Шариф, като го осъди на 10 години затвор заради покупка на луксозни апартаменти в Лондон, предаде Ройтерс. Шарих, който е в Лондон с болната си съпруга, не пирсъстваше в съдебната зала и беше осъден задочно. малко вероятно е Исламабад на поиска екстрадирането му, а самият бивш премиер нееднократно е заявявал, че един ден ще се върне в страната, за да се яви на другите процеси срещу него. Това е първата присъда срещу бившия премиер, срещу когото се водят редица дела, откакто беше отстранен от власт от Върховния съд миналата година заради укриване на активи в чужбина. Присъдата е сериозен удар за партията му преди парламентарните избори този месец, предава БТА. В писменото си заключение съдия Мохамад Башир заяви, че Шариф и семейството му не са могли да докажат произхода на парите, използвани за покупката на няколко луксозни имота в Лондон през 90-те и не са декларирали сделките пред данъчните власти. По същото дело, дължащо се на Панамските документи, дъщерята на Шариф, Мариам, смятана от мнозина за негов политически наследник, бе осъдена на седем години затвор, задето предоставила фалшива информация на разследващите. Съпругът й Мухамад Сафдар, депутат от партията на Шариф Пакистанска мюсюлманска лига получи присъда от една година затвор. Освен това съдията наложи глоба от 8 милиона британски паунда на Шариф, а на Мариам - 2 милиона паунда и нареди имотите на фамилята в Лондон да бъдат конфискувани в полза на пакистанското правителство. Партията на Шариф заклейми присъдата като тежка несправедливост спрямо популярния бивш лидер и призова привържениците си да проявят сдържаност и да гласуват за нейните кандидати на изборите на 25 юли. Бившият премиер и дъщеря му са в Лондон, където съпругата на Шариф, Кулсум, се лекува от рак и е в кома след сърдечен удар миналия месец. Присъдата срещу 68-годишния Шариф заплашва да сложи край на кариерата на един от най-влиятелните пакистански политици за последните четири десетилетия, който три пъти е бил министър-председател.", "date": "2018.07.06", "title": "Пакистански съд осъди бившия премиер Шариф на 10 години затвор"}
{"url": "https://www.24chasa.bg/novini/article/6948750", "text": "Шест модерни, високоефективни екологични кораба за насипни товари ще получи Параходство “Български морски флот” собственост на Кирил Домусчиев. Те ще бъдат финансирани с 94,15 млн. долара от Китайската банка “Ексимбанк”. Шестте бълкера са по 45 хиляди тона, от последно поколение с 30% по-нисък разход на гориво спрямо сегашните съдове, обясни изпълнителният директор на БМФ Александър Калчев за “24 часа”. Корабите са поръчани още през лятото на 2017 г. от третата най-голяма корабостроителница в Китай. Те ще могат да плават и в ледови условия и ще обслужват дестинации по целия свят. Те ще бъдат кръстени на български планини и върхове като Плана, Миджур, Малцовица, Бузлуджа. Пак в партньорство с “Ексимбанк” до началото на 2019 г. БМФ ще получи още два нови кораба по 42 хил. тона. Освен това е подписан и договор за изграждане на нова централа за комбинирано производство на топлинна и електрическа енергия.", "date": "2018.07.06", "title": "6 модерни товарни кораба получава БМФ"}
{"url": "https://www.24chasa.bg/novini/article/6948755", "text": "1,5 млрд. евро или 75% от целия ресурс на Китай за Централна и Източна Европа по програмата „Един път, един пояс” ще отидат за финансиране на проекти в България при най-изгодните възможни лихви. Това заяви в студиото на „Лице в лице” по    директорът на Българската банка за развитие Стоян Мавродиев. Именно държавната кредитна институция ще бъде партньор на Китайската банка за развитие. „Ако бяхме тръгнали да се финансираме през корпоративни облигации на лондонската борса, цената щеше да е по-висока с повече от процент”, подчерта Мавродиев, като отбеляза, че в случая не е плащано нищо и на консултанти. Сред големите успехи на споразумението е, че китайската страна не е поставила изискване за предварително одобрени проекти или за конкретни сфери, в които да се кредитира с този ресурс през следващите 10 години. По думите на Стоян Мавродиев ще се кандидатства с „добри проекти”, като това ще могат да правят както малки, средни и стартиращи компании, така и изпълнители на големи стратегически и инфраструктурни проекти. Може ли един от тях да е АЕЦ „Белене”? „Защо не, ако проектът е добър и в него влязат добри международни компании”, отговори Мавродиев. Според него е невярно твърдение, че форматът \"16+1\" на ЦИЕ и Китай разцепва ЕС. Той отбеляза, че с помощта на китайските инвестиции може да се работи по проекти, които не се покриват от кохезионната политика. \"Това помага на европейската политика - нали основната цел е повишаване на доходите?\", допълни той. Мавродиев определи като „недоброжелателна пропаганда” коментарите, че ББР се е превърнала в касичка за едрия бизнес. По думите му над 75% от кредитния портфейл е към малки, средни и стартиращи фирми, а през други програми и инструменти банката е помогнала на хиляди компании у нас.", "date": "2018.07.06", "title": "Стоян Мавродиев: 75% от китайските пари за Централна и Източна Европа ще са за България"}
{"url": "https://www.24chasa.bg/novini/article/6948796", "text": "С удовлетворение предадохме председателството на Съвета на ЕС, защото си свършихме работата. Натрупахме много опит и капацитет, а те ще са ни много важни сега, когато в европейския дневен ред стоят темите за сигурността и миграцията, за новата Многогодишна финансова рамка и когато трябва да защитим националния интерес при пакета „Мобилност“ и при избягването на двойния стандарт при храните. При последните две теми не трябва да допускаме дискриминация, а да се борим за равни права за всички европейски граждани. Това заявих по време на днешната Среща на Евроклуба при Българската търговско-промишлена палата (БТПП), в която участие взеха вицепремиерът и външен министър Екатерина Захариева, кметът на София Йорданка Фандъкова, Н.Пр. посланикът на Австрия Роланд Хаузер, а първи ни приветства председателят на БТПП Цветан Симеонов. Модератор на интересните дискусии бе председателят на Евроклуба при БТПП проф. Ингрид Шикова. Това написа във фейсбук министърът на председателството на Съвета на ЕС Лиляна Павлова. Ето какво още написа тя: Радваме се, че имаме пълната последователстост и приемственост в приоритетите, по които ще работи Австрия по време на своето председателство. Тя продължава работата по три от нашите четири основни фокуса – сигурност и миграция, дигитализация и европейска перспектива и свързаност за Западните Балкани, посочих още пред аудиторията на Евроклуба на БТПП. Вярвам, че ако има единство, каквото беше и мотото на Българското председателство – „Съединението прави силата“, Австрия ще може да постигне „Европа, която защитава“, какъвто е техният слоган. Затова желаем успех на Австрия, посочих още в изказването си. Днес, когато когато правим равносметка и пишем големия отчет на Българското председателство, си даваме сметка, че в желанието си да постигнем повече успехи, да затворим повече досиета, още не сме осъзнали колко много работа свършихме. Колегите работиха прагматично, резултатно ориентирани. По време на триалозите до среднощ търсеха консенсусните думи, за да постигнат напредъкът. Затова имаме 78 напълно приключени досиета от 105-те, които наследихме от Естония. Проведени са и над 1900 заседания на работни групи, които ако разделим на 180 дни, сами разбирате колко паралелни формати са се реализирали. Ако сравним всички тези резултати от нашето председатество с някои предишни председателства, ще видим, че положеният от нас труд е огромен. Това, с което България ще бъде запомнена, докато бе начело на Съвета на ЕС е, че във всеки един момент ние работихме да запазим единството, а днес имаме нужда от него повече от всякога. Единството беше много важно и за Брекзит, и за новия бюджет на Европа след 2020 г., и за десетките ключови обсъждания с ефект върху живота на всеки европеец. Искам да благодаря и на всеки един колега, работил за Българското председателство. Изградихме добър екип, силна сплотеност между институциите. Винаги има конкуренция между тях, но за първи път мога да кажа, а имам 20-годишен опит в администрацията, че по време на председателството никой не прехвърляше топката. Напротив всеки даваше всичко от себе си, затова и резултатът е налице. След присъединяването на България в ЕС, следващата голяма национална кауза бе Българското председателство. В началото имаше частични опити то да се политизира, но в един момент стана ясно, че това е пагубно дори за онези, които го извършват. Анализът показва още, че приоритетите, набелязани от нашето трио и от Българското председателство, напипват пулса на реалностите, към които трябваше да сме актуални. А с очертаното от четирите наши приоритета, се сблъсква не само Европа, но и светът. Това посочих още по време на Срещата на Еврогрупата при БТПП и запознах детайлно членовете й с конкректните постижения на Българското председателство във всички сфери на действие.", "date": "2018.07.06", "title": "Павлова: Имаме 78 приключени досиета от 105-те, които наследихме от Естония"}
{"url": "https://www.24chasa.bg/novini/article/6948685", "text": "Аварийна ситуация в Пречисвателната станция за отпадни води на Кърджали заплашва града и региона със сериозни екологични последици. В тази връзка областният управител Никола Чанев е инициирал работна среща, в която са участвали представители на община Кърджали, \"ВиК\" и фирмите-изпълнители на проекта за \"водния цикъл\" на Кърджали, съобщиха от пресцентъра на областната администрация,  предаде БТА. Собственик на съоръжението е община Кърджали, а от 2,5 г. за експлоатацията му отговаря операторът \"ВиК\" ООД. По време на срещата е станало ясно, че заради техническа повреда, три от шестте ускорителя на Пречиствателната станция не работят. В условията на обилни валежи и високи входни нива на водата, станцията функционира само с един биобасейн и всеки момент може напълно да излезе от строя, е алармирал директорът на \"ВиК\"-дружеството инж. Славчо Славков.  Оборудването е произведено от немска фирма, която твърди, че гаранционният срок на машините е изтекъл и ускорителите могат да бъдат подменени срещу заплащане. Операторът обаче не разполага с такива ресурси. Цената на един ускорител е 60 000 лева, обясни инж. Славков. Областният управител се надява на бързо решение на проблема, което да предотврати спирането на пречиствателната станция.", "date": "2018.07.06", "title": "Кърджали е застрашен от екопоследици, пречиствателната станция е в авариен режим"}
{"url": "https://www.24chasa.bg/novini/article/6948663", "text": "Прессекретарят на Кремъл Дмитрий Песков опроверга медийни информации, че основна тема на срещата на върха между президентите на Русия и САЩ ще бъде изтеглянето на подкрепяните от Иран сили от Сирия, предаде ТАСС, цитирана от БТА. \"В този случай или източниците на \"Комерсант\", или тези на \"Блумбърг\" бъркат, това мога да отговоря\", каза Песков. Той каза, че не е реалистично САЩ и Русия да вземат решения за трета страна без нейното участие и съгласие. Песков каза, че Владимир Путин и Доналд Тръмп ще обсъдят на 16 юли \"сирийската проблематика\". Той добави, че се правят приготовления за срещата в Хелзинки и изрази надежда, че държавните глави ще дадат пресконференция, за да оповестят резултатите от техните разговори. По оценка на Песков \"самият факт, че президентите Путин и Тръмп са готови на тази среща и се готвят за нея, е положителен\". \"На фона на бедственото положение в нашите двустранни отношения всяка подобна среща носи специално значение и играе специална роля\", каза той.", "date": "2018.07.06", "title": "Песков: Путин и Тръмп ще обсъдят сирийската проблематика в Хелзинки"}
{"url": "https://www.24chasa.bg/novini/article/6948664", "text": "Турция оценява положително прилагането на пътната карта за стабилизиране на сирийския град Манбидж, заяви днес турският външен министър Мевлют Чавушоглу, цитиран от Анадолската агенция. САЩ и Турция одобриха миналия месец пътна карта за стабилизиране на Манбидж. Документът предвижда изтегляне на сирийските кюрдски Сили за защита на народа от града, както и разполагане на турски и американски сили в района с цел осигуряване на безопасността на Манбидж, предаде БТА. Нямаме проблеми с реализирането на пътната карта. Контактуваме добре, планът се изпълнява без забавяне. След няколко месеца реализацията на плана ще приключи. Заедно със САЩ ще решим какво ще правим по-нататък. От Турция в Манбидж ще се върнат бежанци. Сирийските кюрдски Сили за защита на народа (СЗН) ще се оттеглят, САЩ ще съберат оръжието от тях и по този начин проблемът, свързан с Манбидж, ще бъде разрешен, каза Чавушоглу в интервю за Анадолската агенция.", "date": "2018.07.06", "title": "Чавушоглу: Даваме положителна оценка на прилагането на пътната карта за Манбидж"}
{"url": "https://www.24chasa.bg/novini/article/6948657", "text": "Премирът на Сърбия Ана Бърнабич днес и утре е на двудневно посещение в България по повод участие в седмата среща на върха на Китай със страните от Централна и Източна Европа, съобщи Танюг. Бърнабич ще се срещне днес с председателя на Държавния съвет на Китай Ли Къцян, съобщи сръбската правителствена служба за сътрудничество с медиите. Срещата на върха, на която присъстват лидерите на 16 страни от Централна и Източна Европа и Китай, ще се състои утре, а главните теми ще бъдат задълбочаване на сътрудничеството на страните от инициативата \"16+1\" за устойчиво развитие, предава БТА.  Бърнабич заяви вчера, че очаква много от срещата на върха \"16+1\" на Китай и страните от Централна и Източна Европа в София, където ще бъдат подписани няколко споразумения. На тазгодишната среща в София като най-важни точки на икономическото сътрудничество ще бъдат представени областите: индустриално партньорство, инфраструктура и съвместни инвестиции, земеделие, туризъм и високи технологии. В сръбската делегация участват също министърът на строителството, транспорта и инфрастуктурата Зорана Михайлович и министърът на енергетиката и минната промишленост Александър Антич. Очаква се сръбският премиер да има двустранна среща с премиера на Република България Бойко Борисов и с първия вицепремиер в правителството на Беларус Василий Матюшевски. Сръбският премиер ще присъства на бизнес форум, който ще събере над 250 китайски компании и около 700 бизнесмени от Централна и Източна Европа.", "date": "2018.07.06", "title": "Ана Бърнабич очаква много от срещата на \"16 + 1\" утре в София"}
{"url": "https://www.24chasa.bg/novini/article/6948417", "text": "Най-малко четирима души загинаха и четирима изчезнаха безследно в Япония по време на проливни дъждове, връхлетели западните и югозападните райони от страната след тайфуна Прапирун, който се разсея в сряда над Японско море. Това съобщи днес телевизия Ен Ейч Кей, предаде ТАСС. Освен това близо 560 000 души са получили препоръка спешно да се евакуират в специални центрове, разположени в административни сгради, поради заплаха от наводнения и свлачища. Поройните дъждове станаха причина да бъдат спрени високоскоростните влакове между градовете Осака и Окаяма, а също така между Хирошима и Фукуока, предава БТА.  Над 16 000 души бяха принудени да евакуират заради наводнения след проливни дъждове властите на източната китайска провинция Цзянси, съобщи местният оперативен щаб. Общият брой пострадали от стихията в региона надхвърля 130 000. Спасители и пожарникари извозват хората от наводнените селища. Порои смущават живота на населението в редица региони на Китай. В северозападната провинция Шенси и югозападната Съчуан примерно през последните няколко дни са пострадали от валежи, наводнения и свлачища над 260 000 души, а икономическите щети надхвърлят 721 милиона долара, допълва агенцията.", "date": "2018.07.06", "title": "Пороите в Япония взеха най-малко 4 жертви, има изчезнали хора (Видео, снимки)"}
{"url": "https://www.24chasa.bg/novini/article/6948448", "text": "Министърът на земеделието, храните и горите Румен Порожанов и посланикът на Китай у нас Джан Хайджоу подписаха протокол за фитосанитарните изисквания към износа на белено слънчогледово семе. Това стана на церемония в Министерски съвет в присъствието на премиeра Бойко Борисов и председателя на Държавния съвет на Китайската народна република Ли Къцян, съобщиха от пресцентъра на земеделското министерство. Според протокола изнасяното за Китай българско белено слънчогледово семе трябва да съответства на фитосанитарните закони и разпоредби на двете страни. По време на периода на растеж на слънчогледа и на съхранение на слънчогледовите семки Българската агенция по безопасност на храните следва да проверява и открива карантинните вредители, които са значими за Китай. Тези инспекции трябва да се правят на полето, в преработвателните предприятия и в складовете. Изнасяният белен слънчоглед е необходимо стриктно да се сортира и филтрира, за да се гарантира, че отсъстват насекоми, почви, плевели и други растителни остатъци. За всяка отделна пратка БАБХ ще издава официален фитосанитарен сертификат, като в него изрично се посочва произходът на слънчогледовото семе. Изнасяното количество трябва да е опаковано в чисти, хигиенични и вентилирани нови опаковъчни материали, които отговарят на китайските фитосанитарни изисквания. Протоколът влиза в сила от датата на подписването и е валиден за срок от 3 години.", "date": "2018.07.06", "title": "Подписахме с Китай за изискванията за износ на белен слънчоглед"}
{"url": "https://www.24chasa.bg/novini/article/6948447", "text": "Британският певец и композитор Елвис Костело съобщи, че отменя останалата част от европейското си турне, защото е опериран от рак, предаде Ройтерс. Шестдесет и три годишният Костело, сред чиито хитове са \"Oliver's Army\", \"Everyday I Write the Book\" и \"Alison\", заяви, че е принуден да отмени последните шест концерта в Хърватия, Австрия, Норвегия и Швеция от турнето си по медицински причини. \"Преди 6 седмици лекарят ми ме увери, че рядко е виждал толкова малък, но агресивен злокачествен тумор, който може да бъде отстранен по хирургичен път\", поясни певецът, предаде БТА.  Костело възнамерявал да продължи турнето си, но лекарят му го посъветвал да го прекъсне и да си вземе почивка. Елвис Костело се прочу през 70-те години на миналия век и оттогава записа редица албуми с групите си \"Атракшънс\" и \"Импостърс\". Той увери, че нов негов албум ще излезе през октомври.", "date": "2018.07.06", "title": "Певецът Елвис Кастело отмени концерти от турнето си, оперираха го от рак"}
{"url": "https://www.24chasa.bg/novini/article/6948441", "text": "\"Прочетох отговора ви на моето писмо-декларация и съм дълбоко разочарован от него. Знам, че президентската администрация е с много нисък КПД и интелектуален капацитет, но до такава ниска степен не очаквах да бъде. Отговорът, който са ви написали вашите съветници и технически изпълнители е повече от скромен и уязвим\". Така Николай Колев – Босия отговори на писмото на президента Румен Радев в свое отворено писмо.  Колев е възмутен, че му е отговорено едва след 24 дни, защото проблемът му бил хуманитарен. Според него изпращането на декларацията му до Главния прокурор е направо дебилно. Прочетох отговора ви на моето писмо-декларация и съм дълбоко разочарован от него. Знам, че президентската администрация е с много нисък КПД и интелектуален капацитет, но до такава ниска степен не очаквах да бъде. Отговорът, който са ви написали вашите съветници и технически изпълнители е повече от скромен и уязвим. Не може съветник с някакъв зачатък на интелект да отговаря на писмото ми на 24-ия ден след като сте го получили, още повече, когато се отнася за хуманитарен момент. Това е грубо, нетактично и безумно. Това, че вашият главен серкретар е изпратил декларацията ми до Главния прокурор е направо дебилно. Смятате ли, че ако аз исках да сезирам Главния прокурор /нещо, което съм направил/ ще сезирам криминално проявеното лице Цацаров, използвайки президентската институция? Вашите съветници явно са подготвяни в училище за бавно розвиващи се. В писмото ми декларация бях поискал среща с вас, за да ви докажа с документи и факти за организираната престъпна група, създадена и подкрепяна от криминално проявеното лице Московски. Това щеше да ви даде основание да свикате Съвета по национална сигурност, за да престанат убийствата и осакатяването на хиляди невинни български граждани. Във вашия отговор няма и дума за това! Накрая вие се обръщате към мен да прекратя гладната си стачка, но не споменавате нищо за условията, които съм поставил. Ако вие се бяхте обърнали към Парламента с въпросите дали ще уважат моите искания-разбирам, но вие не правите нищо такова. Явно смятате, че аз при вашия отговор ще подскоча до небето от кеф, че сте ми написали едно възглупаво писмо и веднага ще си поръчам порция кебапчета, шопска салата и отлежала гроздова. Нямате основание да ми се сърдите на отговора. Каквото писмото ви-такъв и отговорът ми 5 юли 2018 г. София Н. Колев-Босия", "date": "2018.07.06", "title": "Босия до Радев: Прочетох отговора на писмото ви и съм разочарован"}
{"url": "https://www.24chasa.bg/novini/article/6948455", "text": "Рамкови споразумения за сътрудничество при реализацията на тунел под връх Шипка, автомагистрала „Черно море“, автомагистрала „Русе - Велико Търново“, автомагистрала „Хемус“, скоростния път „Видин - Ботевград“ и др. приоритетни обекти подписа днес министърът на регионалното развитие и благоустройството Николай Нанков с пет големи китайски компании. Фирмите, които проявяват интерес към инвестиция в пътни инфраструктурни проекти в България, са China Communications Construction Co, China Road and Bridge Corporation, CITIC Construction, MIZRAHI REAL ESTATE GROUP inc. съвместно с China Machinery Engineering Corporation, и Quantum Global Solutions съвместно с PowerChina INTERNATIONAL GROUP LIMITED. Това съобщиха от Министерството на регионалното развитие и благоустройството. Свързаността е основен приоритет за нас, каза министър Николай Нанков по време на церемонията и напомни, че през страната ни преминават пет трансевропейски транспортни коридора. Като предимства за България той определи не само стратегическото географско положение с директен достъп от Европа до Близкия Изток и Азия, но и добрите условия за бизнес, стабилността, членството ни в ЕС и др. Уверени сме, че следва да имаме важна роля в процеса на свързване на Европа с Азия, тъй като през България преминава връзката със Западна Европа по река Дунав и най-пряката връзка през Черно море и Персийския залив по Пътя на коприната, заяви още регионалният министър. Николай Нанков напомни, че през последните години интензивният политически диалог между България и Китай създаде рамка за ползотворно сътрудничество във всички сфери, както и че страната ни подкрепя и участва в различните формати на Инициативата за сътрудничество между азиатската страна и държавите от Централна и Източна Европа. Той обърна внимание на поддържания от Министерството на регионалното развитие и благоустройството диалог с китайската страна и припомни за подписаното през 2016 г. Споразумение за сътрудничество с Министерството на жилищата и развитието на градските и селските райони. Министърът обясни, че така са създадени условия за укрепване и разширяване на двустранните отношения в областта на строителството и архитектурата и е създадена предпоставка за установяване на трайно партньорство и засилване на икономическите връзки. В продължение на установения диалог, и в рамките на инициативата 16+1, която България разглежда като допълнителна възможност за разширяване на връзките с Китай, са проведени редица срещи между представители на МРРБ и потенциални китайски инвеститори, резултат от които са подписаните днес споразумения. Целта им е продължаване на диалога и намиране на оптималните модели за реализиране на инфраструктурни проекти у нас – без държавни гаранции, при отчитане интересите на двете страни и задълженията на България като държава-член на ЕС и в съответствие с действащата нормативна рамка. За изпълнение на всяко от Рамковите споразумения двете страни ще подготвят План за действие с конкретни следващи стъпки. След подписването им предстои да се разработи механизъм за реализация на проектите, който ще бъде в съответствие с националното законодателство и добрите европейски практики. Приветстваме китайските инвестиции в България, тъй като към момента обемът им не отговаря на потенциала на икономическите ни отношения. Радваме се, че интересът Ви към България е сериозен. Това е ясен знак, че виждате възможности за растеж и развитие у нас. Инвестициите на китайските компании биха били плюс за икономиката ни, тъй като те са на светло, иновативни, осигуряват работни места и са социално отговорни, каза още министър Николай Нанков.", "date": "2018.07.06", "title": "Нанков подписа с 5 китайски фирми за тунел под Шипка, АМ \"Хемус\" и АМ \"Черно море\""}
{"url": "https://www.24chasa.bg/novini/article/6948482", "text": "Прокуратурата повдигна обвинение на Захари Захариев, началник на \"Криминална полиция\" в Кюстендил, съобщиха от пресцентъра на прокуратурата. Причината е катастрофата в село Невестино от 13 март тази година, при която загина млад мъж. Разследването на пътното произшествие се ръководи от Окръжна прокуратура София по разпореждане на главния прокурор, за да се осигури бързина, обективност всестранност. Обвинението на Захариев е за причиняване на смърт при управление на моторно превозно средство. Захари Захариев е с взета мярка за неотклонение \"Подписка\". Разследването продължава.", "date": "2018.07.06", "title": "Прокуратурата обвини полицейски шеф в Кюстендил, причинил смърт на пътя"}
{"url": "https://www.24chasa.bg/novini/article/6948516", "text": "По предварителни данни произведеният брутен вътрешен продукт (БВП) през първото тримесечие на 2018 г. възлиза на 21 479 млн. лв. по текущи цени, съобщава Националният статистически институт, цитиран от БТА. На човек от населението се падат 3048 лв. от стойностния обем на показателя. Сезонно изгладените данни показват растеж от 3.6 на сто на БВП през първото тримесечие на 2018 г. в сравнение със съответното тримесечие на предходната година и 0.9 на сто спрямо четвъртото тримесечие на 2017 година. За индивидуално потребление на населението през първото тримесечие на 2018 г. са изразходвани 77.2 на сто от произведения БВП, отчита НСИ. През първото тримесечие на 2018 г. общият брой на заетите лица на възраст 15 и повече навършени години е 3099.3 хил., от които 1655.8 хил. са мъже и 1443.6 хил. - жени. Относителният дял на заетите лица от населението на възраст 15 и повече навършени години е 51.5 на сто, като в сравнение със същото тримесечие на 2017 г. се увеличава с 1.5 процентни пункта. През първото тримесечие на 2018 г. броят на безработните лица е 188.7 хил., от които 111.7 хил. (59.2 на сто) са мъже и 77.1 хил. (40.8 на сто) - жени. Коефициентът на безработица е 5.7 на сто и в сравнение с първото тримесечие на 2017 г. намалява с 1.2 процентни пункта.", "date": "2018.07.06", "title": "През първото тримесечие ръстът на БВП е 3,6%, а безработицата - 5,7%"}
{"url": "https://www.24chasa.bg/novini/article/6948539", "text": "Министерството на енергетиката и Китайската националната енергийна администрация ще си сътрудничат в мирното използване на ядрената енергия. Това е предвидено в меморандум за разбирателство между двете страни, подписан днес в Министерски съвет от министъра на енергетиката Теменужка Петкова и председателя на Националната комисия за развитие и реформи на Китайската народна република Хъ Лифън. Запазването и развитието на потенциала на ядрената енергетика е един от основните приоритети на българското правителство. Международното сътрудничество играе важна роля за постигането на тази цел. Съществуват широки възможности за сътрудничество с Китайска народна република - страна, която активно развива ядрената си енергетика и е на път да стане глобален лидер в сферата на ядрените иновации и технологии, пише в съобщение на Министерството на енергетиката. С Меморандума се цели укрепване на партньорство между двете институции чрез насърчаване обмена на информация относно нормативната рамка, програмите и практиките на страните, лицензионните процедури, обмен на експерти, организиране и участие в съвместни семинари, конференции и работни групи и обучение на административен, научен и технически персонал, пише в съобщението.", "date": "2018.07.06", "title": "Ще си сътрудничим с Китай в мирното използване на ядрена енергия"}
{"url": "https://www.24chasa.bg/novini/article/6948529", "text": "Грешка в изобразяването на пощенските марки на Съединените американски щати (САЩ) доведе до глоба от 3,5 милиона щатски долара за националните им пощи (USPS). Робърт Дейвидсън завършва Статуята на Свободата в Лас Вегас (Lady Liberty) през 1996 г., докато оригиналът в Ню Йорк (Statue of Liberty) е открит през 1886г. При възникнал спор за права, Федералният съд постанови, че репликата на Дейвидсън има достатъчно видими разлики от оригинала, за да може самият той да задържи авторските права, пише CNN. Четири години (USPS) използват изображението на „Lady Liberty” върху печатите си, като мислят, че това е оригиналът „Statue of Liberty”. Продажбите им докарват 70 млн. долара печалба между 2010 - 2014 г. След приключил съдебен процес, Дейвидсън получава 3,5 млн долара. от USPS. Объркването започва преди десетилетие, когато USPS решават да обновят лика на печатите си с друг, отново изобразяващ символа на свободата на САЩ, но избират по грешка изображение на „Lady Liberty”. Съгласно съдебните документи, в началото събират всички изображения на оригинала, но не осъзнават, че окончателният избор е изображение от “Lady Liberty” . Мениджърът, избрал снимката, по време на свидетелските показания, споделя, че се спира на нея, защото представя един нов поглед върху паметника и след като закупува правата, пускат марките през декември 2010 г. От пощите научават за допуснатата грешка през март тази година, когато ги информират чрез имейл. Месец по-късно, говорителят на пощите Рой Бетс казва пред медиите: „Все още сме привърженици на дизайна точно на тази марка и ще го запазим, ще преразгледаме работата си, за да предотвратим следващи подобни ситуации“. USPS печатат марките по този начин до 2014 г., когато променят дизайна им. Дейвидсън разбира за печатите, когато съпругата му си купува от тях. На следващата година Дейвидсън узаконява правата си върху „Lady Liberty” и завежда дело срещу USPS. Преди седмица по делото се произнася съдия в полза на Дейвидсън, същевременно от USPS твърдят, че той не заслужава авторски права, поради сходства с оригинала. Съдът им отговаря, че върху печата използват статуята на Дейвидсън без разрешение. Разликите в лицата са смислени, нетривиални и, че се открояват достатъчно различия между двете, за да получи права върху творението си. Самият Дейвидсън казва: \"Просто си мислех, че Лас Вегас се нуждае от малко по-модерно, съвременно и женствено лице на паметника, за което го вдъхновява лицето на свекърва му от снимка, а USPS заключават: \"Преглеждаме решението и ще коментираме, ако се налага“.", "date": "2018.07.06", "title": "Грешка за 3,5 млн. долара заради правата върху Статуята на свободата"}
{"url": "https://www.24chasa.bg/novini/article/6948563", "text": "Световните сили и Иран се съгласиха да продължат преговорите за спасяването на ядреното споразумение с Иран. Това заяви днес върховният представител на ЕС по външната политика Федерика Могерини след края на министерската среща във Виена, предадоха Ройтерс и ДПА. Могерини, която бе председател на срещата, прочете пред репортери изявление, в което се казва, че страните ще продължат да търсят начини за спасяване на сделката въпреки възобновяването на американските санкции срещу Иран, предава БТА. Външните министри и високопоставени дипломати от Великобритания, Германия, Китай, Русия и Франция признаха, че вдигането на санкциите е \"съществена част\" от споразумението от 2015 г., каза още Могерини. След като през май САЩ оттеглиха подписа си от ядрената сделка, останалите световни сили изявиха желание да запазят отворени своите икономически, финансови и транспортни канали с Иран. \"Участничките [в срещата] ще работят по тези въпроси с международните си партньори, за да ги подтикнат да следват същата политика и да установят подобни механизми в своите икономически отношения с Иран\", гласеше изявлението, прочетено от Могерини. Тя отказа да отговаря на журналистически въпроси. Днешната среща в австрийската столица бе първата на министерско равнище, след като през май т.г. САЩ оттеглиха подписа си под споразумението от 2015 г. за ограничаване на иранските ядрени програми в замяна на облекчаване на санкциите срещу Техеран. Оттогава Вашингтон предприема стъпки за възобновяване на санкциите срещу Иран, припомниха информационните агенции. Ройтерс посочи, че основните моменти в стратегията на Европейския съюз са: кредитите от Европейската инвестиционна банка, предприемането на специални мерки, които да защитят компаниите от ЕС от вторични санкции на САЩ, както и предложението на Европейската комисия правителствата на страните от ЕС да извършват преки парични трансфери до иранската централна банка, за да бъдат заобиколени американските санкции.", "date": "2018.07.06", "title": "Могерини: Продължаваме да търсим начин за спасяване на ядрената сделка с Иран"}
{"url": "https://www.24chasa.bg/novini/article/6948562", "text": "БОСИЯ Е БОЛЕН. И то с тежко психично заболяване. Нарича се тоталитаризъм. Протестирал за отмяна на съдебно решение, което връща на работа няколко служители на ДАИ, уволнени за корупция. Това е съдебно решение. Това написа в социалните мрежи писателят и публицист Христо Стоянов за протестите на Николай Колев - Босия пред Народното събрание. \"След като няма събрани достатъчно доказателства за извършено от тях деяние в процеса на следствието и делото, какво друго може да направи съдът, освен да се придържа към законите на Република България. След като се доказва в съдебна зала, че те са неправомерно уволнени. Това е демокрацията. Тя не е налагане с пръст, с телефон, с нареждане отгоре. Което иска Николай Колев - Босия. Но това, което той иска няма нищо общо с демокрацията. При това положение, тъй като иде реч за гладна стачка, вследствие на психично заболяване на гладуващия, в реда на нещата е да бъде приютен в подходящо здравно заведение и лекуван. Ако той гладуваше за кауза - разбирам. Но това не е кауза - освен ако не иска връщане на порядките отпреди 1989 година. Но, ако е така, всичко зависи от изборите. Но те са инструмент на демокрацията, така че не обслужват Босия... Ами, това е...\" , пише още Стоянов.", "date": "2018.07.06", "title": "Писателят Христо Стоянов: Босия е болен от тежко заболяване - тоталитаризъм"}
{"url": "https://www.24chasa.bg/novini/article/6948568", "text": "Сирийските бунтовници постигнаха споразумение с руски офицери да предадат поетапно оръжията си и да бъде разположена руска военна полиция край йорданската граница, каза бунтовнически говорител, цитиран от Ройтерс и БТА. Ибрахим Джабауи каза, че споразумението е постигнато в протичащите в момента преговори в град в южната част на Сирия. Договорено е и спиране на военните действия от двете страни. В него има клауза и за изтегляне на проправителствените милиции от няколко града в Южна Сирия. Джабауи каза, че областта ще бъде под контрола на местни сили, надзиравани от Русия. По информация на очевидци бронирани автомобили и танк с руски флаг са се насочили към контролно-пропускателния пункт \"Насиб\" на границата с Йордания, който е под контрола на бунтовниците от 2015 година. Според Сирийския център за наблюдение на човешките права сирийските правителствени сили са на около три километра от контролния пункт. Превземането на \"Насиб\", откъдето минава жизненоважна за търговията пътна артерия, е една от основните цели на сирийското правителство. Над 320 000 души избягаха от провинция Дараа, от които 60 000 се събраха при пропускателния пункт на границата с Йордания, а още хиляди - на границата с окупираните от Израел Голански възвишения. Йорданската армия изпрати подкрепления на границата си със Сирия в момент, когато се очаква сирийските правителствени сили, подкрепени от руската авиация, да превземат \"Насиб\" от бунтовниците.", "date": "2018.07.06", "title": "Сирийските бунтовници се разбраха с Русия да предадат оръжията си"}
{"url": "https://www.24chasa.bg/novini/article/6948561", "text": "От кабинета на македонския президент днес отрекоха твърденията на македонския премиер Зоран Заев, дадени в интервю за гръцката телевизия ЕРТ, че държавният глава ще подкрепи договора с Гърция, съобщи МИА. В съобщението се изтъква, че становището на президента Иванов е непроменено и няма да го разколебаят, както изтъкват, никакъв \"натиск, шантаж и заплахи\", предава БТА.  Премиерът Заев със своите \"променливи, противоречащи си и объркани становища\" продължава да лъже и манипулира не само македонската, но и гръцката и международната общественост. С членството на Република Македония в Европейския съюз и НАТО не бива да се злоупотребява за приемането на \"вреден договор\" с необозрими последици за македонската държава и македонския народ, заявиха от кабинета на македонския президент. В съобщението се изтъква, че македонският президент не приема договор във вреда на македонската национална идентичност и във вреда на интересите на Република Македония. ", "date": "2018.07.06", "title": "Кабинетът на Георге Иванов отрече думите на Заев, че той ще подпише договора с Гърция"}
{"url": "https://www.24chasa.bg/novini/article/6948616", "text": "Той прави дисекция на заблудите и спасенията, които преминаването отвъд границите на познатото и родното носят. Заблуди, през които е преминал и самият той, напускайки България със семейството си още като дете, но съхранил белезите, които номадството оставя след себе си. Самотата на другостта и проклятието на миналото, самозалъгването и търсенето на нова самоличност, на нова идентичност оживяват в един красив, поетичен и предизвикателен разказ за невидимите хора. За страха, за хладния прием, за значението на всяка дума, всяка интонация, за негласната изолация, но и за надделяването на преградите - в тази книга животът “след бягството” започва отново едва когато човек се отърси от задълженията на мястото, където е роден, и от изискванията на мястото, на което е пристигнал. Животът започва едва със свободата да обичаш непознатото. Има живот и след бягството. Но бягството не спира да влияе - до края на живота.", "date": "2018.07.06", "title": "Изповедта на Илия Троянов “След бягството”"}
{"url": "https://www.24chasa.bg/novini/article/6948579", "text": "Докъде се простират крайностите и недопустимите човешки дейности, които дори не могат да бъдат причислени към графата \"дискриминация\", тъй като всичко \"крещи\" за тотална липса на хуманност. Снимка на ромско дете, затрупано с камъни и бутилки, оставено в дупка, се появи в една от затворените групи във Facebook с името \"Простотията българска\" и придружаващ надпис \"на сапун\". След като снимката започна да се споделя, първоизточникът изтрива поста, но следите водят към Самоков, предаде  Става въпрос за дете от бедно ромско семейство, което живее в колиба. Момичето е на възраст между 10 и 12 години. Снимката е направена от съседски деца роми, твърди се, че насилствено. \"Няма как да знаем какво е подтикнало този, който е направил снимката, към това. Често пъти обаче децата, а и някои възрастни, отиграват чрез такъв тип психодраматизации на реалността неща, които са видели в живота си\", отбеляза психологът Пламен Димитров. В студиото на Златимир Йочев експертът коментира още, че много често един от проблемите в тези малцинствени общности е т.нар. \"идентификация с агресията\", която те преживяват в своя живот, когато наблюдават какво се случва в обществото.", "date": "2018.07.06", "title": "Заровиха с бутилки и камъни живо дете в Самоков"}
{"url": "https://www.24chasa.bg/novini/article/6948591", "text": "Кметът на София Йорданка Фандъкова, кметът на район „Възраждане“-СО Савина Савова, началникът на Регионално управление на образованието София-град д-р Ваня Кастрева, и директорката на 18 СУ „Уилям Гладстон“ Величка Стойчева посрещнаха проф. Чън Хун, съпруга на министър-председателя на Китай Ли Къцян, който ще участва във форума „16 плюс 1“ - срещата на лидерите на 16 държави от Източна Европа и Китай, председателствана от министър-председателя Бойко Борисов, съобщиха от пресцентъра на район \"Възраждане\". По стара българска традиция деца с български носии посрещнаха гостите с хляб и сол и ги приветстваха на китайски. 18 СУ „Уилям Гладстон“ е най-голямато училище по брой ученици в България, в което 250 деца изучават китайски. Ранното чуждоезиково обучение е приоритет на училището, поради което изучаването на първи чужд език започва от първи клас – английски, немски, френски, руски, японски и корейски, а след : клас учениците могат да избират обучение по английски, арабски, китайски, корейски, немски, френски и японски език. За високопоставената гостенка ученици показаха и разказаха за традицията на изработване на мартеници, кукерски маски и кукли с български фолклорни носии в библиотеката на училището „Конфуций“. Проф. Чън Хун изработи заедно с децата мартеница, която ще отнесе в Китай, заедно с подаръците, които децата изработиха специално за нея. Съпругата на китайския премиер е професор в Пекинския търговско-икономически университет, специалист по американска литература. След като нейният съпруг става министър-председател през 2013 г., проф. Чън Хун се оттегля от преподавателската дейност и се посвещава на научните изследвания и преводи на книги на американски автори. С кратка емоционална програма учениците от 18-о СУ и ЧСУ \"Евлоги и Христо Георгиеви\" поздравиха гостите от Китай с изпълнения на български и китайски. Проф. Чън Хун приветства присъстващите и сподели, че за първи път е в България и в Източна Европа и е много развълнувана топлото посрещане и вълнуващите срещи. Тя каза, че независимо от разстоянията между двете държави, имаме много общи неща - песента „Една българска роза“, която децата изпълниха, има китайски аналог, песен в която се възпява жасмина. Според нея българите и китайците еднакво се възхищаваме и възпяваме природата, уважаваме историята и културата си. Проф Чън Хун благодари на учениците и преподавателите за прекрасните изпълнения. Тя дарява на училището 1500 книги, посветени на историята, културата и традициите на Китай, 900 интерактивни материали, 4 стипендии от институт „Конфуции“ за ученици, които да посетят Китай и на място да осъвършенстват езика и посещение на 10 ученици и двама преподаватели в Китай. Йорданка Фандъкова приветства и благодари на проф. Чън Хун за щедростта и инетреса, който проявява към образованието, което ще сближи двата народа.", "date": "2018.07.06", "title": "Българчета пяха на китайски на съпругата на китайския премиер"}
{"url": "https://www.24chasa.bg/novini/article/6948113", "text": "Със заповед на директора на НП \"Пирин\" се забранява риболовът на територията на парка в резерватната зона и в зоната с ограничено човешко въздействие, съобщи БТА. Тези зони обхващат езерата Каркъмски, Тодорини очи, Георгийски, Типишки, Влахини, Газейски, Полежански, Бански и Рибни в парков участък Безбог, Кременски, Каменишки, Корнишки, Василашки, Десилашки, Суходолско, Горното и Средното(Брезнишки) езера. Всички останали езера са разрешени за риболов съгласно Плана за управление на Национален парк Пирин, съобщиха от дирекцията на парка. Заповедта се издава на основание закона за защитените територии, Закона за рибарството и аквакултурите и Плана за управление на НП \"Пирин\". Любителският риболов се разрешава само на лица, притежаващи редовни билети за риболов. Риболовът е разрешен през почивните дни и официалните празници, само през светлата част на денонощието, като при еднодневен излет за лични нужди могат да се запазят до 2 килограма риба, но ограничението не се отнася за американска пъстърва и сивен. Заповедта е изпратена до ловно-рибарските дружества от прилежащите на парка общини - Банско, Разлог, Сандански, Кресна, Гоце Делчев, Струмяни и Симитли.", "date": "2018.07.06", "title": "Забраняват риболова в резерватната зона на Пирин"}
{"url": "https://www.24chasa.bg/novini/article/6948121", "text": "Турската жандармерия иззе 228 хиляди фалшиви долари в северозападния турски окръг Текирдаг, съобщи турската информационна агенция ДХА. Операцията на жандармерията е била предприета вчера след получен сигнал, че огромно количество фалшиви долари ще бъдат пласирани на пазара, предаде БТА. Акцията е била осъществена след тримесечно следене на престъпниците, занимаващи се с фалшива валута. Жандармеристите са спрели за проверка автомобил на магистралата Текирдаг-Малкара. При обиска на колата е била иззета фалшивата валута. Четирима души, включително шофьорът на автомобила, са задържани по случая.", "date": "2018.07.06", "title": "Турската жандармерия иззе 228 хиляди фалшиви долари в окръг Текирдаг"}
{"url": "https://www.24chasa.bg/novini/article/6948120", "text": "Съюзът на управляващата Партия на справедливостта и развитието (ПСР) с Партията на националистическото действие (ПНД) ще продължи в новия парламент и след изборите, заяви турският президент Реджеп Тайип Ердоган, цитиран от Анадолската агенция. Ердоган говори на среща в Анкара с окръжни председатели на неговата ПСР. \"Ще продължим Републиканската коалиция в парламента\", заяви той, визирайки предизборния съюз на ПСР с ПНД, предаде БТА. Ердоган благодари на турския народ за високата избирателна активност на изборите на 24 юни - над 86 процента, като по думите му това е \"притеснило\" онези, които искали да поставят Турция в ъгъла. Президентът каза, че са завършени първоначалните действия за прехода към президентска система на управление, включително промени, свързани с кабинета. \"В понеделник първият президентски указ ще бъде издаден скоро след церемонията по полагане на клетва\", каза той. Ердоган добави, че новият кабинет за първи път ще включва и фигури, които не принадлежат към никоя политическа партия. \"Сега вече съставяме кабинет с министри, които не са партийни\", заяви турският лидер. Очаква се съставът на новия кабинет да бъде огласен в понеделник, след като Ердоган положи клетва на церемония същия ден. \"Ще ускорим държавните дела и ще ги направим по-ефективни, като слеем институции, които вършат сходна работа, и премахнем такива, които са станали неефективни\", каза още той. Настоящият президент беше преизбран на избори на 24 юни, които поставят началото на нова система на управление, възлагаща на президентската институция широки правомощия. Мнозина допускат, че в новото правителство постове може да получат хора, близки до Партията на националистическото действие (ПНД), която бе съюзник на Ердоган в предизборната кампания, възнаграждавайки я за подкрепата на изборите.", "date": "2018.07.06", "title": "Ердоган: Съставяме кабинет с министри, които не са партийни"}
{"url": "https://www.24chasa.bg/novini/article/6948127", "text": " На 5 юли, около 21.20 часа, служители на РУ - Твърдица се отзовали на сигнал за сбиване в Шивачево.Това съобщиха от пресцентъра на МВР. Полицейският екип прекратил конфликта, при който е пострадал мъж на 24 години от града. Той е откаран в сливенската болница с травми по главата и тялото, без опасност за живота. Във връзка със случая са задържани трима мъже. Образувано досъдебно производство, причините за свадата са в процес на установяване.", "date": "2018.07.06", "title": "24-годишен е в болница с травми по главата и тялото след сбиване в Шивачево"}
{"url": "https://www.24chasa.bg/novini/article/6942954", "text": "Изпочупени витрини на месарници, хора, залети с изкуствена кръв, други се разхождат със свински глави по централни улици, а трети са “опаковани в тарелки” на централни улици в града. Това са само малка част от проявите на веганите само в последните месеци. Според обикновените минувачи или читатели на медийни публикации тези хора са странни, налудничави и поведението им е далеч от нормалното. Вестник “24 часа” се свърза с доц. Иван Бардов - преподавател по експериментална психология в Софийския университет. “Тази тема, откровено казано, не ми е близка, защото аз съм традиционалист по отношение на храненето и нямам никакво особено отношение към този тип хранителни навици. Бях обаче впечатлен от последните новини и политиката на френската полиция по отношение на месарите (преди дни вегани нападнаха месарски магазин в Лил, преди време пък заливаха месари с фалшива кръв -   И у мен възниква един въпрос от областта на социалната психология – какви отношения е препоръчително да има между едно малцинство (независимо какво) и мнозинството? Какво са готови да направят едните и какво са готови да направят другите. Ако живеем в демокрация, би трябвало да има плурализъм по отношение на мненията. Има една много стара приказка от стария либерализъм, която на мен много ми допада: “Живей и остави другите да живеят”, т.е. не се опитвай да налагаш агресивно своите правила върху останалите. Особено по отношение на хранителните навици. Тези хора се смятат за образец на правилното хранително поведение, така да се каже, тяхното хранително поведение не подлежи на дискусия – казва доцентът. Но той напомня, че животинските продукти са били част от човешкото меню в продължение на милиони години, не на хилядолетия. “Веганите какво казват всъщност с действията си във Франция: “Вие се храните неправилно, ние се храним правилно и ние ще ви “ощастливим”, като променим вашите хранителни навици.” Мен като психолог много ме интересува тази тема за “ощастливяването” на мнозинството от едно агресивно малцинство. Имайте предвид, че по същия начин за ощастливяване са действали агресивни малцинства като болшевиките. Те искрено са вярвали, поне онези от тях, които са били идеалисти, че ощастливяват своите съграждани. Има една хубава книга “Чевенгур” на руския писател Платонов, в която има много любопитен пасаж, за който сега се сещам и предавам по-скоро по смисъл, а не буквално - че “ние едва ли не насила ще ви закараме в царството на щастието”, казва доц. Бардов. Той пита реторично откъде тези хора са сигурни, че пълният отказ от всякакви продукти от животински характер, точно при техните бебета и малки деца, в крайна сметка няма да се окаже вредно за тях? И подчертава, че съществува понятието “естествен експеримент”. В този род експеримент няма специално предвидени въздействия, просто нещата се оставят да следват своя естествен ход. Те си правят подобен експеримент със собствените рожби, ако са решили да ги правят свои съмишленици още от бебешката люлка, като ги лишават от всякакви животински продукти. “Самите те не си дават отчет за дългосрочните последствия от собствените действия. Защото тези последствия може да бъдат съвършено различни от това, което те очакват”, казва психологът. По повод агресивните прояви на вегани по заливане с изкуствена кръв, чупене на месарници и т.н. той коментира така: “Всяка форма на насилствено налагане на собствени възгледи върху други хора не може да бъде толерирана и приветствана. Въпросът е много по-широк. Аз като психолог стигам до заключението, че много хора не схващат, че почти нищо не започва само от нас и почти нищо няма да завърши само с нас. Идеята, че веганите са някакви революционери, които ще отворят някакви нови врати пред човечеството, е изключително примамлива за тях, но това е много хлъзгав път, който може да доведе до съвършено различни последствия от тези, които те си представят. Т.е. те може да се окажат в ролята на полезни идиоти, колкото и да не им се иска това”, заявява доцентът по експериментална психология.", "date": "2018.07.06", "title": "Доцент по психология: Веганите могат да бъдат в ролята на полезни идиоти"}
{"url": "https://www.24chasa.bg/novini/article/6947984", "text": "Багер прекъсна газопровод в Пловдив в петък. Има изтичане на газ и районът е отцепен, съобщи Нова тв. Аварията стана на ул. \"Царевец\" 11 в квартал \"Смирненски\". Сигнал е подаден на телефон 112 минути след 10.30 ч. На мястото веднага са изпратени екипи на полицията и пожарната. В този район се намират общежитията на Медицинския университет и голяма болница.", "date": "2018.07.06", "title": "Багер проби газопровод в Пловдив, отцепиха района"}
{"url": "https://www.24chasa.bg/novini/article/6948138", "text": "Споразумение за кредитна линия от 1,5 млрд. евро за български фирми подписаха Българската банка за развитие и Китайската банка за развитие в присъствието на премиерите Бойко Борисов и Ли Къциян. Средствата се дават от китайската банка и през ББР ще отидат за кредити с ниски лихви за български фирми. Общо 10 споразумения бяха подписани след разговорите между Борисов и Ли Къцян в Министерския съвет. Китай иска да разшири инвестициите си в България и обсъдихме с премиера Борисов конкретен интерес към железопътната магистрала на България с Егейско море и магистралата Свиленград-Русе с тунел под Шипка, както и проекта за АЕЦ „Белене“, заяви след разговорите министър-председателят на Китай Ли Къцян. „До сега се проучвахме, защото Китай работи по един начин, Европа по друг. До този момент опитвахме по китайския модел – разбират се двамата премиери и на следващия ден започва строителството. Сега Китай се съгласи да следва европейските правила“, обясни пък Бойко Борисов. Участието на Китай в трите големи проекта ще стане след обществени поръчки и с възможно хибридно финансиране, обясни още българският министър-председател. Част от финансирането по тези проекти може да е от международни финансови институции като ЕБВР и Световната банка, стана ясно от думите на Борисов. Ли Къцян също подчерта, че страната му ще следва европейските правила при участието си в проекти както в България, така и във всички останали страни от Централна и Източна Европа. Магистралата, която ще свързва Северна и Южна България ще е платена, ако бъде направена по този механизъм, стана ясно от думите на Борисов. \"Бях учуден да разбера, че в Китай, където управляват комунисти, още първата магистрала е била платена. в Китай няма безплатна магистрала\", подчерта Борисов. Българският премиер подари и на Ли Къцян карта с инфраструктурните проекти на Балканите, които преминават през България. Ли Къцян може специално да ни помогне с довеждането на проекта АЕЦ „Белене“ да успешен край, тъй като Китай работи с високотехнологични европейски компании, обясни още Борисов. Китайският премиер пък подчерта, че при китайско участие ще се ползва наличното оборудване за централата. България също желае проектът да се осъществи с вече закупените два руски реактора. Ли Къцян използва посещението си в София, което е първото му в Европа за втория му мандат като премиер, за да потърси съюз с ЕС в започващите търговски войни. Това стана в деня, в който САЩ активираха защитни мита за над 34 млрд. долара за 818 китайски стоки. След срещата 16 плюс 1 Ли Къцян заминава за Берлин при Ангела Меркел, а след това ще има разговори и с президента на ЕК Жан-Клод Юнкер и председателя на Европейския съвет Доналд Туск. Инициативата 16 плюс 1 не е насочена да разделя ЕС, а за да подкрепи европейската интеграция. Китай иска просперираща Европа и силно евро, подчерта Ли Къцян. „16 плюс 1 не е политическа инициатива. Не е вярно, че ще разделяме ЕС, защото ние разбираме, че ЕС е важен за глобалния просперитет“, заяви Ли Къцян. След тези думи китайският премиер обясни позицията си и за търговската война, но без да назовава САЩ или американския президент Доналд Тръмп. „В търговията възникват търкания. Но търговската война не би била решение на тези търкания. Китай никога не би започнал търговска война, но ако изкуствено се завишават тарифи, Китай ще се защити. Китай ще поддържа Световната търговска организация, защото никой няма да спечели от една търговска война“, подчерта Ли Къцян. Китайският премиер обеща още по-голямо отваряне на китайските пазари за европейски компании. Китайският премиер отправи от София и специален призив към китайците да посещават повече България. Той останал впечатлен, когато в четвъртък вечерта видял в Националния исторически музей Панагюрското съкровище, което е най-старото обработено злато в света. „Наел съм го като рекламен агент на българското културно и историческо наследство“, пошегува се с госта си българският премиер Бойко Борисов. Той е подарил на Ли Къцян копие от златния ритон в Панагюрското съкровище. Другият специален дар бе българско знаме от съпругата на загиналия в Хималаите алпинист Боян Петров Радослава Ненова. То е било предадено от Борисов, а пред журналистите Ли Къцян и поднесе съболезнованията на китайското правителство. Ненова пък му благодари, че заедно с Бойко Борисов са организирали издирвателната акция за Петров. При нея за първи път Китай допусна чуждестранни хеликоптери да участват в издирвателни операции на негова територия.", "date": "2018.07.06", "title": "Китай вкарва 1,5 млрд. евро в България, има интерес към две магистрали и „Белене“ (Обзор)"}
{"url": "https://www.24chasa.bg/novini/article/6948143", "text": "Непълнолетно момче е с опасност за живота след като е било блъснато на улица в град Игнатиево, съобщават от ОД МВР Варна. Шофьорът е избягал от местопроизшествието и все още се издирва. На 05.07. т.г., около 00:45 часа, в гр. Игнатиево, на ул. «Георги Петлешев», е възникнало ПТП. Водачът на Л.А. «Рено», по време на движението си, блъска пешеходец – непълнолетно момче, движещо се по пътното платно, не спира на местопроизшествието и го напуска. Вследствие на инцидента момчето получава множество фрактури на крайници и луксация на двете рамена, настанено е за лечение в МБАЛ «Св. Анна», с опасност за живота. По случая е образувано досъдебно производство. Изяснява се кой е управлявал автомобила в момента на възникването на инцидента.", "date": "2018.07.06", "title": "Момче е с опасност за живота след като е блъснато от кола в Игнатиево, издирват шофьора"}
{"url": "https://www.24chasa.bg/novini/article/6948149", "text": " На 4 юли, около 21.45 часа, полицаи се отзовали на сигнал за мъж с прободна рана на улица в Белослав. Пострадалият, на 35 години, бил транспортиран до болнично заведение, където е опериран и настанен за наблюдение и лечение. В резултат на предприетите незабавни оперативно-издирвателни и процесуално-следствени действия е установено, че извършител на деянието е 50-годишен криминално проявен и осъждан мъж. Той е задържан с полицейска мярка за срок до 24 часа. По случая е образувано досъдебно производство, уведомен е прокурор от Окръжна прокуратура - Варна.", "date": "2018.07.06", "title": "Мъж нападна и прободе друг в Белослав, задържаха го"}
{"url": "https://www.24chasa.bg/novini/article/6948160", "text": "Има и механизми за ограничаването на нощния труд, като нормалната продължителност на седмичното работно време през нощта при петдневна работна седмица е до 35 часа, при нормална продължителност на седмичното работно време през деня до 40 часа. Това каза министърът на труда и социалната политика Бисер Петков в отговор на въпрос на народния представител Надя Жекова, която го попита дали ще има по-високо заплащане и по-добри условия за нощния труд, който се полага от над 400 000 българи, съобщи БТА. Работното време през нощта при петдневна работна седмица е до седем часа, а нормалното дневно работно време е осем часа, каза министър Петков. Той обясни, че с наредбата за структурата и организацията на работната заплата е предвидено на работниците и служителите да се заплаща допълнително трудово възнаграждение за нощен труд не по-малко от 25 стотинки, когато работата е между 22.00 и 6.00 часа сутринта. Това възнаграждение е определено като минимален размер, но с колективен трудов договор, с вътрешни правила за работната заплата или с индивидуален трудов договор може да се определи и по-висок размер. Практиката показва, че в предприятията, където има активен и конструктивен социален диалог, се договаря допълнително трудово възнаграждение за нощния труд в размери значително по-големи от минималния, определен с наредбата, заяви социалният министър. Бисер Петков информира, че нощният труд е забранен за лицата, които не са навършили 18 години, за бременните жени и за жените в напреднал етап на лечение инвитро, за майките с деца до шестгодишна възраст и за майките, грижещи се за деца с увреждания, за трудостроените работници и служители. Надя Жекова каза, че в наредбата за структурата и организацията на работната заплата принципите за определяне на нощния труд не са осъвременявани от 2007 г., когато минималната работна заплата е била 180 лева. За една нощна смяна, за един отработен час през нощта, ставката е 25 стотинки, което прави 1,75 лева, които са недостатъчни дори за транспортните разходи на работниците. Тази ставка не е обвързана с минималната работна заплата и е възможно да бъде осъвременена с процента на индексация спрямо нея, коментира Жекова. Решението на този въпрос трябва да се търси чрез трудовото законодателство, като част от по-големия въпрос, свързан със заплащането на труда, заяви министър Петков.", "date": "2018.07.06", "title": "Работното време през нощта - до 7 часа"}
{"url": "https://www.24chasa.bg/novini/article/6948161", "text": ", предаде  . Общо 105 души са били на борда, сред които 93 китайски туристи и 12 тайландци екипаж и екскурзоводи, предаде Ройтерс. Водолази са намерили тела в плавателния съд, който лежи на около 40 метра дълбочина. Полицията разследва случая. Корабът е бил надлежно регистриран и не е бил претоварен, съобщават още властите. Инцидентът е станал на около 7 км от брега. В същия район е потънала и лодка с 35 туристи, петчленен екипаж и екскурзовод на борда. Всички те обаче са спасени. Сега в Тайланд е сезонът на мусоните, който често е свързан със силни ветрове по крайбрежието и с внезапни бури.", "date": "2018.07.06", "title": "27 са вече загиналите туристи от потъналото край Тайланд корабче, издирването продължава"}
{"url": "https://www.24chasa.bg/novini/article/6948158", "text": "Австрийският канцлер Себастиан Курц заяви днес, че не би дал обещание за промяна на правилата от Дъблин в рамките на председателството на неговата страна на Съвета на ЕС до края на годината. Не мога да обещая нещо, което не мога да изпълня, добави той на съвместна пресконференция във Виена с председателя на Европейската комисия Жан-Клод Юнкер. Двамата отбелязаха, че повечето от текстовете на подготвяните промени срещат подкрепата на държавите от ЕС, но по някои въпроси вижданията все още се разминават. ЕК иска ясен напредък в преговорите по промените на правилата от Дъблин. Докато не постигнем напредък, проблемите ще се повтарят, коментира Юнкер. Той съобщи, че през септември ЕК ще направи предложение с насоки за охраната на външните граници на ЕС. В насоките ще залегне идеята за обособяването на европейската полиция с 10 000 служители през 2020 година. Има държави, които не прилагат правилата от Дъблин, отбеляза Курц. Решението на Германия за мигрантите е добро, защото е на основата на европейските правила, добави той по повод приключилите коалиционни преговори в Берлин. Досега вървяхме в грешната посока, но важното е, че много хора вече промениха мнението си, коментира Курц по повод споровете как ЕС да се справи с миграцията - с квоти за разселване, или с охрана на външните граници и недопускане на незаконно проникване. Правилата от Дъблин наскоро бяха обявени за мъртви от еврокомисаря по миграцията Димитрис Аврамопулос. Според тези правила държавата, през която мигрантите са навлезли в ЕС, е отговорна за приемането и оценката на молбите им за закрила.", "date": "2018.07.06", "title": "Курц: Не обещавам, че Австрия ще успее да промени правилата от Дъблин до края на 2018 г."}
{"url": "https://www.24chasa.bg/novini/article/6948177", "text": "Сутринта на 6 юли при несъобразени изкопни дейности бяха скъсани два кабела 10 киловолта, собственост на „ЧЕЗ Разпределение България“ АД, и оставиха без електрозахранване за близо час около 2200 клиенти на дружеството в идеалния център на град София - по ул. „Аксаков“, бул. „Васил Левски“, ул. „Шести септември“. Съставен е констативен протокол за причинените вреди. В края на май при изкопни дейности в региона също бе скъсан кабел 10 киловолта, в резултат на което в продължение на 45 минути без електрозахранване останаха около 800 клиенти в идеалния център на град София по улиците „Георги С. Раковски“, „11-ти август“, „Врабча“, „Аксаков“. „ЧЕЗ Разпределение България“ АД призовава да се подава информация за стартиращи изкопни дейности поне две седмици предварително на телефон 0700 10 010 или на електронна поща klienti@cez-rp.bg.", "date": "2018.07.06", "title": "Изкопни дейности на строителна фирма оставиха без електричество над 2200 клиенти на ЧЕЗ в София"}
{"url": "https://www.24chasa.bg/novini/article/6948166", "text": "Тежкотоварните и пътническите превозни средства, които са с товароносимост над 3,5 тона, са включени вече в Наредбата за излезлите от употреба моторни превозни средства /МПС/. Това отбеляза министърът на околната среда и водите Нено Димов в отговор на депутатски въпрос, предаде БТА.  Досега превозните средства от категориите Н2, Н3, М2, М3 са оставали встрани от специфичния контрол, който се извършва по отношение на събирането и разкомплекотването на излезлите от употреба моторни превозни средства от леките категории, посочи Димов. Според него това поражда две негативни тенденции - извършване на нерегламентирано и неекологосъобразни дейности по разкомплектоването на излезлите от употреба МПС от категорията Н2, Н3, М2, М3, в това число и изоставяне, натрупване на отпадъци, изгаряне на масла и пластмаси, изтичане на опасни и охлаждащи течности; поради липсата на нормативно поставени цели за висока степен на рециклиране има интерес единствено към съдържанието на метал и по тази причина останалата част от тези превозни средства не се рециклира, а така се губят значителни количества рециклируеми суровини. По отношение на моторните превозни средства от категориите Н2, Н3, М2, М3 предложената цел е 96 процента оползотворяване и 94 процента рециклиране на един брой излязло от употреба моторно превозни средство, каза министърът.", "date": "2018.07.06", "title": "Димов: Превозните средства над 3,5 тона са включени в Наредбата за излезлите от употреба МПС"}
{"url": "https://www.24chasa.bg/novini/article/6948179", "text": "Председателят на ПГ на ГЕРБ и зам.-председател на партията Цветан Цветанов се срещна с ръководителя на бюрото на фондация \"Конрад Аденауер\" в София Торстен Гайслер. Двамата обсъдиха политическата ситуация в Германия и България, както и посещението на Цветанов в Берлин по-рано тази седмица, съобщиха от пресцентъра на ГЕРБ. По време на разговора Цветан Цветанов благодари за срещата в Берлин със зам.-генералния секретар на фондация \"Конрад Аденауер\" д-р Герхард Валерс. На свой ред Торстен Гайслер сподели, че подобни срещи са ценни за Фондацията и поздрави председателя на ПГ на ГЕРБ за изключителния успех на Българското председателство на Съвета на ЕС. По думите му то има принос както за европейската политика, така и за имиджа на България. Цветанов и Гайслер се обединиха около нуждата от още по-засилено интерпарламентарно сътрудничество между българския и немския парламент. В рамките на срещата бяха очертани планове за конкретни съвместни инициативи през есента, включително посещения в България на немски депутати.", "date": "2018.07.06", "title": "Цветанов се срещна с ръководителя на бюрото на фондация \"Конрад Аденауер\" в София"}
{"url": "https://www.24chasa.bg/novini/article/6948185", "text": "Папа Франциск призова правителствата да изпълнят ангажиментите си да ограничат климатичните промени и отправи предупреждение, че ако неустойчивото развитие и необузданото потребление се запазят, те заплашват да превърнат Земята в купища \"развалини, пустини и отпадъци\", предаде Асошиейтед прес, цитирана от БТА.  Франциск отправи този призив днес, на конференция във Ватикана по случай третата годишнина от неговата енциклика за климатичните промени. Папското послание във връзка с Парижката конференция за климата през 2015 г. съдържаше призив за промяна в парадигмата на отношенията на човечеството с природата. В днешната си реч папата призова отделните правителства да спазят ангажиментите си от Париж и заяви, че институции като Международният валутен фонд и Световната банка имат да изиграят важна роля, за да насърчават реформите и да поощряват устойчивото развитие. \"Има голяма опасност да оставим на бъдещите поколения само развалини, пустини и отпадъци\", предупреди Светият отец.", "date": "2018.07.06", "title": "Папа Франциск: Климатичните промени превръщат Земята в пустиня и бунище"}
{"url": "https://www.24chasa.bg/novini/article/6947886", "text": "Американската компания за проучване на общественото мнение „Rasmussen Reports“ публикува резултати от допитване, които показват, че според 1/3 от допитаните е възможно в САЩ да избухне втора гражданска война през следващите пет години. Доклад на ООН сочи, че мерките на правителството на Доналд Тръмп за намаляване на данъците са от полза за богатите, и водят единствено до увеличаване на разликата между бедни и богати. От встъпването на Тръмп на власт, САЩ вече се оттеглиха от редица международни споразумения и международни организации. Днес, когато САЩ празнуват националния си празник, Деня на независимостта, той обвини страните от ОПЕК за поскъпването на петрола и настоя за незабавно понижаване на цените. Всичко това показва, че Вашингтон е недоволен от международния ред и няма да спазва международните правила, което превръща САЩ в една некоректна и недобросъвестна държава. Тази посока на развитие ще създаде проблеми и сериозни заплахи пред света.", "date": "2018.07.06", "title": "САЩ вероятно ще се превърнат в „некоректна суперсила\""}
{"url": "https://www.24chasa.bg/novini/article/6948014", "text": "Завърши срещата на \"четири очи\" на премиера Бойко Борисов с председателя на Държавния съвет на Китай Ли Къцян, който е на четиридневно официално посещение в София. В момента се провежда пленарна среща на двете делегации, съобщи БТА. Обсъдихме възможностите за сътрудничество в сферата на туризма, икономиката и културното наследство и образованието, в София имаме \"Конфуций Център\" каза в началото на срещата на двете делегации Бойко Борисов. България и българският народ обичат китайския народ. Имаме редкия шанс, с прагматичност и спазвайки европейските правила, да развием промишлени, икономически и бизнес отношения, каза премиерът Борисов. На срещата на четири очи с Бойко Борисов постигнахме съгласие по важни въпроси, каза Ли Къцян. Тук съм по покана на премиера Бойко Борисов. Това е първото ми посещение в България и е първата спирка на моя европейски маршрут, каза Ли Къцян. Той благодари за посрещането на китайската делегация, която пристигна вчера в София. Гордеем се с куража на алпиниста Боян Петров, подариха ми знаме от съпругата му, каза Ли Къцян. Благодаря за тържествената вечеря, дадена ми вчера от премиера Борисов. Успях да разгледам златни предмети отпреди 7 хиляди години. Ли Къцян е в София и за седмата Среща на държавните и правителствени ръководители на страните от Централна и Източна Европа и Китай, която тази година се домакинства от България. Основната цел на форума \"16+1\" е да задълбочи търговските връзки и икономическото сътрудничество между държавите участнички и да насърчи двустранни и многостранни партньорства.", "date": "2018.07.06", "title": "Ли Къцян получил българското знаме от съпругата на Боян Петров"}
{"url": "https://www.24chasa.bg/novini/article/6947900", "text": "Турската прокуратура издаде днес заповеди за арест на 346 лица, включително военни от активния състав на армията, заради предполагаеми връзки с ислямския проповедник Фетхуллах Гюлен, обвиняван за опита за преврат през лятото на 2016 г., предаде ДПА, позовавайки се на Анадолската агенция. Въоръжените сили на страната са тежко засегнати от почти ежедневните чистки след провалилия се пуч, отбелязва ДПА. Обект на днешните заповеди за арест са предполагаеми членове на терористична организация в Истанбул и егейския окръг Измир, предаде БТА. Анкара разглежда като терористична организация движението на Гюлен, което има структури из целия свят. Над 70 хиляди души бяха арестувани, а повече от 110 хиляди загубиха работните си места след преврата през юли 2016 г. заради предполагаемите им връзки с Гюлен и Фетхуллахистката терористична организация (ФЕТО), посочва Анадолската агенция.", "date": "2018.07.06", "title": "Заповеди за арест на 346 заподозрени за връзки с ФЕТО, включително военни, в Турция"}
{"url": "https://www.24chasa.bg/novini/article/6947906", "text": "Президентите на 17 държави, сред които и българският държавен глава Румен Радев, ще присъстват на официалната церемония по превръщането на Турция в президентска република, пише \"Дейли сабах\". Церемонията ще се проведе на 9 юли в президентския комплекс в Анкара. В същия ден преизбраният турски президент Реджеп Тайип Ердоган ще положи официално клетва, Сред държавните глави, които се очакват, са и тези на Босна и Херцеговина, Грузия, Гвинея, Казахстан, Киргизстан, Македония, Пакистан, Сомалия, Украйна, Венецуела и Замбия. Няколко министър-председатели и председатели на парламенти също ще присъстват. След официалната церемония Ердоган ще бъде домакин на официална вечеря.", "date": "2018.07.06", "title": "Президентът Радев на церемонията за Турция - президентска република"}
{"url": "https://www.24chasa.bg/novini/article/6947917", "text": "Досъдебно производство е започнато за злополука, при която 46-годишен работник на ЧЕЗ Разпределение - България е пострадал тежко след падане от високо при ремонт в село Синьо бърдо, съобщиха от Областна дирекция на МВР във Враца, цитирани от БТА. Инцидентът е станал вчера около 10 часа, уточняват от дирекцията. Изпратеният полицейски екип от районното управление в Роман е установил, че работникът е паднал от метална стълба от близо 10 метра височина. Уведомени са в Областната инспекция по труда във Враца, които също са започнали проверка, както и дежурният прокурор в Мездра. Пострадалият служител на ЧЕЗ е бил транспортиран веднага от екип на спешна медицинска помощ във врачанската болница. Мъжът е бил приет в спешното отделение на лечебното заведение в кома.", "date": "2018.07.06", "title": "Разследват злополука с работник на ЧЕЗ, паднал от високо при ремонт"}
{"url": "https://www.24chasa.bg/novini/article/6947890", "text": "Китайско-американските търговски спорове ескалират. През последните три месеца САЩ непрекъснато заплашват, че ще облагат с наказателни мита китайския внос за милиарди долара. Зад всичко това прозира новият американски термин – „икономическа агресия\". В изнесен неотдавна доклад от председателя на Националната комисия за външна търговия на САЩ под заглавие „Икономическата агресия и заплаха от Китай, технологии и интелектуалната собственост на САЩ и останалите страни\", Пекин бива обвиняван именно в такава „икономическа агресия\". В коментарите на някои американски медии проектът за сътрудничеството между Китай и Шри Ланка в изграждане на пристанището Хумбантота се описва с термините „коалиция\" и „агресия\". Китай и много страни са наясно, че терминът „икономическа агресия\", основана на фалшиви новини е нова версия на тезата за „китайската заплаха\". Ако обаче се приложат критериите на САЩ за „икономическа агресия\", става ясно, че те отдавна вършат такава срещу много страни по света.", "date": "2018.07.06", "title": "Обвиненията на САЩ в икономическа агресия към Пекин са нова версия на тезата за „китайската заплаха\""}
{"url": "https://www.24chasa.bg/novini/article/6947927", "text": "Митнически служители на пункта Капитан Андреево разкриха контрабанда на над 550 кутии контрабандни цигари в специално изработен тайник в резервоара на товарен автомобил, съобщиха от Агенция \"Митници\". Резервоарът бил специално преграден, като в едната част е било горивото, а в другата са били цигарите. Тайникът е открит в тир с турска регистрация, влизащ в страната ни. Превозното средство било е селектирано за щателна митническа проверка. При инспекцията митническите служители намират в необичайното укритие 580 кутии /11 600 къса/ цигари от 2 марки без акцизен бандерол, с надпис \"For duty free\". Тютюневите изделия са били иззети. Срещу шофьора на камиона са били съставени два акта. За първото полугодие на тази година митническите служители на пункта Капитан Андреево са задържали близо 20 000 000 къса цигари без акцизен бандерол.", "date": "2018.07.06", "title": "Митничари разкриха контрабанда на цигари в тайник в резервоар"}
{"url": "https://www.24chasa.bg/novini/article/6947936", "text": "Двама мъже са задържани в момента на производство на синтетични наркотични вещества при съвместна операция на ОДМВР-Сливен и ТЗБОП Сливен-Ямбол, съобщиха от полицията в Сливен. Спецакцията е осъществена на 4 юли в сливенското село Камен. В частен имот в момента на производство са задържани двама криминално проявени, единият от Сливен, а другият от селото. Полицейските служители са намерили и иззели около 25 грама метамфетамин, прекурсори, вещества и предмети, необходими за производството на наркотик. Претърсено и жилище в сливенския квартал \"Даме Груев\". Там е задържан криминално проявен мъж на 29 години. От жилището са иззети метамфетамин с тегло около 2 грама и прекурсори. Уведомена е Окръжна прокуратура-Сливен. Образувано е досъдебно производство. Първоначално тримата са задържани за 24 часа. С прокурорско разпореждане в ареста за 72 часа остават двамата производители на наркотици. Предстои да бъде внесено искане за тяхното постоянно задържане.", "date": "2018.07.06", "title": "Разбиха нарколаборатория в Сливенско, двама са арестувани"}
{"url": "https://www.24chasa.bg/novini/article/6947895", "text": "На 6-ти влязоха в сила новите тарифни мерки на САЩ спрямо китайските стоки, които вече ще се облагат с 25% и са в размер на 34 милиарда долара. Относно това, пресслужбата на китайското търговско министерство заяви, че мерките на САЩ нарушават правилата на СТО и по този начин Вашингтон стартира най-голямата търговска война в историята. Действията на САЩ са типичен търговски хегемонизъм и представляват сериозна заплаха за сигурността на световната индустрия и веригите за добавена стойност, както и пречат на възстановяването на глобалната икономика. Влиянието им ще се разпростре сред транснационалните корпорации, предприятията и обикновените потребители, както и навреди на интересите на американските компании и народ. Говорителят на китайското търговско министерство заяви, че Китай не иска да започва търговска война, но е длъжен да отвърне с контра мерки, за да защити интересите на държавата и народа. Пекин ще докладва случая пред СТО и ще работи заедно с другите държави да опази механизма за свободна търговия. Китай от своя страна обещава да продължи със задълбочаването на реформата, отварянето и защитата на интелектуалната собственост, каза говорителят. Той допълни, че ще бъде направена оценка на влиянието на тарифните мерки върху предприятията и се приложат ефективни политики за справяне с последствията.", "date": "2018.07.06", "title": "Китай ще отвърне на новите тарифни мерки от САЩ"}
{"url": "https://www.24chasa.bg/novini/article/6947974", "text": "Завърши срещата на \"четири очи\" на премиера Бойко Борисов с председателя на Държавния съвет на Китай Ли Къцян, който е на четиридневно официално посещение в София.  Преди изявленията на двамата премиери в МС бяха подписани девет двустранни документа, за насърчаване на икономическо-търговското сътрудничества на България и Китай. Сред тях финансово споразумение на Българската банка за развитие и на Китайската банка за развитие за 1,5 млрд. евро. Това посещение може да се раздели на 3 части. Интересът е голям, защото проектите, които предлагаме, са в интерес на Балканите. Важното послание е форматът 16+1 да подпомогне културния, финансов обмен, той не е насочен срещу останалите държави, каза Бойко Борисов в началото на съвместната пресконференция с Ли Къцян. Това не противопоставя никой в Европа, това е среща, която цели да вдигне БВП. Така че много ясно искам това мое послание да прозвучи в Европа. Не целим цепене на съюза, а обратното - изостаналите страни да наваксат. Това е целта на тези срещи, категоричен беше премиерът.  Няма безплатна магистрала в Китай, затова ние разчитаме много на толсистемата, за да може инвеститори да дойдат и да намерим интерес към инвестиции, допълни Борисов.  Видях изненадата в лицата на Ли Къцян и съпругата му, когато видяха най-старото обработено злато на 7 000 години. Така че съм го наел като рекламен агент на българското историческо културно наследство в Китай, за да може да доведем още китайски туристи у нас. Искам още веднъж да благодаря за усилията, много неща сме приготвили и изговорили в детайли, благодари премиерът.  Оттук нататък каквото правим, трябва да стане по европейските правила, с прозрачност, спазвайки всички условия. Европа да е спокойна за правилата, за прозрачността. Досега се опитвахме по китайски модел както строят - разбират се с премиера и на другия ден почват строителство. С Ли Къцян говорихме по какви правила да намерим модела, за да може за всички да е спокойно, завърши Бойко Борисов. В пресконференцията се включи и жената на алпиниста Боян Петров, която благодари за оказаната подкрепа в търсенето му. \"Благодаря за подкрепата, че ни оказаха помощ на 100%. Не мога да изкажа колко съм благодарна за всичко\".", "date": "2018.07.06", "title": "Борисов: Не целим цепене на съюза, а обратното - изостаналите страни да наваксат  (Видео)"}
{"url": "https://www.24chasa.bg/novini/article/6947979", "text": "С персонализиран билет или лична карта ще влизат вече футболните фенове на мачове. Тези мерки ще залегнат в закона за спортното хулиганство, който изготви работна група към ресорната комисия на парламента. Това стана ясно днес по време на представянето на законопроекта пред журналисти в парламента. Решението дали феновете ще влизат с лична карта или персонализиран билет ще се взима от собствениците на стадиони и спортни клубове. По този начин ще се ограничи влизането на спортни събития от провинили се фенове. За целта собствениците на клубове и стадиони ще трябва да осигурят електронни четци на входовете на спортните съоръжения. Със специална наредба ще се уреди и работата на т.нар. \"стюарди\" на територията на българските стадиони. \"УЕФА пое ангажимента да обучи стюардите ни на стадионите, тя ще финансира този процес за България. Обучените от УЕФА стюарди в последствие ще обучават други\", обясни депутатът от „Обединени патриоти“ и председател на Комисията по въпросите на децата, младежта и спорта Славчо Атанасов. \"В спешните мерки, които ще гласуваме, видеонаблюдение ще има във всеки сектор, на входовете и изходите на стадионите\", каза още той. И допълни, че видеоматериалите от тях ще могат да се използват като доказателства в съда и на базата на тях полицейските началници ще могат да издават постановления. Част от спешните мерки ще бъде и забраната за футболните хулигани да влизат на спортни събития. И в момента има такава забрана, но сега, ако провинилото се лице влезе на футболен мач, то не бива наказвано, а просто извеждано от стадиона. С новите промени, ще му бъде налагана административна санкция и то ще носи съдебна отговорност. А с персонализираните билети или с показването на лична карта, то няма да бъде допускано до спортното събитие. Също така наказанието ще действа кумулативно, тоест - ако на провинилия се му остава една година от предишно наказание, тя ще се добавя към новото такова. Административна мярка ще се налага и за нови 15 състава, записани в закона. В тях ще бъде включено носенето на транспаранти, отправяне на ругатни и заплахи, носенето на маски или шалове в опит да се закрие лицето и др. Срещу посегателство от запалянковците вече освен съдии, полицаи, органи на реда и тн., ще се защитават журналисти, фоторепортери и оператори. Атанасов обясни, че спешните мерки ще влязат в сила с началото на футболното първенство в България на 20-21 юли тази година. Изцяло новият закон за спортното и футболното хулиганство пък се очаква да бъде готов до края на тази или началото на следващата година. Вносители на закона ще бъдат \"Обединени патриоти\", ГЕРБ и \"Воля\". Засега от опозицията подкрепа за проекта в зала са заявили само ДПС. Все още обаче не е ясно как ще гласуват от БСП. \"Готови сме да вземем предвид всяко разумно предложение между първо и второ четене. Законопроектът трябва да бъде разгледан есента, а изцяло новият закон да влезе в сила от 1 януари 2019 г\", заяви шефът на депутатите от ГЕРБ Цветан Цветанов по време на представянето на законопроекта.", "date": "2018.07.06", "title": "Футболните фенове - с персонализиран билет или лична карта на мачове"}
{"url": "https://www.24chasa.bg/novini/article/6948020", "text": "Винаги имам диалог с председателя на ГЕРБ Бойко Борисов, подобни внушения за противоречия са несъстоятелни. Това заяви шефът на депутатите от ГЕРБ Цветан Цветанов в декларация от името на партията по повод вчерашния пост на лидера на БСП Корнелия Нинова в социялните мрежи, в който тя написа, че \"пропастта Борисов - Цветанов вече е видна\". \"Това не е БСП, там вие си имате вашия проблем. Наблюдаваме говорителите - Божанков, Зарков, но искаме да чуем и Мерджанов. Недейте да се грижите за микроклимата в ГЕРБ, той е на изключително добро ниво и висота. Вие може само да се стараете да постигнете поне 50% от тази среда на диалог и уважение\", каза Цветанов. \"Колеги от БСП, мислете за вашата партия. Г-жо Нинова, желая ви успех за тази битка, която водите във вашата политическа партия. В партия ГЕРБ има председател, това е Бойко Борисов\", обърна се той към лидера на БСП. И допълни, че кризисната ситуация в левицата и вътрешните им противоречия ги водят до ситуация, в която не могат да обяснят защо критикуват правителството. Цветанов припомни, че именно техният народен представител - Жельо Бойчев, напусна групата за да прави свой бизнес. \"Вие не можете да обясните защо критикувате правителството, че средата за бизнес в България е замърсена\", категоричен бе той. \"Питам БСП това кризисен пиар ли е, за да избегнете поредното си обяснение за Таско Ерменков и Крим. Искам да чуя позицията ви за анексирането на Крим, за икономическите санкции срещу Русия, за позицията на президента Радев на Варшавската конференция\", каза той по повод декларацията на соцдепутата Кристиян Вигенин. По-рано Вигенин заяви, че от БСП отново призовават управляващата партия \"ясно да дефинира своето отношение към Китай и категорично да се разграничи от изявленията на председателя на ПГ и заместник- председател на партията ГЕРБ Цветан Цветанов, че – цитирам „Русия и Китай са едни от основните заплахи за мира и сигурността“.", "date": "2018.07.06", "title": "Цветанов: Винаги съм имал диалог с премиера Борисов"}
{"url": "https://www.24chasa.bg/novini/article/6948037", "text": "50-годишна жена е починала от токов удар след като се е спънала в провиснали електрически проводници, които са били под напрежение във врачанското село Михайлово, съобщиха от Областната дирекция на МВР във Враца. Хора от селото са подали сигнал в полицейския участък в Хайредин, че са намерили тялото на жената. Изпратеният на мястото екип установил, че по тялото има само следи от изгаряния, а под него открили и електрическите проводници. Други следи от насилие не са установени, допълват от ОДМВР-Враца. Тялото е транспортирано за аутопсия във врачанската болница, която да даде заключение за причината на смъртта. По случая е започнало досъдебно производство.", "date": "2018.07.06", "title": "Жена загина от токов удар, след като се спъна в провиснал кабел във Врачанско"}
{"url": "https://www.24chasa.bg/novini/article/6948036", "text": "Световноизвестният Горан Брегович и неговият оркестър ще са пиронът в тазгодишната програма на  Бузлуджа. На 28 юли БСП ще се събере на историческата поляна за традиционния си събор. Очаква се да пристигнат стотици социалисти от цялата страна.  Съборът ще е една седмица след като Нинова представи червената визия и алтернативите на БСП за управлението на страната. Очаква се на него тя да надъха своите за предстоящите догодина избори.", "date": "2018.07.06", "title": "Горан Брегович идва на Бузлуджа заради БСП"}
{"url": "https://www.24chasa.bg/novini/article/6948045", "text": "1467 литра нелегален етилов алкохол откриха служители от митническа мобилна група в гараж в Аксаково, съобщиха от агенцията. Проверката е в рамките на засиления контрол срещу нерегламентираното производство и търговия с акцизни стоки в района на Черноморието. Засилените проверки, които започнаха в началото на юли, ще продължат през целия туристически сезон. Проверки се правят и на входовете на курортните комплекси, като на входа се спират колите, които зареждат със стока обектите в района. Митническата проверка в частния имот в града е извършена на 4-и юли. В гаража са открити пластмасови туби от минерална вода и други съдове от 10 до 55 литра, съдържащи прозрачна и жълта на цвят течност, с мирис на етилов алкохол. Установено е чрез измерване със сертифициран денситометър, че пластмасовите съдове са пълни с общо 1467 литра етилов алкохол, от които 1125 литра прозрачна течност с алкохолно съдържание 32% vol. 287 литра жълта течност - 48,5% vol., както и 55 литра спирт с алкохолно съдържание 97% vol. За алкохола не са представени документи за произход, обезпечен или платен акциз по Закона за акцизите и данъчните складове. Нелегалният алкохол е иззет. Взети са проби за лабораторен анализ. След излизане на резултатите от лабораторните експертизи по случая ще бъде образувано административнонаказателно производство.", "date": "2018.07.06", "title": "Откриха тон и половина нелегален алкохол в Аксаково"}
{"url": "https://www.24chasa.bg/novini/article/6948044", "text": "Търговецът на електроенергия на свободния пазар е оттеглил заявката си пред \"Електроразпределение Юг\" - Пловдив да бъде изключено електрозахранването на УМБАЛ-Пловдив АД на 9 юли. Това съобщиха от здравното заведение. Писмо за анулиране на заявката за прекъсване на електрозахранването, подадена на 27 юни, е изпратено и до болницата. Причината за това беше неразплатените сметки за консумарината електроенергия от страна на УМБАЛ Пловдив. До положителната развръзка се стигна, след като Министерство на здравеопазването изплати на болницата изравнителна субсидия за вече извършена дейност за месеците април и май 2018 г. и авансова субсидия за спешна помощ за юни 2018 г. С тези средства лечебното заведение погаси част от дължимата сума към търговеца на електроенергия, като за остатъка се договориха да стане през юли, след като болницата получи средства от НЗОК по договор за извършените дейности.", "date": "2018.07.06", "title": "Търговец оттегли заявката си за спиране на тока в пловдивска болница"}
{"url": "https://www.24chasa.bg/novini/article/6948051", "text": "В разгара на европейската криза около приемането на мигранти и перспективите за правото на убежище се появяват опасения ще може ли Австрия, чието правителство е съюзено с крайнодесните, половин година да пилотира пропукалия се ЕС. \"Канцлерът Себастиан Курц и неговият кабинет си играят с хорските страхове и всяват раздори в ЕС\", заяви във вторник евродепутатът екозащитник Филип Ламбертс пред Европейския парламент в Страсбург. Младият 31-годишен консервативен лидер, поел властта във Виена преди шест месеца и нещо, разполага обаче със сериозна подкрепа от страна на дясната Европейската народна партия /ЕНП/, най-голямата в Европейския парламент, в която членува. Даде му рамо и председателят на Европейската комисия Жан-Клод Юнкер, също от ЕНП. \"Новото австрийско правителство явно е проевропейско, затова няма никакви причини да се тревожим\", заяви люксембургецът. По думите му коалицията на Курц няма нищо общо с тази от 2000 г., когато за пръв път в страната консервативната десница - Австрийската народна партия, се съюзи с крайнодясната партия на Йорг Хайдер. Австрийската партия на свободата влезе във властта в родната страна на Адолф Хитлер - това породи навремето шокова вълна и ЕС държа Виена под санкции месеци наред. Сега обаче е 2018 г. и днешното правителство \"има ясна проевропейска програма. През 2000 г. нещата стояха другояче\", твърди Юнкер. Някои впрочем не споделят това мнение. \"Канцлерът Курц пледира за подчертано десен дневен ред в национален и европейски аспект. Нападките му срещу бежанците засенчват спешните проблеми, разтърсващи и неговата страна, и ЕС\", смята белгиецът Ламбертс. Себастиен Маяр, директор на Института \"Жак Делор\", изтъква рисковете, свързани с австрийското председателство в ЕС през идните шест месеца. \"Не се случва за пръв път крайнодясна партия да се нареди сред управляващите в страна от ЕС, но политическият контекст е твърде различен, тъй като за пръв път тя има много съюзници около масата на Съвета, включващ 28-те членки на общността, например Италия, България и Финландия. Значи може да разчита на редица посредници\", подчерта той пред АФП. Успял да си пробие път до политическия връх в Австрия, обещавайки безкомпромисна миграционна политика, Курц постави този курс и сред приоритетите на своето председателство в ЕС - предимно от съображения за сигурност, защото става дума главно да бъдат защитени външните граници на общността. С наближаването на изборите за Европейски парламент през май догодина \"миграцията ще става все по-важна тема за десните и крайнодесните партии в ЕС\", прогнозира Себастиен Маяр. Във вторник евродепутатът либерал Ги Верхофстат, бивш премиер на Белгия, предупреди Курц в слово пред Европарламента: \"Да председателстваш в Съвета все пак е малко по-различно от това да си канцлер на Австрия. Трябва да прехвърляте мостове, да правите компромиси\". Такава е всъщност ролята на страната, поемаща ротационното председателство в ЕС - да намира подходящи решения съвместно с останалите 27 държави, които може да са на различни мнения, да сближава източните със западните страни или пък северните - с южните. Курц впрочем постоянно се представя за политик, който \"гради мостове\" между страните членки на ЕС. Верхофстат наблегна също на факта, че \"миграционна криза\" няма - броят на пристигащите в ЕС съществено е намалял в сравнение с масирания приток от 2015 г. заради войната в Сирия, - но има \"политическа криза на гърба на мигрантите\". ЕНП, в която членува Курц, \"ни повежда по пътя на страха и разделението\", констатира със съжаление водачът на евродепутатите социалисти Удо Булман. Колкото до радикалните леви (Европейска обединена левица/Северна зелена левица), те нарекоха австрийския канцлер \"Орбан с бебешко лице\", сравнявайки го с унгарския премиер Виктор Орбан, настроен твърде враждебно към мигрантите.", "date": "2018.07.06", "title": "ЕС: австрийското председателство е в прицела на скептиците"}
{"url": "https://www.24chasa.bg/novini/article/6948018", "text": "Eдин от аверите на сина на Йоско Костинбродския - Иван, поръчал да запалят колите на Емо Телето, твърди анонимен свидетел 359. Причината била, че Телето не искал да работи за Иван и Пендака. Натискът бил съпроводен и със заплахи срещу жената на Телето. Според разследващите групата на сина на Йоско искала да измести конкуренти на наркопазара. Затова прибягвала до заплахи и побои. Свидетелят със скрита самоличност твърдял, че имало много момчета, пребити заради отказ да продават дрога. С обвинение по делото на Йосифов и Пендака вече се сдобил и Стефан Гевгелийски, който е в ареста по друго дело. Той е обвинен за участие в групата и за това, че е подбуждал тарторите да убият магистрати и полицаи. Таен свидетел твърди, че сред нарочените от бандата били шефът на сектор “Убийства” в ГДНП М. Наумов, полицайката Д. Димитрова, бившият служител на МВР Ал. Василев и спецпрокурорите Галипов и Мойсев. Според адвокати няма как Гевгелийски да е дал поръчката в кафене в столичния кв. “Надежда”, тъй като от година-две е в ареста. Нямал и мотив, Мойсев дори не е участвал в дело срещу него. ", "date": "2018.07.06", "title": "Член на бандата на сина на Йоско поръчал да запалят коли на Телето"}
{"url": "https://www.24chasa.bg/novini/article/6948067", "text": "Операторите в централите \"Марица-Изток\" биха могли да получат дерогация от нивата на емисии на вредни вещества в околната среда, включени в заключенията за най-добри налични техники по всички възможни критерии. Това отбеляза министърът на околната среда и водите Нено Димов в отговор на депутатски въпрос относно решението на Европейската комисия, засягащо големите горивни инсталации, цитиран от БТА. Той отбеляза, че искането за дерогация се обосновава с анализ за разходите и ползите, потвърждаващ, че прилагането на решението за най-добри налични техники е свързано с непропорционално високи разходи спрямо ползите за околната среда поради една от трите възможности - географското положение на централата, характеристиките на околната среда в района или техническата характеристика на инсталацията. Независимо от анализа съгласно нормативната уредба в разрешителните следва да се поставят такива емисионни ограничения, които не водят до значително замърсяване на околната среда, а осигуряват висока степен на опазване, допълни министърът. По думите му към настоящия момент процедурата по преразглеждане на комплексните разрешителни за централите от \"Марица-Изток\" са на етапа преглед и оценка на внесена документация. В резултат от извършения преглед при необходимост ИАОС ще изиска допълнителна информация от операторите, след внасянето на която ще започне окончателното гледане на въпроса, допълни министърът. Той обясни, че за да се получи дерогация е необходимо да е наличен един от трите изискуеми критерии. Според него в предоставената от операторите информация има данни за наличието и на трите възможности, което е сериозна предпоставка за получаването на дерогацията. Министърът отбеляза, че такава процедура се случва за първи път в България и почти няма опит в Европа.", "date": "2018.07.06", "title": "Преразглеждат разрешителните за централите \"Марица-Изток\""}
{"url": "https://www.24chasa.bg/novini/article/6948065", "text": "Три момичета пострадаха, след като 19-годишен заби челно БМВ-то си в дърво на тротоара в Плевен 15 минути след полунощ в петък. По първи данни от разследването шофьорът карал с несъобразена скорост по улица, близо центъра, внезапно изпуснал управлението и колата се врязала в дърво на тротоара. Най-сериозно е ранена 20-годишна пътничка в БМВ-то - с черепно-мозъчна травма и опасност за живота тя е на лечение в университетската болница в Плевен. С различни фрактури там са приети двете 19-годишни момичета и водачът, който е с травма на кръста. Взета му е кръвна проба за алкохол и упойващи вещества. За катастрофата е образувано досъдебно производство под наблюдение на прокуратурата.", "date": "2018.07.06", "title": "19-годишен се заби в дърво на тротоар в Плевен, 4-ма младежи ранени"}
{"url": "https://www.24chasa.bg/novini/article/6948071", "text": "Полицията задържа 42-годишен при операция за противодействие на онлайн сексуалната експлоатация на деца, предаде БТА. При проведените процесуално-следствени действия, на лаптопа на 42-годишен мъж са открити над 1600 видеофайла, съдържащи брутални сцени на насилие на деца до 12 години. Установено е, че клиповете са обменяни с други потребители от цял свят, споделящи интересите на мъжа, както и че в дните преди ареста му, е бил изключително активен в изтеглянето на видеоматериалите. Според анализа на ГДБОП, по време на летния сезон, извършващите подобен вид престъпления, значително увеличават опитите си за осъществяване на реален контакт с деца, с цел блудствени действия. Основният способ, използван от тях за осъществяване на контакт с жертвите, е чрез създаване на фалшиви профили в социалните мрежи, които визуално изглеждат като тези на връстниците им.", "date": "2018.07.06", "title": "Задържаха мъж, на чийто лаптоп са открити видеоклипове с брутални сцени на детско насилие"}
{"url": "https://www.24chasa.bg/novini/article/6948074", "text": "Полицейски служители от Каолиново установиха извършител на кражба на голяма парична сума от частен дом в село Хърсово, съобщиха от пресцентъра на ОД на МВР в Шумен. Сигнал за кражбата е подаден на 29 юни в полицейското управление. Съобщено било, че от дома на Е.Ф./69г./ липсва сумата от 15 900 лева. В жилището веднага бил извършен оглед, предприети били незабавни действия за разкриване на крадеца. В хода на образуваното досъдебно производство и извършените оперативни мероприятия извършителят бил установен и разпитан - Ю.Н./28г./. Доброволно била предадена сумата от 11 230 лева, която е върната на собственичката.", "date": "2018.07.06", "title": "Хванаха крадец на близо 16 000 лв. в шуменско село"}
{"url": "https://www.24chasa.bg/novini/article/6948069", "text": "Братя -близнаци от Карлово са задържани в полицията в Пазарджик, след като разменили документите си и опитали да измамят униформените при проверка, съобщи говорителят на полицейската дирекция Мирослав Стоянов. Около 1ч. миналата нощ в полицейското управление бил получен сигнал за два съмнителни автомобила на улица в пазарджишкото село Ивайло. Изпратеният на мястото автопатрул засякъл лек автомобил \" Мазда\" с пловдивска регистрация и джип \" Сузуки\" с чужди номера. Колите били спрени за проверка. Зад волана на маздата бил карловеца Борис Н., а на седалката до него 38-годишния Христо Б. Сузукито било управлявано от брата-близнак на Христо - Румен Б. При последвалата проверка станало ясно, че временните номера на джипа са изтекли. Освен това полицаите се усъмнили и в документите, дадени им от водача. Оказало се, че Румен Б. всъщност няма шофьорска книжка, поради което с близнака му Христо си разменили документите, полицаите обаче ги разобличили. Братята ще бъдат съдени по бързата процедура за опит за измама на длъжностни лица.", "date": "2018.07.06", "title": "Близнаци опитаха да измамят полицаи с разменени документи, задържаха ги"}
{"url": "https://www.24chasa.bg/novini/article/6948094", "text": "В Търговище е задържана участничка в схема за реализиране на телефонни измами. Работи се за доказване на съпричастността на 64-годишната жена и към няколко извършени измами на територията на Попово, съобщиха от Областната дирекция /ОД/ на МВР в Търговище. Преди два дни е установена и задържана участничка в схема, по която са извършени няколко телефонни измами в Търговище. Това е Д.Й. /на 64 г./ от Варна, живееща в Търговище. Установена е съпричастността й към извършени на 2 и 3 юли в областния център четири телефонни измами, реализирани по една и съща схема - чрез въвеждане в заблуждение на граждани посредством обаждане на стационарен телефон за необходимост да окажат съдействие на полицейски служители.Така за два дни са били отнети от граждани на гр. Търговище общо около 9250 лв., 1510 турски лири и 60 грама златни накити. Жената е задържана в управлението за срок до 24 ч на основание чл. 72, ал. 1, т. 1 от Закона за МВР. Разпитана е и е признала участието си в измамната схема. Отнетите пари и ценности ще бъдат върнати на собствениците им. Д. Й. е привлечена в качеството на обвиняем за извършени престъпления по чл. 209, ал. 1 от Наказателния кодекс. Работи се доказване на евентуална нейна съпричастност и към няколко телефонни измами, осъществени под същия претекст през м. юни на територията на Попово. Действията по разследването се извършват под ръководството на прокурор от Районната прокуратура в Попово.", "date": "2018.07.06", "title": "Хванаха 64-годишна участничка в телефонни измами в Търговище"}
{"url": "https://www.24chasa.bg/novini/article/6948085", "text": "Международната футболна федерация (ФИФА) кани малките тайландски футболисти и техния треньор, блокирани от 23 юни в пещера в Тайланд, да присъстват на финала на Мондиала в Русия, предаде Асошиейтед прес, цитирана от БТА. Поканата се съдържа в писмо, пратено до президента на футболната асоциация на Тайланд. В него се изказва дълбоко съчувствие и подкрепа към семействата на младите футболисти и техния треньор. Писмото е подписано от президента на ФИФА Джани Инфантино. В него се казва, че ФИФА би искала да покани децата и треньора им на финала на Мондиала, ако спасителите успеят да ги спасят навреме и ако те са достатъчно здрави, за да пътуват. Местни медии съобщиха, че момчетата в пещерата са питали водолазите от военноморските сили, които участват в операцията по спасяването им, за подробности за мачовете от Мондиала.", "date": "2018.07.06", "title": "ФИФА кани блокираните в пещерата тайландски деца на финала на световното"}
{"url": "https://www.24chasa.bg/novini/article/6948100", "text": "“Като ме споменавате, ще имате отговор, а той е следният: Благодаря на г-н Цветанов за пожеланията да успеем да се справим с проблемите в нашата група. Уверявам ви - ще успеем да справим по един и същи начин, който е принципен и ще бъде такъв от начало докрай”. Това зави лидерът на БСП Корнелия Нинова в отговор на декларацията на шефът на депутатите от ГЕРБ Цветан Цветанов, който пожела на БСП да успеят да постигнат поне 50% от диалога, който има в партия ГЕРБ. “Всеки, който иска колаборация и голяма коалиция с ГЕРБ от групата на БСП е свободен да избира своя път. Политическото решение на БСП е да няма такова”, заяви Нинова. Тя посочи, че именно напусналият групата Спас Панчев е заявил, че БСП няма правилна политика с ГЕРБ. “Това, за което г-н Цветанов говори и ме споменава е много по-голямо от въпросите за нашата и вашата парламентарна група. Това е за стратегическия външнополитически интерес на България. Не за първи път, г-н Цветанов, имате сериозни разминавания с премиера. Тоест с официално външнополитическа линия на България”, заяви Нинова. И допълни, че изказването на Цветанов за Китай било заплаха за националната ни сигурност.", "date": "2018.07.06", "title": "Нинова към Цветанов: Ще се справим с вътрешните си противоречия"}
{"url": "https://www.24chasa.bg/novini/article/6948092", "text": "Турция ще се сдобие със 120 нови хотела до края на годината, които ще бъдат открити от международни вериги, пише в. \"Акшам\". Това съобщи Хасан Ердем, председател на Съюза на турските туроператори. Така общият брой хотели на световни хотелски вериги ще достигне 627, а легловата база ще бъде увеличена на 3600 легла. Всичките 120 хотели, които ще бъдат открити, ще са петзвездни, заяви Ердем. Същевременно настоящата хотелска база е запълнена на сто процента и това ще бъде валидно и за следващите три месеца, каза председателят на Федерацията на турските хотелиери Осман Айък, предаде БТА.  Турция преживя сериозна криза в туризма през 2016 г., причинена от отлива на руските туристи заради кризата със сваления руски самолет през ноември 2015 г., а също и на западни туристи заради тревоги за сигурността след вълна от терористични нападения и неуспешен опит за преврат.", "date": "2018.07.06", "title": "В Турция отварят 120 нови хотела до края на годината"}
{"url": "https://www.24chasa.bg/novini/article/6948099", "text": "Вчера на пункта пристигнал за влизане в страната лек автомобил, управляван от турски гражданин. С него пътували трима мъже от Мароко. Те представили за проверка италиански лични карти за чужденци и италиански разрешителни за пребиваване, съобщиха от пресцентъра на МВР. Граничните полицаи установили, че документите на мароканците са фалшиви и подправените лични карти са обявени за издирване в Шенгенската информационна система. Тримата са задържани в ГПУ-Свиленград. По случая са образувани бързи производства. В хода на разследването станало ясно, че мароканците са платили по 450 евро за фалшивите документи в Истанбул. Работата по случая продължава.", "date": "2018.07.06", "title": "Хванаха мароканци с фалшиви документи на ГКПП \"Капитан Андреево\""}
{"url": "https://www.24chasa.bg/novini/article/6948192", "text": "Екипи на турската полиция иззеха над 63 килограма хероин от пътнически микробус в окръг Ван, Източна Турция, съобщи турската телевизия СиЕнЕн-Тюрк. Дрогата била открита, след като микробусът бил спрян за проверка в района на населеното място Курубаш, предава БТА. Наркотикът, разпределен в 122 пакета, е бил скрит в тайник на тавана на микробуса. Дрогата е била открита с помощта на специално обучено куче. Един човек е задържан по случая.", "date": "2018.07.06", "title": "63 килограма хероин иззеха от микробус в Турция, има задържан"}
{"url": "https://www.24chasa.bg/novini/article/6948188", "text": "Инспектори от отдел „Борба с наркотрафика\" на Митница Русе са задържали 12 бутилки с газ фреон, пренасян нелегално към страна от ЕС, съобщиха от Агенция Митници. Опасният товар е бил открит на 3-и срещу 4-и юли 2018 г., през нощта, при проверка на излизащ от страната микробус-платформа, който е бил натоварен с друг празен пътнически микробус, качен на платформата. Шофьорът заявил, че пътува празен, за да закара микробуса към страна от Западна Европа. Митнически инспектор преценил риска и насочил превозното средство към рентгена за сканиране и проверка. Анализът на апаратурата показал наличието на дванадесетте бутилки с газ фреон, като 7 от тях били скрити зад шофьорската седалка в буса-платформа, а другите 5 са били наредени в легнало положение пред седалките на тегления върху платформата микробус. Тези, зад шофьорската седалка, са били покрити с одеяло, за да не се забелязват. 6 от бутилките са с газ фреон „R404а\" и съдържат по 10,900 кг всяка. Другите 6 бутилки са с обозначение за фреон, тип „134а\", като всяка от тях е със съдържание от по 13,600 кг. Този тип бутилки с фреон са забранени за пускане на пазара в ЕС от 04.07.2007 година, съгласно Регламент 517 на Европейския парламент и Съвета. Опасният товар е задържан. Предстоят действия по изясняване на случая, уточниха от Митница Русе.", "date": "2018.07.06", "title": "12 бутилки с опасния газ фреон задържаха митничари в района на \"Дунав мост\"- 1"}
{"url": "https://www.24chasa.bg/novini/article/6948206", "text": "Ще направим всичко възможно октомври да представим националната стратегия за култура. Това посочи министърът на културата Боил Банов в отговор на депутатски въпрос относно приемането й, цитиран от БТА. Към настоящия момент са налице актуализирани разработки, формулирани са основни стратегически цели за общия документ, работата по комплектоване, обсъждане, обобщаване и прецизиране на текстовете продължава, каза министърът. Той отбеляза, че влияние върху стратегията оказва и забавянето на приемането на нови европейски правила в областта на авторското право, които са били отложени наскоро. По думите му не трябва просто да представят някакъв документ, за да казват, че имаме стратегия, а трябва документът да се направи такъв, че да съдържа качество, перспективи и яснота.", "date": "2018.07.06", "title": "През октомври представят националната \nстратегия за култура"}
{"url": "https://www.24chasa.bg/novini/article/6948241", "text": "В отговор на въпрос за търговския спор със САЩ, на пресконференция в София, китайският премиер Ли Къцян заяви, че Китай никога няма да предизвика търговски конфликти с други държави, нито пък да започва търговска война, съобщава  . Ако обаче държави предприемат едностранни допълнителни мита, Китай ще отвърне с мерки за противодействие. Това е с цел опазване интересите на развитието, както и зачитане авторитета и ефективността на СТО. В търговската война няма победители, интересите на предприятията в двете страни ще бъдат накърнени, в същото време ще се забави процесът на възстановяване на глобалната икономика. Независимо от промените навън, Китай ще продължи да задълбочава реформите и разшири на отварянето си, за да поддържа стабилното развитие на икономиката, каза още премиерът.", "date": "2018.07.06", "title": "Ли Къцян в София: В търговската война няма победители"}
{"url": "https://www.24chasa.bg/novini/article/6948236", "text": "Президентът на Русия Владимир Путин се срещна в Кремъл със световни футболни легенди. Държавният глава посрещна бивши футболни величия като Марко ван Бастен, Хорхе Кампос, Лотар Матеус, Петер Шмайхел, Диего Форлан, Звонимир Бобан и Рио Фърдинанд, съобщи Нова телевизия. На срещата присъства и ръководителят на Международната футболна федерация (ФИФА) Джани Инфантино, както и руски футболни деятели. \"Световното първенство в Русия преминава на високо ниво и поднася много сюрпризи на запалянковците, в което се и състои прелестта на спортната борба. Винаги побеждават по-силните. Много зависи от това как е подготвен състава и как треньорският щаб е избрал тактиката срещу съперника. Това прави футбола толкова непредсказуем и интересен, затова толкова много хора по планетата са влюбени в тази игра. Десетки хиляди запалянковци пристигнаха в Русия и те сами виждат колко радушно ги приемат тук, а те създават тази забележителна празнична атмосфера в Русия\", каза Путин пред гостите. \"От 32 отбора останаха само осем. Вие, като експерти от световна класа, когато си тръгнат медиите може да споделите с мен кой ще стане победител на това първенство\", пошегува се Путин.", "date": "2018.07.06", "title": "Путин прие световни футболни легенди в Кремъл (Видео, снимки)"}
{"url": "https://www.24chasa.bg/novini/article/6948256", "text": "Самолет на селскостопанската авиацията се е преобърнал в оризище в района на 107-ия километър на магистрала \"Тракия\". Пилотът не е пострадал. Това съобщи говорителят на пловдивската пожарна Цвятко Дешев. Негови колеги са били изпратени на място, но пожар не е избухнал. Все още не е ясно по каква причина пилотът е тръгнал да се приземява в полето вместо на летището.                                                                                                                                                                                                                                                                                                                       ", "date": "2018.07.06", "title": "Самолет падна между Пазарджик и Пловдив"}
{"url": "https://www.24chasa.bg/novini/article/6948255", "text": "Със заповед от 25 юни 2015 г. на министъра на вътрешните работи, директорите на СДВР и ОДМВР определиха разследващи полицаи и служители с оперативни функции, които да работят по досъдебни производства за престъпленията по членовете от Наказателния кодекс, инкриминиращи жестокостта към животни. Към момента в структурите на МВР има 433 служители, които са ангажирани с разследвания на подобен тип престъпления и на които са подсигурени 29 автомобила – по един във всяка областна дирекция и два в СДВР, съобщиха от пресцентъра на МВР. В резултат на стартиралата в това направление дейност, от 1 януари до 31 май 2018 г. има образувани 203 досъдебни производства по трите текста от НК. В сравнение със същия период на миналата година, досъдебните производства са били 131. От месец декември 2017 г. до момента, има 20 присъди по производства, водени от служители на МВР по трите текста в Наказателния кодекс, инкриминиращи престъпленията срещу животни. Най-тежкото наказание, наложено до този момент, е лишаване от свобода при строг режим, на млад мъж, умъртвил кучето на своите родители, за да им отмъсти. Освен по разследвания на подобен тип престъпления, служителите от тези звена работят и по линия на превенцията. Припомняме една от последните прояви - служителите се включиха в организирания от Националния дворец на децата в София и Фондация „4 лапи“ формат по повод 1 юни и разказаха по достъпен за децата начин какво представляват престъпленията срещу животни.", "date": "2018.07.06", "title": "За 5 месеца се водят 203 досъдебни производства за жестокост към животни"}
{"url": "https://www.24chasa.bg/novini/article/6948285", "text": "В столичната джамия \"Баня баши\" се състоя традиционната петъчна мюсюлманска молитва.                                                                                                                                                                                                                                                                                                                       ", "date": "2018.07.06", "title": "Вижте традиционната петъчна молитва пред джамията в София (Снимки)"}
{"url": "https://www.24chasa.bg/novini/article/6948355", "text": "Турските власти днес въведоха забрани за излизане на улицата в районите на градовете Йомерли и Нусайбин в югоизточния окръг Мардин заради продължаващата операция на силите за сигурност срещу бойците от Кюрдската работническа партия (ПКК), съобщи турската телевизия СиЕнЕн-Тюрк. Валийството на Мардин съобщи днес, че от осем часа сутринта се въвеждат забрани за излизане на улиците до второ нареждане в крайните квартали Кованлъ (в град Йомерли) и Доганлъ (град Нусайбин). Турското министерство на вътрешните работи съобщи днес, че по време на операция на сухопътните войски в окръг Мардин са били убити двама бойци от ПКК. Кюрдската работническа партия, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2018.07.06", "title": "Забраниха излизането на улицата в турския окръг Мардин заради операция срещу ПКК"}
{"url": "https://www.24chasa.bg/novini/article/6948391", "text": "Турската полиция е задържала двама британски граждани от иракски произход, обвинени в разпространение на \"терористична пропаганда\" в полза на Кюрдската работническа партия /ПКК/, предаде АФП, като се позовава на турската частна информационна агенция Доган, цитирана от БТА.  Двамата братя са били задържани при пристигането им на летище Даламан в югозападната част на страната заради \"подозрително поведение\", уточнява информационната агенция. Обезпокоени от \"противоречивите им изказвания\", полицаите са проверили мобилните им телефони и профилите им в социалните мрежи и са ги поставили под арест, след като са установили, че двамата са извършвали пропаганда в полза на ПКК, посочва агенция Доган. Задържаните са се явили днес пред съдия, който е наредил да бъдат поставени в предварителен арест. Кюрдската работническа партия /ПКК/, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ. Редица чуждестранни граждани се намират сега в затвори в Турция по обвинения в \"терористична\" дейност. Някои от случаите предизвикаха остри дипломатически напрежения като задържането на американския пастор Андрю Брънсън, арестуван през октомври 2016 г. и преследван за предполагаеми връзки с мрежата на ислямския проповедник Фетхуллах Гюлен и с ПКК.", "date": "2018.07.06", "title": "Арестуваха двама британци в Турция за терористична пропаганда"}
{"url": "https://www.24chasa.bg/novini/article/6948397", "text": "В центъра на квартал Мала Кутловица в Монтана вече има нова детска площадка. Тя е в двора на читалището. 3000 лева за строежа на съоръжението са предоставени от Фонда за подпомагане на общностни инициативи. Още близо толкова са осигурени от дарители. Фондът е създаден през 2017 година, с решение на Общински съвет – Монтана. „Читалището в Мала Кутловица има една изключително активна програма. Проектът му бе един от общо двадесет и шестте, които кандидатстваха пред фонда. Благодаря на всички дарители, които се включиха допълнително, за да се осъществи този проект”, заяви кметът на Мотана Златко Живков на откриването на площадката. Той обеща през следващата година за фонда да бъдат осигурени повече средства от общинския бюджет. Така ще бъдат подпомогнати инициативи на неправителствени организации, читалища, местни културни институции и неформални граждански групи, които работят на територията на община Монтана. Правилникът на фонда определя сумата от 3 000 лв. финансиране за проект. В първият етап от стартирането на фонда са финансирани 6 проекта на читалищата в Славотин, в Монтана, във Винище, в Стубел и в кв. Мала Кутловица. Одобрен е и проект на неформална гражданска група „Жеравица”. Три от проектите са за закупуване нта нови носии, по един - за изграждане на детска площадка, открита сцена и създаване на младежки клуб. Вторият етап за кандидатстване ще стартира на 19.07.2018 г. Темата ще бъде отново същата „Подкрепа на местни инициативи“.", "date": "2018.07.06", "title": "Откриха нова детска площадка в Монтана"}
{"url": "https://www.24chasa.bg/novini/article/6948390", "text": "Китайският премиер Ли Къцян получи днес знамето на загиналия в Тибет български алпинист Боян Петров. \"Гордеем се с куража на българския алпинист, подариха ми знаме от съпругата му\", каза той пред  . Ли Къцян покани съпругата на Петров - Радослава Ненова, да посети Китай и обяви, че знамето ще бъде изложено в музей в Китай. Тя от своя страна му благодари за положените усилия за издирването на съпруга ѝ през май. Ли Къцян е в София и за седмата Среща на държавните и правителствени ръководители на страните от Централна и Източна Европа и Китай, която тази година се домакинства от България.", "date": "2018.07.06", "title": "Излагат знамето на Боян Петров в музей в Китай"}
{"url": "https://www.24chasa.bg/novini/article/6948585", "text": "Руският министър на външните работи Сергей Лавров обсъди днес във Виена с китайския си колега Ван И проблемите около ядрената сделка с Иран, взаимодействието в рамките на Шанхайската организация за сътрудничество и обстановката на Корейския полуостров. Това съобщи днес външното министерство в Москва, предава БТА. Преди заседанието на петте световни сили, останали страни по споразумението с Иран след оттеглянето на САЩ, Лавров разговаря и с топдипломата на ЕС Федерика Могерини също по иранската тема, но също за ситуацията в Западните Балкани, Сирия и Украйна, се казва в съобщението. Лавров е обсъдил с иранския си колега Мохамад Джавад Зариф осъществяването на двустранните договори в търговско-икономическата сфера, съобщи ТАСС.", "date": "2018.07.06", "title": "Лавров се срещна с Могерини и Ван И, обсъдиха проблемите с ядрената сделка с Иран"}
{"url": "https://www.24chasa.bg/novini/article/6948610", "text": "Министърът на отбраната Красимир Каракачанов отново посочи недокомплекта с личен състав като проблем. Попитан дали армията в момента е в състояние да изпълнява задълженията си, Красимир Каракачанов каза, че въпреки затрудненията, които има, най-вече по отношение на недокомплекта, на материалната база и техниката, в определени направления с риск за живота и здравето, тя е в състояние да си изпълнява задълженията. Каракачанов отговори на въпроси на журналисти преди днешното извънредно, закрито за медиите, заседание на ресорната парламентарна комисия, която изслушва ръководството на МО и Щаба на отбраната за моментното състояние на видовете въоръжени сили. Министърът на отбраната ще информира народните представители и се надява, на базата на информацията, която те получат, да бъдат още по-активни в защита на нуждите на Българската армия. Идеята е как да елиминираме риска, коментира министърът. Той напомни двата авиоинцидента с вертолети за една година. Как се преодолява този риск - с натренираност на пилотите. А как се случва това - като ремонтираме наличната хеликоптерна техника, за да може тя да бъде използвана, пилотите да летят и да поддържат уменията си, а младите летци да трупат такива, коментира министърът. Той очаква идния понеделник да му бъдат докладвани резултатите от работата на експертната група по последната катастрофа с вертолет Ми-17. Министърът се съгласи, че тръгването и успешното изпълнение на модернизационните проекти би обърнало тенденцията на снижаване на бойните способности. Естествено, че ще я обърнем - все пак два нови бойни кораба, самолети, бронирани машини. Разбира се, реализацията на тези проекти ще се види след няколко години, но естествено, че ще обръщаме тенденцията, каза Каракачанов. Министърът коментира още, че мисиите ни в чужбина и участващите в международните учения са осигурени, но той не иска осигуряване само по тези направления, а изтъкна, че подготовката на военнослужещите през цялата година трябва да бъде осигурена и бойната техника трябва да е на ниво, а не само за дадена мисия или учение. В армията има проблеми, но е важно да се знае, че те не са \"от вчера или онзи ден\". Те са започнали в началото на 90-те години, постепенно са се наслагвали и няма \"магическа пръчка\", с която да бъдат решени само за няколко месеца, коментира преди заседанието председателят на Комисията по отбрана Константин Попов. Това е важно да се знае, защото очевидно е, че трябва постоянство, трябва да има добре очертана визия, която да се следва независимо от това кой е на власт. Българската армия не е на тази или на онази партия, или на този човек или онзи министър. Това е Българската армия и България трябва да има отношение към нея като основен стълб на държавността и като нещо, което дава сигурност и гаранцията, че нас ще ни има, коментира Попов. Той е на мнение, че тенденцията се обръща. Може би не така бързо, както на всички нас ни се иска, но както виждате - два проекта за инвестиционни разходи минаха, включително този на Сухопътните войски, вчера мина проектът на Военноморските сили, заплатите се повишиха, има повече бюджет в армията, има приет план за увеличаване на бюджета за отбрана до 2 процента от БВП, който ни трасира пътя, коментира Попов. По думите му е много по-лесно на един началник на отбраната, на министър, не да се чуди какво ще прави следващата година, а да знае каква е тенденцията, всичко това е изключително важно, затова съм умерен оптимист, добави Константин Попов.", "date": "2018.07.06", "title": "Каракачанов: Армията има проблем с недокомплекта с личен състав, но работи"}
{"url": "https://www.24chasa.bg/novini/article/6948614", "text": "Ремонтите на автомагистрала \"Тракия\" спират през летния сезон заради очакваното засилване на трафика, съобщи регионалният министър Николай Нанков. Той обясни, че всеки петък и неделя по магистралите и главните пътища ще бъде ограничавано движението на тировете.  Заради летния сезон и увеличаващите се катастрофи от Пътна полиция се предвидили 2 акции - \"Ваканция\" и \"Лято\".  Едната е насочена към децата и тяхната безопасност, а в рамките на другата ще има повишено присъствие на катаджии по пътищата към морето.  От пътна полиция обясниха, че всички камери за скорост работят и ще бъдат изкарани.  \"Нашият анализ показва, че в последните 5 години юли месец винаги е топ 3 по жертви от катастрофи. Целта ни е това да не се случи тази година\", обясни главен комисар Христо Терзийски.  Той посочи, че от тази година освен служители на охранителна полиция към морето са пренасочени и катаджии. 6 от тях ще работят на територията на община Несебър, оборудвани с най-новите тестове за наркотици, поясни полицай номер 1. \"Анализът ни показва, че там, където са приключили ремонтите и пътят е подобрен, стават повече катастрофи. Затова молил хората да карат внимателно\", каза шефът на АПИ Светослав Глосов.", "date": "2018.07.06", "title": "Спират ремонтите на АМ \"Тракия\" заради летния сезон"}
{"url": "https://www.24chasa.bg/novini/article/6948628", "text": "Във връзка с публикувана днес в интернет пространството снимка на покрито с камъни и бутилки дете, служители на РУ- Самоков извършиха незабавна проверка на фактите и обстоятелствата по случая, съобщиха от пресцентъра на МВР. По данни на заснетото момиче, случката е от преди няколко дни и то е участвало напълно доброволно и без принуда. Същото се потвърждава и от членовете на семейството й. Извършителят и автор на снимката, е установен и доведен в районното управление за снемане на сведения. За случая незабавно е сезиран Отдел „Закрила на детето“ при Дирекция „Социално подпомагане“- Самоков. Материалите са докладвани в районната прокуратура.", "date": "2018.07.06", "title": "Полицията: Детето, заровено с камъни и бутилки в Самоков, е участвало доброволно"}
{"url": "https://www.24chasa.bg/novini/article/6948653", "text": "Китай и България поддържат традиционна дружба. През 2014 година председателят на Китай Си Дзинпин и тогавашния български лидер обявиха създаването на стратегическо партньорство между двете държави и очертаха ясна посока за двустранните отношения в бъдеще. Китай е готов заедно с България да запазят контактите на високо равнище, да укрепят политическото взаимно доверие, да задълбочат прагматичното сътрудничество, да интегрират интересите помежду си и да придвижат двустранните отношения на по-високо ниво, заяви днес китайският премиер Ли Къцян по време на разговора с българския си колега Бойко Борисов, предава  Ли Къцян се надява двете държави да засилят обмена между правителствените ведомства, законодателните органи, политическите партии и местните администрации, да ускорят свързването на стратегиите, да разширят обема на търговията и инвестициите, да задълбочат земеделското сътрудничество и да засилят културния обмен помежду си. Сътрудничеството между Китай и страните от Централна и Източна Европа е важна съставна част и важно допълнение към китайско-европейските отношения като цяло.Пекин подкрепя интеграцията на Европа и се надява да види обединена, стабилна и просперираща Европа. Ли Къцян високо оцени подкрепата на България към формата „16+1\" и активното й участие в него. Българският премиер Бойко Борисов каза от своя страна, че България е от първите страни, установили дипломатически отношения с Китай. Българският народ уважава трудолюбивия и смел китайски народ. Чрез механизма „16+1\" двете държави засилват сътрудничеството в сферите на икономиката, търговията, културата и образованието. България също е готова да използва съвременните технологии и опита на Китай в сферата на инфраструктурата и се надява настоящата среща на лидерите на Китай и страните от ЦИЕ да покаже, че „16+1\" не е геополитическа платформа, а цели сътрудничество за взаимна изгода базирано на пазарните принципи, и е от полза за сътрудничеството между ЕС и страните от ЦИЕ, добави още той.", "date": "2018.07.06", "title": "Ли Къцян се срещна с Бойко Борисов (Видео)"}
{"url": "https://www.24chasa.bg/novini/article/6948654", "text": "Кръгла маса на тема \"Хората с увреждания като ресурс за първичния пазар на труда - предизвикателства и решения\" ще се състои на 10 юли в резиденция \"Бояна\", под патронажа на държавния глава Румен Радев, съобщиха от прессекретариата на президента. Държавният глава се ангажира с инициативата за организиране на форума след срещата си с представители на Националния съвет за интеграция на хората с увреждания в края на миналата година, се отбелязва в съобщението. В дискусията ще участват всички заинтересовани страни - представители на организациите на и за хора с увреждания, на работодателските организации, на Министерството на труда и социалната политика и на Националното сдружение на общините в България. В рамките на форума ще бъдат обсъдени добрите практики и затрудненията, които срещат хората в неравностойно положение и работодателите при осигуряването на заетост. По време на конференцията ще бъдат представени възможностите за професионално обучение и квалификация. Във фокуса на дискусията ще попадне анализ на законодателството, подкрепящо процеса за интеграция на хората с увреждания на пазара на труда.", "date": "2018.07.06", "title": "Обсъждат проблемите на хората с увреждания на кръгла маса с Румен Радев"}
{"url": "https://www.24chasa.bg/novini/article/6948673", "text": ", а пилотът му се отърва само с охлузвания. Авиационният инцидент стана в обедните часове днес между пазарджишкото село Пищигово и 105 км на магистрала \" Тракия\" на територията на Пазарджишка област. 67-годишният пилот Йосиф Христов от Стара Загора е привършвал пръскане на посеви и се е насочил към летище край Цалапица за кацане, когато двигателят на машината е спрял и той е започнал да пада. След падането самолетът, който е собственост на частна фирма, се е преобърнал, съобщи за \"24 часа\" говорителят на полицията в Пазарджик Мирослав Стоянов. Случаен свидетел е видял катастрофата и веднага е сигнализирал на тел 112. На мястото веднага са пристигнали противопожарни спасителни екипи от Пловдив и Пазарджик, които са извадили пилота от падналия самолет. Мястото е било обезопасено, заради реална възможност от възникването на пожар. Автомобил на спешна помощ е откарал пилотът в областната болница в Пазарджик. \"Пилотът е в добро състояние, като по тялото му има само охлузвания, показа обстойния медицински преглед. Няма да го задържаме в болницата и ще го изпишем.\", обясни директорът на здравното заведение д-р Васил Вълчев. Пред лекарите пилотът е обяснил, че е свършило горивото на самолета и това е причината за падането. Във връзка с инцидента е образувано досъдебно производство, което е поверено на следовател от окръжната прокуратура в Пазарджик. Експерти от специализираното звено за разследване на авиокатастрофи към министерството на транспорта са започнали своя проверка на мястото на инцидента.", "date": "2018.07.06", "title": "Свършване на горивото е причина за падането на самолета край Пазарджик (Обзор)"}
{"url": "https://www.24chasa.bg/novini/article/6948670", "text": "Папа Франциск изрази днес благодарността си към организациите, които спасяват и се грижат за мигранти, и порица лицемерието на онези, които си затварят очите за бедните по света, търсещи сигурност и достоен живот, предаде Асошиейтед прес. Главата на Римокатолическата църква отслужи специална меса за мигрантите и тези, които се грижат за тях, в базиликата \"Свети Петър\", насочвайки вниманието към съдбата им в момент, когато Европа, САЩ и други страни затварят все повече пристанищата и границите си за тях, предава БТА.  Богослужението отбеляза петата годишнина от знаковото посещение на папата на италианския остров Лампедуза, който в продължение на години бе основна дестинация за нелегалните мигранти, идващи от Либия в Европа. По време на това пътуване, което бе първото за папата след избирането му през 2013 г., той разкритикува \"глобализацията на безразличието\", което светът показва спрямо бягащите от войните, глада и природните бедствия мигранти. По време на днешната си проповед папа Франциск не назова по име нито една държава, но заяви, че единственият \"разумен отговор\" на миграцията по света днес е да се проявят солидарност и милост. Отговорът трябва да включва справедливо разпределение на отговорностите, като в същото време бъдат осигурени правата и достойнството на всички, каза той. Като напомни библейския разказ за добрия самарянин, папата осъди \"стерилното лицемерие на онези, които не желаят да си изцапат ръцете\" с грижа за най-слабите и най-изолираните от обществото. Това изкушение е силно застъпено в съвременния свят, който се сблъсква с потоците мигранти, подчерта папата. \"То се проявява под формата на затварянето на сърцата ни за тези, които имат право, точно като нас, на сигурност и достойни условия на живот. То издига стени, истински и мисловни, вместо мостове\", добави Светият отец. Говорейки на родния си испански език, Франциск благодари на организациите, които помагат на мигранти, за това, че въплъщават идеята за добрия самарянин, \"който се спрял да спаси живота на бедния пребит от разбойници човек\". \"Той не го попитал откъде, какви са причините, поради които пътува, или къде са документите му, а просто решил да се погрижи за него и да спаси живота му\", каза папата. Думите на папата са важни предвид обвиненията, които италианският вътрешен министър Матео Салвини отправи към помагащите на мигранти организации, които по същество работели като \"таксиметрови шофьори\" за базирани в Либия трафиканти, и заявлението му, че затваря пристанищата на Италия за техните кораби. ", "date": "2018.07.06", "title": "Папа Франциск порица антимиграционната политика"}
