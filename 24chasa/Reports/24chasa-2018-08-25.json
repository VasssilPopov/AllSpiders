{"url": "https://www.24chasa.bg/novini/article/7025031", "text": "Отворен е \"горещ\" телефон в ОДМВР-София за близките на пострадалите при тежкия пътен инцидент край Своге, съобщи пресцентърът на МВР. На тел. 02 982 50 39 роднини на пострадалите могат да потърсят информация за настанените в столичните болници за оказване на медицинска помощ. Към 17.10 днес е получен сигнал за инцидент с автобус в района между Лесков дол и Своге, на около 2 км преди града, посока от София. По неизяснени засега причини и по първоначална информация, автобусът е излязъл извън пътното платно, преобърнал се е и е паднал на площадка под нивото на пътя. По последни данни загиналите при катастрофата са 15. Ранените са настанени в \"Пирогов\", болница \"Света Анна\" и ВМА.", "date": "2018.08.25", "title": "Отворен е телефон за информация за близки на пострадалите край Своге"}
{"url": "https://www.24chasa.bg/novini/article/7023835", "text": "“Мазутът в Бургаския залив е от масиран разлив на гориво от пробитите 660 т. резервоари на потъналия на 1 юли 1921 г. американски кораб “Мапянг”. Положението е повече от критично. По време на огледа тази сутрин констатирахме поле на разлива от около 2 кв. км. Мазутът от краката се мие добре с олио, бебешко или за готвене, все едно.” Михаил Заимов прави това съобщение на личната си страница във фейсбук на 12 август, с което започва и случаят “Мопанг” – морска медийна сага, закотвила публичното внимание в средата на отпускарския сезон. В първата седмица на август започват да се появяват съобщения за мазутен разлив край Созопол. Водолази от група “Приятели на морето” твърдят, че са подали сигнал до Морската администрация (МА) още на 7 август. От няколко дни в морето обаче бушува буря. На 12 август, когато времето се успокоява, заедно с още един водолаз Заимов решава да отиде до “Мопанг”, защото подозира, че мазутът идва от там. и от мястото се обажда лично на директора на МА капитан Живко Петров, с когото са работили преди по няколко случая. Капитан Петров реагира светкавично и изпраща катер още докато Заимов и колегата му са там. По-късно Заимов се връща с екип на БНТ, за да направи проблема обществено достояние. На 15 август във фейсбук страницата му се появява ново съобщение, в което описва как с група доброволци са отишли на “Мопанг” и ентусиазирано са запушили с чопове голяма част от течовете. “Решението е повече от временно. Корабът е пред колапс. По груби сметки в него има 100 тона мазут, разлят между ребрата в горната част на корпуса. Изтича към повърхността от дупките за нитовете на стоманената обшивка. Пробихме с подводна бормашина корпуса в района на основния резервоар, от който текна гориво. Положението не е розово. От тук на там разчитаме на светкавична реакция на администрацията за изпомпване на мазута”, пише Заимов. По-късно пред медиите той обяснява, че според него корабът е претърпял структурен разпад още на 1 август и тогава в затворената горна част на кораба. “Съдейки по достъпните сателитни снимки и грубо изчислявайки обема разлив до 15 август, когато с доброволците Росен Желязков, Павлин Едрев, Ники Николов, Светльо Димитров и Владимир Явашев затапихме течовете и ограничихме разлива, в морето са изплували 25 тона лека и много течна горивна фракция”, казва Заимов. Няколко поредни дни при вълнение от 3-4 бала той и приятелите му водолази участват в опитите да се закрепят бонови заграждания като част от мерките по случая. Свикан е щаб от всички възможни административни отдели, в Созопол идват и двама министри. “След оживена кореспонденция с Националния архив на САЩ в Колидж парк, които реагираха светкавично на молбата ми, успях да набавя пълни конструктивни и структурни планове на кораба, които съм предал в МА. Те са сформирали екип от опитни корабостроители, които ще съветват водолазите как най-успешно да достигнат до деветте резервоара с общ обем 1077 тона на потъналия преди близо век кораб”, казва още Заимов. Той се превръща в главно действащо лице по време на кризата, защото вероятно е човекът, който знае най-много за “Мопанг”. През годините няколко пъти се е спускал до потъналия през 1921 г. американски товарен параход и го е заснел обстойно. Според архивите “Мопанг” е построен от корабостроителница в Ню Джърси по специална програма на U.S. Shipping Board, свързана с поръчката на 150 еднакви кораба с цел компенсиране загубите от войната. Пуснат е на вода през януари 1920 г. Първоначалното име на кораба е Meeshawn, преименуван е на Pittsburgh Bridge и накрая сменя името си на Mopang. Нюарк – Флорида - Ню Орлианс – Ротердам - Лондон. На 1 април 1921 г. корабът тръгва на курс от Ню Йорк с доставка на стоки за белогвардейските войски в Русия. На 1 юли 1921 г. в 5.30 ч сутринта, пътувайки от Истанбул за Бургас, се натъква на мина. Пробивът е между първи и втори трюм и корабът бързо потъва. Няма жертви. В огледите си от спусканията до “Мопанг” Заимов е описал: “Лежи на десния си борд на дълбочина между 24 - 32 метра. Възвишение от дъното - 7 метра. Основните повреди от взрива са в носовата част на кораба. Ясно различими са надстройките, части от комина и палубата. Свободен е достъпът до трюмовете и част от каютите. Остатъци от товара - купчина обувки, сандъци с резервни части и др., са видими в трюмовете. На място е винтът с диаметър около три метра и кърмовата лебедка. По протежение на корпуса се плъзга котвената верига, потъваща в наносите по дъното. Вероятно котвата се е откачила в момента на потъването и се е намотала около кораба.” По време на кризата Михаил Заимов, който е отдаден на историческата фактология и прецизен в детайлите до вманиаченост, дори води спорове във фейсбук с “дървени философи”, които твърдят, че „Мопанг” не е причина за мазутния разлив, защото параходът се е задвижвал с въглища. Заимов вади номера на проекта за строителството на кораба с всички технически характеристики плюс капацитета на резервоарите и точното количество мазут, които побират - 1077 тона! В България през 20-те години на миналия век бункероването е било скъпо и трудно и не е изключено корабът да е потеглил от Истанбул с пълни резервоари, обяснява Заимов. Случаят “Мопанг” е поредният повод за безкрайни спорове в мрежата и коментари от хора, които никога до този момент нито са чували за потъналия параход, нито имат въобще представа от подводничарство. В дискусията се включва и Любен Дилов, който е известен със страстта си към дайвинга и няколко пъти е участвал с Михаил Заимов и колегите му от BSTD в подводните им експедиции. “Под водата няма партийни цветове! Още повече че в Черно море, след 20-я метър всички цветове изчезват... Точно 48 часа след като му беше обяснено точно какви са рисковете от намиращия се в потъналия кораб “Мопанг” мазут, Борисов има решение на Министерския съвет, отпуснати средства, приет план за действие и – най-изненадващо – поканени точно хората, които могат да го свършат: Deep dive systems и “Хидро ремонт”. При това технологичното решение не само ще предотврати екокатастрофата, но ще запази и кораба като естествен подводен риф и местообиталище на десетки морски видове. А за радост на гмуркащото се братство и като бъдещ обект за дайвинг, макар и с по-сложен режим, защото – освен всичко останало – “Мопанг” се намира и на фарватера. Специални благодарности на Михаил Заимов затова, че не се кротна, докато всички не разбраха какво се случва”, написа Дилов във фейсбук. Случаят с мазутния разлив от “Мопанг” не е единствен. През последните 30– ина години край нашето крайбрежие има десетки подобни инциденти. Най-сериозно изглежда положението на 13 октомври 1982 г., когато румънският супертанкер “Униря” подава сигнал за бедствие в Бургаския залив. На борда му има 4000 т газьол и 450 т мазут. Вози около 68 000 тона суров нефт. Веднага след сигнала за бедствие е подготвен експедиционен отряд от два спасителни влекача - “Перун” и “Бенковски”, плавателна база “Китен” с 50 т пенообразувател, нефтосъбирач за открито море - “Русалка” и малък танкер, които след около час се отправят към бедстващия танкер. Поискан е въздушен разузнавателен оглед, който се осъществява от самолет ЯК-40 и вертолет МИ-2. В кризисния щаб влизат специалисти по морско спасяване и нефторазливи, пожарникари. Медицински екип е качен на борда на “Перун”, чийто екипаж е подсилен с 6 огнеборци със специална индивидуална техника и костюми за работа в огън и задимена среда. Данните от извършено радиоиздирване сочат, че танкера е в съвсем друга позиция, различна от обявената от капитана му (47 мили на юг срещу Бургаския залив). Данните са потвърдени и от самолета ЯК-40. Корабособственикът е информиран за действията на отряда и макар че не дава съгласие, заради опасноста на операцията е даден ход. Според официална международна справка за разливите в Черно море за периода 2000-2004 г. в Бургаския залив са записани 5 случая, а за цялото българско крайбрежие - около 40. Авариен нефторазлив се получава при потъването на моторен кораб “Толстой” на 27 септември 2008 г. срещу нос Емине. Разлив има и при сблъсъка на корабите “Карам 1” и “Александро ДП” на 29 ноември 2010 г. Потъването на моторен кораб „Еллан”, който е на дрейф в наше териториално море, с направление Варненски залив, предизвиква разлив на газьол.", "date": "2018.08.25", "title": "Случаят “Мопанг”"}
{"url": "https://www.24chasa.bg/novini/article/7024965", "text": "27 август, понеделник, ще бъде ден на национален траур в памет на жертвите от тежката катастрофа край Своге. Правителството изказва своите съболезнования на близките на загиналите. В тяхна памет националните флагове на всички държавни институции ще бъдат свалени наполовина.                                                                                                                                                                                                                                                                                                                       ", "date": "2018.08.25", "title": "Понеделник - ден на национален траур за загиналите при тежката катастрофа край Своге"}
{"url": "https://www.24chasa.bg/novini/article/7024984", "text": "Лихвите, получени от 2010 година по гръцки облигации, купени за облекчаване на дълговото бреме на страната, най-вече от Германия, ще бъдат върнати на Гърция, уверява германският министър на финансите Олаф Шолц в интервю за в. \"Та неа\", цитирано от Франс прес. По думите му, \"никой не иска да се възползва от гръцката криза\". На въпрос на изданието дали Берлин не е сред възползвалите се от гръцката дългова криза, тъй като от 2010 година Бундесбанк (Bundesbank) е получила от лихви 2,9 милиарда евро по гръцки облигации, министърът отговори, че \"изглежда има недоразумение по този въпрос\", предаде БТА.  Печалбите на Бундесбанк, която е сред големите купувачи на гръцки облигации, заедно с други централни банки в рамките на програмата за изкупуване на гръцки дълг от 2010 до 2011 година, бяха потвърдени в германски парламентарен доклад, от който АФП получи копие през юни. \"Никой не иска да се възползва от гръцката криза. В действителност целта е всички печалби на централните банки редовно да се връщат на гръцката държава\", изтъква Шолц в интервюто, публикувано днес. ", "date": "2018.08.25", "title": "Шолц: Гърция би трябвало да си върне лихвите по дълговете си"}
{"url": "https://www.24chasa.bg/novini/article/7024971", "text": "Над 40 са всички пострадали в катастрофата край Своге. В бройката влизат и 15-те загинали. Екипи на Спешна помощ продължават да пътуват към мястото на инцидента и да извозват ранените, съобщи за \"24 часа\" говорителят на Спешна помощ Катя Сунгарска. \"27 са ранени в различна степен и пътуват към четирите болници, в които сме създали пълна организация. Това са УМБАЛСМ „Пирогов“, ВМА, „Св. Анна“ и „Царица Йоана“. Работят дневните и нощните екипи\", заяви здравният министър Кирил Ананиев на брифинг в Пирогов, предава БНТ. Той увери, че е мобилизиран целия възможен ресурс на болничните заведения, а от Кръвния център са осигурени банки кръв от всички кръвни групи. Здравният министър допълни, че ще посети и останалите столични болници, поели ранените. В УМБАЛСМ „Пирогов“ са постъпили осем души, като двама от тях са починали. Състоянието на четирима от постъпилите здравният министър определи като критично. \"Травмите са съчетани, но случаите са тежки. В момента тече тежък диагностичен процес, като информацията се променя от минута на минута\", каза и проф. д-р Николай Габровски,  началник на клиниката по неврохирургия. Във ВМА са откарани двама от пострадалите, има 3-ма и в \"Св. Анна\". Бройката им обаче ще се промени, заради продължаващото извозване на ранени.  Близките на пострадалите се уведомяват възможно най-бързо, увери Кирил Ананиев, и изрази дълбоките си съболезнования към близките на загиналите и ранените.", "date": "2018.08.25", "title": "Кирил Ананиев: Мобилизиран е целият болничен ресурс за пострадалите край Своге"}
{"url": "https://www.24chasa.bg/novini/article/7024979", "text": "15-те загинали в автобусната катастрофа днес край Своге са от Световрачене. Те са се прибирали от екскурзия от седемте престола, когато е станал инцидента. Всички, с изключение на едно момче, са пенсионери. На мястото на трагедията е вътрешният министър Валентин Радев, както и министърът на здравеопазването Кирил Ананиев. Очаква се след минути министър Радев да дойде при журналистите.", "date": "2018.08.25", "title": "15-те загинали при катастрофата край Своге са от Световрачене"}
{"url": "https://www.24chasa.bg/novini/article/7025001", "text": "Излизане на Великобритания от Европейския съюз без споразумение поражда опасност от недостиг на сперма за британските двойки с репродуктивни затруднения, тъй като вече няма да могат да се обръщат към европейските банки за сперма. Това е посочено в технически документ на правителството, изготвен с цел подготовка на населението за последиците от евентуален Брекзит без споразумение и цитиран от Франс прес. В документа се изтъква, че миналата година в страната са внесени около 3000 партиди сперма от Дания и 4000 от Съединените щати. В Лондон са доставени и около 500 яйцеклетки и ембриони от европейски страни, предаде БТА. Ако преговорите между Лондон и Брюксел се провалят, европейското законодателство по въпросите на кръвта, тъканите и човешките клетки вече няма да се прилага за Великобритания, изтъкна правителството. В резултат на това британските банки за сперма ще трябва да сключват нови договори със съответни инстанции. Министерството на здравеопазването подчерта, че компаниите, разполагащи с лиценз, ще могат да прибягват до внос от трети страни. Това обаче не внесе особено успокоение в страната, където даренията на сперма драстично са намалели откакто със закон от 2005 година дарителите изгубиха правото на анонимност.", "date": "2018.08.25", "title": "Брекзит без споразумение създава опасност от недостиг на сперма във Великобритания"}
{"url": "https://www.24chasa.bg/novini/article/7025027", "text": "Председателят на Народното събрание Цвета Караянчева изразява най-дълбоки съболезнования към семействата и близките на загиналите при тежката катастрофа с автобус в близост до Своге, съобщиха от пресцентъра на Народното събрание. “Покрусена съм от новината за ужасяващия пътен инцидент, при който загинаха български граждани”, заявява Цвета Караянчева. Тя изразява своето съчувствие и искрената си съпричастност. Председателят на парламента пожелава бързо възстановяване на ранените граждани.", "date": "2018.08.25", "title": "Караянчева: Покрусена съм от новината за ужасяващата катастрофа край Своге"}
{"url": "https://www.24chasa.bg/novini/article/7024886", "text": "Перу затвори днес границата си за венецуелците, които няма паспорт, на фона на неспиращия поток, бягащи от Венецуела. Тази ситуация създава голяма миграционна криза в Латинска Америка, предаде Франс прес, цитирана от БТА. В петък през нощта потокът от венецуелци, които искат да напуснат родината си, на граничния пункт при Тумбес, в северната част на Перу, бе толкова голям, че пунктът, който работи по принцип денонощно, бе затворен в полунощ в очакване в сила да влязат новите условия за приемане на перуанска територия. Решението на Перу да изисква паспорт е равносилно за затвършване на врата под носа на венецуелците, които искат да влязат в страната. Получаването на паспорт във Венецуела стана цяло изпитание заради икономическата криза и ширещата се оскъдица дори и на хартията, която се използва за отпечатване на официалните документи. Според имиграционните служби потокът, насочил се към перуанската граница, който досега бе от 2500 до 3000 бежанци дневно, вероятно ще се засили. Перу очаква да приеме 100 000 венецуелски бежанци през идните седмици и така общият им брой ще достигне половин милион, отбелязва АФП.", "date": "2018.08.25", "title": "Перу ограничи достъпа на венецуелски имигранти"}
{"url": "https://www.24chasa.bg/novini/article/7024902", "text": "Стефан Тодоров е получил акт от полицаите като виновен  Това съобщи пред \"24 часа\" прокурор Румяна Арнаудова, говорител на главния прокурор. Самият Тодоров току-що показа акта по Нова тв. От видеата, разпространени в мрежите, се вижда, че инвалидът с триколката е навлязъл в кръговото движение и пред него има знак, че е на главна улица, а мерцедесът на Георги Радев идва от странична улица, на която има знак - \"Внимание, излизане на главна улица\". Колата на президентския баща обаче не намалява, продължава напред и директно блъска триколката с инвалида. Защо полицаите са решили, че Стефан е виновен тепърва ще изяснява проверка на прокуратурата, която беше поръчана от главния прокур Сотир Цацаров.", "date": "2018.08.25", "title": "Полицаите съставили акт на инвалида, блъснат от бащата на президента Радев (Видео)"}
{"url": "https://www.24chasa.bg/novini/article/7024898", "text": "Вече са 15 загиналите в автобусната катастрофа край Искърското дефиле. Тя е станала в 17,12 часа край Своге. Превозното средство е на фирма \"Мобилус 5\", научи \"24 часа\". Автобусът помел 4 коли и паднал в дере. На място има 15 линейки от София, както и по 3 от Враца и Монтана, които се отзовали на молбата за помощ на столичните си колеги. Пълно е и с полиция и пожарникари, които помагат. \"Тук е касапница, трупове се въргалят по пътя\", каза за \"24 часа\" участник в спасителната акция. В момента линейка кара 73-годишен мъж към \"Пирогов\", а от Драгоман пък карат 40-годишна също към медицинското заведение.   Фирмата превозвач има шест автобуса, катастрофиралият е \"Ман\", регистриран е през 2001 г., съобщиха от министерството на транспорта.  \"Мобилус 5\" има лиценз до 2027 г., финансово стабилна е, през април тази година в нея е имало комплексна проверка, не са констатирани нарушения.  А в понеделник експерти на автомобилната администрация отново ще влязат на проверка.   В момента към мястото на катастрофата пътуват зам.-министърът на транспорта Ангел Попов и екип от автомобилната администрация.   Потърсени от \"24 часа\" от \"Мобилус 5\" отказаха коментар. Автобусът е пътувал на екскурзия от Божурище към манастира \"Седемте престола\".", "date": "2018.08.25", "title": "Вече са 15 загиналите в автобус на \"Мобилус 5\" край Искърското дефиле, 21 линейки на място (Видео)"}
{"url": "https://www.24chasa.bg/novini/article/7024896", "text": "Решението на американската администрация да отмени помощ от 200 милиона долара, предназначена за палестинците, е \"жалък шантаж\", който разкрива истинските намерения на Вашингтон, заявиха днес високопоставени ръководители от Организацията за освобождение на Палестина (ООП), цитирани от Франс прес. \"По искане\" на президента Доналд Тръмп американската администрация обяви вчера, че ще пренасочи над 200 милиона долара, предвидени първоначално за програми в окупирания Западен бряг и в ивицата Газа, към \"високоприоритетни проекти другаде\". Според генералния секретар на ООП Саеб Еракат \"това решение е равносилно на признание за истинските намерения на американската политика за помощ, състояща се да се намесва във вътрешните работи на други народи\", предава БТА. Американските помощи \"не са дарение, а дълг на международната общност, която поема отговорността от продължаващата израелска колонизация, възпрепятстваща развитието на палестинската икономика и общество\", посочва Еракат в комюнике. По думите му, със спирането на помощите, САЩ за пореден път изразяват пренебрежението си към своите международни ангажименти. ", "date": "2018.08.25", "title": "Палестинците: Отменяйки помощите си, \nВашингтон разкрива истинските си намерения"}
{"url": "https://www.24chasa.bg/novini/article/7023926", "text": "Oт 1 септември халогенните крушки ще бъдат забранени в страните от Европейския съюз, става ясно от регламент на Европейската комисия. Целта е да се направи преход към използването на светодиоди - така наречените LED крушки, което ще намали вредните емисии, както и разходите за електроенергия. Такова е мнението както на експерти и активисти, така и на индустрията. LED крушките консумират едва една пета от енергията на халогенните, така че тяхното поетапно спиране ще предотврати повече от 15 млн. тона въглеродни емисии до 2025 г., твърди говорителят на ЕК в областта климат и енергия Ана-Кайсен Итконен. Това е равно на годишното потребление на електроенергия в Португалия, изтъква в. “Гардиън”. Според Итконен мярката ще намали и вноса на петрол в ЕС с почти 75 млн. барела на година. Лидерът в производството - компанията “Филипс”, изчислява, че потребителите ще от промяната. Спестените средства за ток са средно 100 евро, но LED крушките са по-икономични и по друга причина - тяхната смяна се налага по-рядко. Техният живот трае 15-20 години, докато този на халогенните - едва около 2 години. Така, макар и да са по-скъпи, стойността на новите крушки ще се изплаща в рамките на година. Освен това цената им за домакинствата е намаляла със 75% между 2010 и 2017 г. Замяната няма да стане отведнъж - пазарът няма да се снабдява повече с халогенни крушки, но Европейската комисия отдавна прави опити за въвеждане на тази забрана. Решението за нея се взима още през 2009 г. въз основа на класифицирането на хологенните лампи с клас D по отношение на енергийната им ефективност. Според насоките на ЕС това е най-ниската възможна оценка. Първоначално определеният срок за промяната беше 1 септември 2016 г. Година по-рано обаче ЕК решава, че “не е икономически изгодно за производителите да разработват и пускат на пазара от 1 септември 2016 г. нататък халогенни лампи за мрежово напрежение”, и определя 2018 г. като “по-подходящ момент за въвеждането на това ограничение”. То обаче може да се заобиколи, когато крушките се използват за “лампа със специално предназначение”. Те може да са приложения, при които основната цел на светлината не е осветление - химични или биологични процеси, прожектиране на изображения, светкавици на фотоапарати, отопление - например инфрачервени лампи, и сигнализация. Специално приложение е и осветление на изложена храна, цветни лампи, студийно и театрално осветление, осветление със специални филтри за светлочувствителни пациенти или фоточувствителни музейни експонати, аварийно осветление или осветителни продукти, които трябва да са устойчиви на тежки физически условия. Въпреки изтъкнатите от ЕК ползи обаче все още има противници на това решение. От това се облагодетелстваха основно защитници на Брекзит във Великобритания, за да се противопоставят на Брюксел, посочва Си Ен Ен. Друг негативен ефект ще е загубата на около 6,8 хил. работни места в производството на халогенни елементи в Европейския съюз. Според ЕК обаче това е неизбежно.", "date": "2018.08.25", "title": "Забраняват халогенните крушки в ЕС от септември"}
{"url": "https://www.24chasa.bg/novini/article/7023845", "text": "Изключително приятна изненада поднесе на екипа, открил съкровището на Калиакра, втората по големина група монети, която е съставена от Български сребърни аспри, отсечени от Цар Иван Александър (1331-1371), съобщи доц. д-р Бони Петрунова, която от 15 години разкопава тази крепост. Те попълват около 25% от проверената част. Монетите са запазени добре, но тяхното качество е било влошено още при самото укриване. При съкровището „Татарска плячка“, откриваме най–малките по диаметър и грамаж български монети от този владетел, които достигат до 0,6/0,5 г. Кризата във Второто българско царство се е усещала най–добре по техните разменни единици. Лично за нас, като учени, тези данни са много ценни. В находката присъстват монети, отсичани след смъртта на Цар Иван Александър и то извън Търново. Друг интересен факт, който ни предостави тази извадка, е наличието на макар и малко екземпляри на Видинския управляващ Йоан Срацимир. Монетите са общо 9, при тях се наблюдава този инфлационен ефект от намаляване на диаметъра и грамажа. Tова е добър пример как самите български монети участват в един общ поток и какви са взаимодействията между тях в големите търговски центрове като Kалиакра, обслужващи стотици търговски сделки. Разбира се, неизменно в този тип големи съкровища, откривани по крайбрежието, е логично да има парични знаци на византийската империя. Представени са 20 хиперперона - едни от последните златни имперски монети. Те са толкова орязани и с намалено златно съдържание, че биват трудно идентифицирани. Тези които са разчетени са на Йоан V и регент Ана Савойска, Йоан VI Кантакузин, Андроник II и Андроник III. Открити са и 8 златни венециански монети. Наричани „зечино д’оро“ те тежат 3,5 г и са с изключително висококачествено злато от 23,5 карата. Разчетени са дожовете Марко Корнаро (1365-1368) и Андреа Дандоло (1343-1354). След като окончателно спира отсичането на златни емисии, Византийският Константинопол преминава към сребърен стандарт. Най-едрият номинал става половин сребърен хиперперон - едра сребърна монета наричана от нас „ставратон“ и неговите малки нуминали. Находката от Калиакра съдържа няколко и от тези редки екземпляри. Разбира се, присъстват и влашки монети с кирилски надписи и една татарска, но те са неизменен пълнеж към паричните оборотни средства, с които пазарите в тези времена работят, казват историците. В този малък съд са събрани множество златни и сребърни монети и предмети. Съкровището се откроява със своя блясък, но покорява и с количество и многообразие от информация, която може да ни предостави.", "date": "2018.08.25", "title": "Инфлация топи българските монети,\nпоказва съкровището от Калиакра"}
{"url": "https://www.24chasa.bg/novini/article/7024923", "text": "Лишената от свобода иранска правозащитничка Насрин Сотуде обяви днес, че започва гладна стачка, предаде ДПА. Сотуде заяви на страницата на съпруга си Реза Хандан във Фейсбук, че тази мярка е необходима, защото исканията й към властите са били пренебрегнати, а служители на органите за сигурност са оказвали натиск върху семейството и приятелите й през последните дни. Тя изрази надежда, че гладната й стачка ще доведе до въздаване на справедливост, информира БТА. Сотуде беше арестувана на 13 юни в апартамента си и оттогава е в техеранския затвор \"Евин\". Правозащитничката е обвинена в разпространяване на пропаганда, заговор във вреда на държавната сигурност и шпионаж. Тя отрича обвиненията и отказва да бъде освободена под гаранция в размер на около 25 000 евро.", "date": "2018.08.25", "title": "Правозащитничка обяви гладна стачка в затвор в Иран"}
{"url": "https://www.24chasa.bg/novini/article/7024954", "text": "Държавният глава Румен Радев изразява най-искрените си съболезнования към семействата и близките на загиналите при тежката катастрофа край град Своге. Това съобщиха от прессекретариата на президента. Във връзка с трагичния инцидент президентът отменя участието си в тържествената заря-проверка тази вечер в град Габрово по случай отбелязването на 141 години от Шипченската епопея.", "date": "2018.08.25", "title": "Румен Радев изрази съболезнования на близките на загиналите при катастрофата край Своге"}
{"url": "https://www.24chasa.bg/novini/article/7024787", "text": "Полицията в Северна Гърция разпитва двама чуждестранни граждани, които били заловени близо до турската граница вчера с над един килограм хероин в себе си, съобщава в. \"Катимерини\", цитиран от БТА. Двамата мъже на възраст 28 години, за които се смята, че са членове на трансгранична група за трафик на наркотици, били заловени близо до граничния град Дидимотейхо. Изглежда те са използвали пластмасова лодка, за да влязат в Гърция през река Еврос (Марица), която преминава по гръцко-турската граница. Двамата са се опитали да окажат съпротива при ареста, посочиха полицейски източници.", "date": "2018.08.25", "title": "Гръцката полиция задържа двама чужденци с 1 кг хероин при границата с Турция"}
{"url": "https://www.24chasa.bg/novini/article/7024789", "text": "Трима мъже от Югоизточна Азия, появили се през 2016 г. във видеозапис на \"Ислямска държава\", показващ обезглавяването на заложник, бяха добавени вчера в черния списък за санкции на Министерството на финансите на Съединените щати, предаде Ройтерс. От ведомството уточняват, че става дума за индонезиеца Мохамед Карим Юсоп Фаиз, малайзиеца Мохамад Рафи Удин и филипинеца Реза Лахаман Кирам,  По думите на заместник-министъра на финансите по въпросите на контратероризма и финансовото разузнаване Сайджъл Манделкър, заснетият в Сирия видеоклип представлява \"част от пропагандна кампания, целяща привличането на екстремисти, за да се присъединят към терористични групировки в Югоизточна Азия\". Тя подчерта, че санкциите са \"част от координирано усилие за неутрализиране на глобалните мрежи на \"Ислямска държава\", които дават възможност на групировката да вербува чуждестранни бойци за извършването на международни терористични атаки\". Предишния ден ООН също наложи санкции на тримата, включващи замразяване на авоарите и забрана за пътуване.", "date": "2018.08.25", "title": "Мъже от Азия, вербували екстремисти за ИДИЛ, са в черния списък за санкции на САЩ"}
{"url": "https://www.24chasa.bg/novini/article/7024794", "text": "Стотици асарелци, техните семейства, ветерани от компанията, хиляди жители и гости на Панагюрище и региона се събраха днес в курорта Панагюрски колонии, за да честват професионалния и фирмен празник на „Асарел-Медет“АД. Сред официалните гости бяха народните представители Петър Кънев, Десислава Тодорова, проф. Станислав Станилов и Славчо Велков, кметът на община Панагюрище Никола Белишки, заместник-областните управители Йордан Кожухаров и Петър Белчев, председателят на Общинския съвет в Панагюрище Христо Калоянов и общински съветници, кметове на общини и населени места от общината и региона, Димитър Манолов - президент на КТ „Подкрепа”, представители на Британското и Руското посолство, ръководители на държавни и общински институции, браншови и граждански сдружения, както и партньори на компанията. Председателят на Надзорния съвет на „Асарел-Медет“АД Димитър Цоцорков поздрави гостите на празника и благодари на всички работещи в компанията за постигнатите резултати. „Благодарение на Вас „Асарел-Медет“ продължава да има лидерската позиция в българския рудодобив, както и отлични производствени и финансови резултати. Вие сте пример за това какво означава да живееш в сплотено семейство“, каза Димитър Цоцорков. „Миналата година за пръв и надявам се последен път, в нашата над 50-годишна история, не празнувахме. Миналата година загубихме проф. д-р Лъчезар Цоцорков, визионера и лидера, благодарение на когото „Асарел-Медет“ е това, което е днес. Нека да е светло на душата му, там където е. Сигурен съм, че той се усмихва и е доволен, защото семейството на „Асарел-Медет“ днес има едни от най-добрите резултати в своята история и продължава да прави света по-добър. Като всяко далновидно семейство, ние мислим за своето бъдеще – имаме седем програми за устойчиво развитие, по които сме вложили над 1,2 милиарда лева от 1999 година до сега. Тези средства са инвестирани тук в България, в най-модерните технологии за безопасност и здраве, екология, намаляване себестойността, корпоративната социална отговорност и увеличаване на запасите от руда. Тази политика и далновидна визия, ни гарантират дълги години успехи и добро социално-икономическо развитие за нашия роден Панагюрски край“, каза в приветствието си Димитър Цоцорков. В памет на покойния председател на Надзорния съвет на „Асарел-Медет“АД проф. д-р Лъчезар Цоцорков прозвуча една от неговите любими песни – „Ако си дал“, която бе изпълнена от Маргарита Хранова. „Инвестициите ни в екология, както и в безопасност и здраве, отново бяха оценени, като за пореден път получихме националните браншови награди на Българската минно-геоложка камара по време на националното честване преди седмица. През 2017 година получихме също наградата „Зелена иновация“ заради уникалния проект за рекултивация на действащо минно насипище“, изтъкна председателят на Управителния съвет и изпълнителен директор на „Асарел-Медет“АД инж. Делчо Николов. „Само преди месец защитихме сертификат за енергийна ефективност ISO 50 001, което означава, че отговаряме на всички световни изисквания за енергоспестяващо и енергоефективно производство. От началото на година отчитаме преизпълнение на натуралните и технологични показатели от бизнес плана на дружеството, което е атестат за добрата работа на мениджмънта, както и за усилията и уменията на всички Вас. През 2017 година инвестирахме по нашите седем фирмени програми за развитие над 90 милиона лева. За 2018 година сме планирали нови над 100 милиона лева инвестиции, които основно са за доставка на ново високопроизводително оборудване”, подчерта изпълнителният директор. „Пред всички нас, асарелци, не като мениджъри, служители и работници, защото аз не обичам това деление, а като хора - стоят сериозни предизвикателства. Първото е намаляването на себестойността и непрекъснатото внедряване на нови технологии, за което трябват инвестиции и иновации. Второто предизвикателство е достъпът до ресурси. Изключително сериозен проблем, който изисква три неща – инициатива, обществено съгласие и ясна държавна позиция. Третото предизвикателство идва от намирането и задържането на перспективни кадри или казано точно и директно: „Да оставим децата си тук – спокойни, реализирани, активни“, заяви още той в приветствието си. В заключение инж. Николов благодари на всички работещи в компанията, че са всеотдайни и трудолюбиви, че са силни и истински, че застават зад общи смислени каузи. „Този празник е доказателство, че асарелското семейство е живо. То е живо, защото следва правилната политика. Вие не само спазвате високите стандарти, Вие ги създавате. Знам, че винаги мога да разчитам на „Асарел-Медет“. Така беше и миналата година, когато в условията на бедствено положение заради водната криза, без никакви условия и пазарлъци, „Асарел-Медет“ ни помогна за ремонта на водопровода“, заяви кметът на община Панагюрище Никола Белишки. Председателят на Управителния съвет на БМГК проф. Николай Вълканов поздрави всички работещи в компанията с празника и заяви, че „Асарел-Медет“АД е флагманът на българската минна индустрия. Изпълнителният председател на Българска стопанска камара Радосвет Радев изтъкна, че за него „Асарел-Медет“АД е еталон за мениджърско управление и дългосрочна визия за развитие. „Компания като вашата е уважавана от всички – партньори и конкуренти“, каза Радосвет Радев. Президентът на КТ „Подкрепа“ Димитър Манолов заяви, че благодарение на корпоративната култура, създадена в „Асарел-Медет“АД от покойния председател на Надзорния съвет проф. д-р Лъчезар Цоцорков, Панагюрище е един от най-младите и най-красивите градове в България. „Имате спортна зала, каквато в големите областни градове нямат. Имате работни места, имате добро заплащане. Ако имаше още хиляда предприятия като „Асарел-Медет“, България щеше да цъфти“, каза Димитър Манолов. Валентин Вълчев, председател на Федерацията на независимите синдикати на миньорите към КНСБ, честити празника на всички миньори и заяви, че работят най-тежката, но и най-достойна професия. „Благодарение на Вас и Вашия труд, България е в челото на европейската добивна индустрия. Вие сте двигателят на прогреса, Вие движите света“, допълни Валентин Вълчев. Празникът започна с благодарствен молебен, който бе отслужен в параклиса „Свети Иван Рилски” от архиерейския наместник протойерей Атанас Манолов. Асарелци и гостите на празника се насладиха на фолклорната магия на Северняшкия танцов ансамбъл от Плевен, и малките танцьори от танцов състав „Тангра” от село Попинци. Хитовете на Орлин Горанов, Дони и Нети, както и модерното звучене на Поли Генова допълниха пъстрата музикална палитра. За доброто настроение на празнуващите се погрижиха известните актьори Петко Петков – Шайбата и Васил Драганов, духовият оркестър „Делчо Радивчев” към Народно читалище „Виделина 1865” – Панагюрище и танцовите състави „Елинор” и „Панагюрско съкровище“ към Центъра за подкрепа на личностното развитие в Панагюрище. Акцент в програмата за Деня на миньора бяха легендарният вокал на „Юрая Хийп“ Джон Лоутън и рок група Б.Т.Р. Присъстващите опитаха курбана, приготвен лично от кулинарния виртуоз Ути Бъчваров в казан от асарелска мед, а за най-малките имаше забавления и атракции. По традиция се изви и дълго празнично хоро, което бе поведено от председателя на Надзорния съвет на „Асарел-Медет” Димитър Цоцорков и фирмения знаменосец Илин Ранчев, който има над 35 години непрекъснат трудов стаж в дружеството.", "date": "2018.08.25", "title": "\"Асарел-Медет\" посрещна фирмения празник с две браншови награди и планирани инвестиции от 100 млн. лева"}
{"url": "https://www.24chasa.bg/novini/article/7023823", "text": "Всеки кораб има история, но потъналият кораб става легенда. Понякога фактите се забравят или размиват във времето и дълбоките морски води, за да се превърнат в митове. Потъналият през 1921 г. параход “Мопанг” този месец напомни за себе си с мазутен разлив в района на Созопол. Случаят  възкреси темата за корабите, нестигнали пристан и загинали край Българското черноморско крайбрежие. Историите на тези плавателни съдове са различни. За някои от тях се знае почти всичко и до останките им е лесно да се стигне. Други крият тайните си в дълбоки, мътни и студени води. Местонахождението им е ясно, но за да бъдат обстойно изследвани или дори снимани, са нужни специална техника, добре обучени хора и твърде много средства. Има и такива, за които се знае достатъчно, но никой още не ги е открил. Британската фрегата Prince, потънала през 1854 г. със заплатите на английските войници в Кримската война, е може би най-търсеното съкровище във водите на Черно море през последните 150 години. Заради мистериозното си изчезване и последвалите безрезултатни дирения в моряшките разкази Prince се превръща в “Черният принц”. И става легенда. През 90-те години на миналия век се появяват обосновани предположения, че митичната фрегата би могла да се намира в български териториални води заради спецификата на черноморските течения. И поради факта, че освен с лири стерлинги товарните трюмове на кораба са били натъпкани и с вълнени шинели. В търсене на “Черният принц” са открити други кораби, като гръцкия “Кристина” например. И без да са пълни със злато, по морското дъно у нас лежат достатъчно обекти, чиято история е дори още по-интересна от тази на “Принц”-а. През 2014 г. Владимир Живков, геолог по професия, водолаз в свободното си време и откривател по призвание, решава да направи карта на потъналите кораби по българското крайбрежие на Черно море. Към нея издава и справочник с кратко описание, снимки и илюстрации на 77 потънали обекта. Предстои ново издание на картата и справочника с още открития във водите на Черно море. Ако някои от загадките на миналото имат отговори, те със сигурност се намират на морското дъно”, убеден е Живков. В надпреварата за търсене на отговори на дъното на Черно море се открояват имената на водолазите Михаил Заимов, Владимир Явашев и Росен Желязков. През 2009 г. тримата учредяват фондация Black Sea Technical Diving (BSTD), правейки няколко забележителни спускания на различна дълбочина в търсене на прочутата подводница “Сталинец-34” (С-34), потънала в българската акватория на Черно море през 1941 г. Въпреки всичките им опити обаче подводницата остава неоткрита и до днес. От нея има само една злокобна следа - два трупа, облечени в хидрокостюми с дихателни апарати, които морето изхвърля през ноември 1941 г. на скалите край Созопол. Самоличността им е установена 30 г. по-късно. Това са Виолет Душин, помощник-командир на подводната лодка, и боцманът Фрол Терехов. Една от версиите за смъртта на С-34 е, че тя е намотала на винта си стоманено въже с мина. Според ст. н.с. д-р инж. Траян Траянов, двамата подводничари са се промушили през торпедните апарати, за да се опитат да освободят гребния винт от заплетеното около него въже. Той допуска и друга възможност – двамата просто да са се опитали да се спасят след разхерметизацията. В легенда се е превърнала и първата българска подводница. “Подводник-18” изчезва сякаш безследно след Първата световна война. За съдбата й от години се водят спорове, базирани на крайно противоречиви информации, слухове и догадки. За това допринася и фактът, че страниците от военноморската ни история по този въпрос липсват, след като през 1944 г. руснаците отнасят голяма част от българските архиви в Москва. “Подводник-18” защитава българското крайбрежие по време на Първата световна война заедно с още четири германски подводници. След войната по силата на Ньойския договор е конфискувана от французите и отведена към Истанбул. Според някои информации именно там е забелязана за последно. По-късни документи пък сочат, че е била нарязана за скрап през 1921 г. във френска военноморска база в Тунис. Но може ли една легенда да умре просто така, като купчина старо желязо? Преди години в“Морски вестник” инж. Антон Беджев – един от пионерите на подводния спорт и създател на първата подводна инженерна група в България, дава друга версия за съдбата на морския съд. През 1919 г. французите вземат “Подводник-18” и торпедоносеца “Летящи” и се отправят по море за Франция. Корабът плава напред, а подводницата след него в килватер. Българският механик на подводницата обаче е замислил саботаж. Той е против отнемането на единствената ни подводна лодка и решава да я унищожи, вместо да я остави в ръцете на френските сили. Дали я е насочил към минни заграждения, за които е знаел от времето на военната си служба? Или е заложил предварително взрив? Това остава неизяснено. Преди 7 г. водолази на Военнморските сили, съвместно с клуба за подводно гмуркане Friends & diving и историци от Военноморския музей във Варна, изследват обект на около 30 метра дълбочина югоизточно от Варна. Оказва се подводница, немско производство, от 1915 г., клас UB-I 8. Точно като тази, която през 1916 г. е вписана в състава на българския флот под името “Подводник-18”. Докато я обследват отвсякъде, водолазите установяват, че корпусът на лодката е пречупен на две, а част от него е заровен в тинята. Влизането навътре в корпуса се оказва невъзможно, но от флота са категорични, че изследванията трябва да продължат. След експедицията от 2011 г. обаче въпросите стават още повече. Ако това е “Подводник-18”, защо е останала в България? И как е настъпила гибелта й? Когато инж. Беджев разказва историята за самоубийствения атентат, той уточнява, че я е научил от началниците си, докато бил курсант във Военноморското училище през 1944–1945 г. Точно в този период всички документи са изнесени към СССР, а разказите на ветерани остават единствените свидетелства. Архивите за “Подводник-18” вероятно са били интересни за руската страна, защото българската лодка обстрелва главно руските ескадри по време на I световна война. Командващият Руския имперски флот адмирал Колчак използва именно срещу българските сили в Черно море първия в света подводен минен заградител. “Краб” е специално конструиран за блокиране на подводниците на противника в собствените им флотски бази. От тези минни заграждения потъват миноносецът “Шумни” и влекачът “Варна”. “Подводник-18” обаче има невероятен късмет през цялата си бойна история. На 6 септември 1916 г. подводницата успява да се промъкне през минните полета в румънското пристанище Кюстенджа и предава по радиото съобщение за разположението на вражеските сили. На връщане се разминава без инцидент и като по чудо с две руски подводни лодки. На 10.09.1916 г., след като атакува с торпедо руски ескадрен миноносец, в отговор е обстрелвана от катерите, които я ескортират. Но шансът отново помага на българските подводничари и те успяват да се измъкнат невредими. До края на годината подводницата попада осем пъти в минни полета, от които излиза без никакви повреди. На 13 декември 1916 г. появяването на “Подводник-1” принуждава руските кораби, обстрелващи българското крайбрежие, да се оттеглят и така започналата бомбардировка над Балчик е прекратена. Командвана от лейтенант Никола Тодоров и мичман I ранг Иван Вариклечков, “Подводник-18” е въоръжена с два 450-милиметрови торпедни апарата с 4 торпеда, 47-милиметрово оръдие и картечница. Подводницата отбранява българското крайбрежие, като атакува вражеските съдове и прикрива десния фланг на освобождаващата Добруджа Трета българска армия. Ясно е, че такава героиня не може просто така да бъде оставена да завърши като купчина старо желязо в някакъв френски док в Северна Африка. Или поне няма как да умре в сърцата на пазителите на българската военноморска слава. “Последните минути от живота на тези хора са били ужасяващи. Минното въже се е намотало на гребния винт на подводницата и е започнало да стърже по корпуса. Долу под водата е много тихо и екипажът вътре е чувал този грозен, режещ звук от триенето на стоманеното въже. Можем само да си представим ужаса в очите на тези момчета, защото всички са знаели какво означава това... че след малко ще умрат. И наистина никой не се е спасил.” Михаил Заимов говори бавно и не просто разказва, а сякаш прожектира филм с много реалистична възстановка за трагичната история на потъналата през 1942 г. край Шабла съветска подводница. В началото на юни 2009 г. той е част от екипа на съвместна българо-руска експедиция, слязла на 60 метра дълбочина до съветската подводница “Ленинец-24”. Вътре в нея капсуловани като в голям оловен ковчег са останките на 57 души и една голяма тайна, неразгадана и до днес. Имало ли е на борда български шпиони, вербувани от Коминтерна за подривна дейност на територията на България? Чие е било минното заграждение, предизвикало смъртта на подводницата? Дали Л-24 не е загубила ориентация и не се е натъкнала на собствените си котвени мини? За да разбулят мистерията и да дадат отговори на въпроси, за които никой от края на Втората световна война до наши дни не знае истината, група от четирима българи и седем руснаци цяла седмица се гмуркаха до лобното място на Л-24. Всеки ден, излизайки на повърхността с нова част от пъзела на историята. Ден преди да завърши експедицията, водолазите направиха нещо, което никой не беше дръзвал да стори до този момент - отвориха вратата към света на мъртвите... “Интересното е, че в един и същи район срещу Шабла, което по време на войната за руските военни е било закодирано като Позиция 50, са намерили гибелта си по един и същи начин две съветски подводници. Първо е дошла “Щука-210”, на която слизахме по-рано. След като не се е завърнала в базата, са пратили Л-24 на същото място, откъдето тя също не се е завърнала. Позиция 50 се е оказала голям проблем за руснаците и те са започнали да се питат какво става на това място\", обяснява Михаил Заимов. Освен него в експедицията участват и другите двама членове на Black Sea Technical Diving (BSTD) - Росен Желязков - рекордьор по дълбочинно спускане в Черно море, и Владимир Явашев - син на актьора Анани Явашев и племенник на световноизвестния художник Кристо. Владимир Живков – авторът на картата с потъналите кораби – също е в групата, която слиза до Л-24 през лятото на 2009 г. Преди това той е спонсорирал две подводни археологически експедиции заедно с каварненския музей, а след това участва в още няколко много интересни мисии под вода. Руската част от групата, спуснала се до “Ленинец-24” е от седем души. “Обикновено слизаме, без значение от дълбочината, почистваме останките и слагаме възпоминателна табела с имената на загиналите и надпис: Помним, гордеем се, скърбим!”, разказа организационният шеф на руските водолази Константин Богданов. Тъй като подобна съвместна експедиция у нас се правеше за първи път, от Москва в Каварна бяха пристигнали десетина журналисти от всички големи телевизии и агенции. Година по-рано Заимов, Желязков и Явашев са слизали до подводницата да огледат. “Тогава имаше силно дънно течение, температурата на водата беше 7 градуса и стояхме долу около 25-30 минути. Установихме, че корпусът е в добро състояние, умерено обрасъл, носът беше чист, на около 4 метра от дъното. Има две палубни оръдия, едното от които е 100-милиметрово”, спомня си Мишо Заимов. По време на българо-руската експедиция Росен Желязков успява да отвори люка на подводницата. За първи път, след като някой от екипажа го е затворил от вътрешната страна през онази фатална зима на 1942 г. “Оказа се, че в този най-горен отсек някъде е имало въздушна възглавница, защото след отварянето на люка започнаха да излизат много мехури. На повърхността се разнесе една тежка миризма, имаше и масло. Вторият вътрешен люк беше отворен, което говори, че може би след детонацията и разхерметизирането някой от екипажа се е опитал да намери въздух към този отсек”, разказва Владо Живков, който след това слиза на дъното, за да снима. Изследването на вътрешността на подводницата и евентуалните останки от екипажа остава задача за бъдещето. Невероятно трудна, малко зловеща и изключително опасна. Възможно ли е да е имало българи на борда на потъналите през 1942 г. край Шабла съветски подводници Л-24 и Щ-210? Става дума за български граждани, живеещи в Съветския съюз, вербувани от Коминтерна и НКВД за подривна дейност на територията на България по време на войната. В едно свое изследване за гибелта на Л-24 капитан II ранг о.р. д-р Атанас Панайотов споменава за такива бойни групи от българи, дебаркирали със съветските подводници Щ-211 и С-32. Известен е и процесът срещу парашутистите и подводничарите, както и групата на Цвятко Радойнов, чиито членове са заловени и по-късно разстреляни през юни 1942 г. в София. Съмнение, че на борда на Л-24 може да е имало такива българи, буди фактът, че екипажът на подводници от този клас е 52-ма души. Списъкът със загиналите обаче наброява 57, сред които се четат имена като Владимир Петров, Григорий Вълков, Михаил Попов, Гаврил Василев... Това обаче е само хипотеза, която още не е намерила никакви доказателства. Неоспорим факт според изследването на капитан Панайотов е, че на борда на Л-24 са загинали 57 души и това е най-голямата загуба в жива сила, претърпявана някога в историята на руското и на съветското подводно плаване в Черно море до края на Втората световна война. Според разсекретени документи на 12 декември 1942 г. вечерта Л-24 е отплавала от Поти към Позиция 50 - между Шабла и нос Калиакра. Тя е трябвало да стои там до 29 декември и на 31 декември да се завърне в базата. Единствената радиограма, изпратена от борда й, е само 30 минути след отплаването, в която командирът на подводницата капитан III ранг Георгий Апостолов иска включването на радиомаяците Поти, Батуми и Сухуми. Вероятно за да определи точно местоположението си, преди да поеме по курса към Калиакра. От Л-24 няма повече никакви вести, връзката с нея е загубена и близо две седмици след като не се завръща в уречения ден, тя е завинаги извадена от списъка на флота. Превръща се в поредната изгубена подводница. Затова и не е ясна точната дата на нейната гибел. На дъното на Черно море, в български териториални води лежат поне пет съветски подводници, като има съмнения и за шеста. “На картата с потъналите кораби в българското крайбрежие ще има да добавяме още много кораби. Както от миналото, така и такива, чието крушение предстои”, казва Владимир Живков. Той съветва всеки, който по работа или случайно се натъкне на неизвестни останки под водата, да сигнализира на Военноморския музей във Варна, защото и най-незначителният на пръв поглед детайл може да е важна част от морската ни история. Преди време Живков създава и некомерсиалнен сайт, на който водолази и изследователи си обменят данни, контакти и информация, за да помогне за опазването на потъналите край българския бряг кораби. “Потъналите кораби са свързани с трагични съдби, с големи надежди или пък открития, със стремеж към печалби, войни, а понякога и благородни мисии. Техните истории са незавършен разказ за страховити бури, фатални грешки, ужаса на моряците... Някои се спасяват от стихията, за да могат по-късно да разказват как последните им молби, отправени към небето, са били чути. Други с телата си допълват списъка на загадките или пък допринасят за тяхното разгадаване. Със сигурност има още много кораби, които остават неизвестни. Части от тях са някъде по брега, а други – дълбоко под водата. Затова и създадохме тази карта, която да отрази част от тайните на морските катастрофи по нашето крайбрежие”, пише Владимир Живков в изданието към картата. Михаил Заимов, Владимир Явашев и Росен Желязков от BSTD продължават да проучват и заснемат останки на потънали кораби като “Мопанг”, “Сефак”, “Кампидолио”... При спускане на 50 метра дълбочина на 2 мили североизточно от Царево идентифицират обект, вероятно турския кораб Yanice, потопен от съветската подводница Щ-215 през 1941 г. На 25 мили североизточно от Созопол на 90 м дълбочина пък локализират ветроход, вероятно от XVIII или XIX век. Тримата участват и в подводна експедиция на 73 метра за проучване на обстоятелствата около потъването на 27 септември 2008 г. на украински кораб “Толстой” на 13 мили източно от нос Емине. Локализират и проучват потъналата на 60 метра дълбочина подводница Щ-210 в района на Шабла и съвместно с ВМС се спускат до потъналата в района на Варна подводница Щ-211. Докато търсят руската подводница С-34 между нос Емине и Маслен нос, засичат с GPS координати на 28 потенциално интересни за археологията обекти, намиращи се на дълбочина между 80 и 130 м, които в бъдеще предстои да бъдат проучени от Центъра по подводна археология в Созопол. “Жак Фресине”, “Лейтенант Пушчин”, “Суифт”, “Пелеш”, “Кристина”... Това са все имена на кораби, недостигнали пристан и останали завинаги на дъното в българските води на Черно море. По документи те се водят отдавна загинали, но останките им продължават да разказват истории, там долу в царството на мълчанието. Реят се в мъжделивата зона между света на живите и този на мъртвите.", "date": "2018.08.25", "title": "Между живите и мъртвите"}
{"url": "https://www.24chasa.bg/novini/article/7024793", "text": "Здравни служители и представители на Червения кръст проверяват кораб на италианската брегова охрана със 150 мигранти на борда, който от дни е в пристанище в Сицилия, предаде Асошиейтед прес, цитирана от БТА. Здравните експерти искат да проверят хигиенните условия на кораба \"Дичоти\", чийто екипаж спасил мигрантите на 16 август. Плавателният съд акостира в пристанището на Катания по-рано тази седмица. Днес линейка докара медицински изделия, които да бъдат качени на кораба. През последните няколко години близо 600 000 кандидати за убежище са били доведени в Италия, след като са били спасени в морето. Вътрешният министър Матео Салвини настоява мигрантите от кораба да не бъдат допускани в страната, докато други държави от Европейския съюз не се съгласят да ги вземат. Голяма част от мигрантите на борда на \"Дичоти\" са мъже от Еритрея. На непълнолетните и болните пътници през последните дни беше разрешено да слязат от кораба. Според италиански медии здравните власти в Катания са наредили незабавно да бъдат свалени от кораба 16 мигранти. Агенция АНСА съобщава, че двама души от общо 11 жени и петима мъже може да са болни от туберкулоза, посочва ДПА.", "date": "2018.08.25", "title": "Здравни експерти проверяват блокирания кораб с мигранти \"Дичоти\""}
{"url": "https://www.24chasa.bg/novini/article/7024809", "text": "Върховният представител на ЕС за външната политика и сигурността Федерика Могерини ще се срещне в Брюксел на 7 септември със сръбския президент Александър Вучич и с косовския му колега Хашим Тачи в рамките на диалога за нормализиране на отношенията между Белград и Прищина, в който ЕС посредничи, съобщава МИА, цитирана от БТА. В интернет страницата на Могерини се съобщава, че върховният представител на ЕС ще продължи преговорите с двамата президенти за постигане на споразумение за цялостно нормализиране на отношенията, като се има предвид приоритетното значение на диалога, водещ се с посредничеството на ЕС, и европейската перспектива на региона.", "date": "2018.08.25", "title": "Могерини ще се срещне с Вучич и Тачи в Брюксел на 7 септември"}
{"url": "https://www.24chasa.bg/novini/article/7024818", "text": "Епидемията от ебола, засегнала нестабилния регион в източната част на Демократична република Конго, е отнела живота на 67 души, а 11 пациенти са излекувани, съобщи конгоанското министерство на здравеопазването, цитирано от Франс прес. Според санитарните власти \"обявени са 105 случая на хеморагична треска в региона, от които 77 са потвърдени, 28 са предполагаеми\", а смъртните случаи са 67. \"От 77-те потвърдени случая 11 са излекувани\", уточни здравното ведомство в бюлетина си за \"епидемиологичната ситуация\", предава БТА. В четвъртък министърът на здравеопазването Оли Илунга Каленга посети Центъра за лечение на ебола в Мангина, където е епицентърът на епидемията, и присъства на изписването на двама пациенти, излекувани от ебола. \"Тези двама души са част от първите пациенти, лекувани с терапевтичната молекула mAb 114\", подчерта министърът. Освен използването на тази молекула и на целенасочено ваксиниране, още четири други експериментални молекули бяха одобрени от санитарните власти за борба с болестта. Втората епидемия, обявена на 1 август в провинция Северно Киву, премина отвъд границите на контролираната от бунтовниците зона, от което всички се опасяваха, съобщи вчера Световната здравна организация. Един потвърден и един предполагаем случай са регистрирани в град Оиша, северно от Бени. Оиша не се контролира от бунтовниците, но територията около града е в ръцете на угандийски бунтовници от Обединените демократични сили, смятани за отговорни за убийството на стотици цивилни от 2014 година. Територията на Бени в Северно Киву е една от най-нестабилните зони в ДРК, където загиват много хора. През юли бяха регистрирани 33-ма цивилни, починали от насилствена смърт в този район, по данни на барометъра на безопасността в Киву - месечен доклад, изготвян от правозащитната организация \"Хюман райтс уоч\" и групата за изследване на Конго в Нюйоркския университет.", "date": "2018.08.25", "title": "67 починаха от ебола в Конго"}
{"url": "https://www.24chasa.bg/novini/article/7024853", "text": "Избирателите в американския град Хюстън и окръга, към който принадлежи той, отбелязват днес годишнината от урагана Харви с гласуване, на което трябва да решат дали да одобрят издаването на облигации за 2,5 милиарда долара с цел да бъдат финансирани проекти за контрол на наводненията, които може да намалят вредите от бъдещи бури, предаде Асошиейтед прес. Харви отне живота на 68 души и причини щети за около 125 милиарда долара в щата Тексас през август 2017 година. Трийсет и шест от жертвите бяха в ниската част на Хюстън, където поройните дъждове и безнадзорното строителство допринесоха за наводняването на над 150 000 домове и 300 000 автомобила, информира БТА. Референдумът за облигациите би помогнал за финансирането на проекти, които да бъдат избрани от списък с над 230 предложения, включващи откупване на домове, построяване на допълнителни съоръжения за задържане на водите при буря и разширяване на пространствата на блатисти речни разклонения. Според служители парите от облигациите биха помогнали за отделяне на допълнителни пари за намаляване на вредите от наводненията след Харви. Ако референдумът мине, данъците върху имотите на жителите на окръг Харис, който включва Хюстън, ще се увеличат средно с 5 долара на година.", "date": "2018.08.25", "title": "Американският град Хюстън отбелязва годишнина от урагана \"Харви\""}
{"url": "https://www.24chasa.bg/novini/article/7024863", "text": "Министърът на вътрешните работи Валентин Радев е разпоредил проверка във връзка с катастрофата с бащата на президента Румен Радев. Проверката се извършва от екипи на Главна дирекция \"Национална полиция\" и Дирекция \"Инспекторат\" на МВР. В хода й са разпитани служителите, обслужили местопроизшествието, както и пострадалият при инцидента, иззети са записи от видеокамери и друг доказателствен материал. Резултатите от проверката ще бъдат докладвани на прокуратурата.", "date": "2018.08.25", "title": "Министър Радев разпореди проверка за катастрофата с бащата на Румен Радев"}
{"url": "https://www.24chasa.bg/novini/article/7024872", "text": "Президентът на САЩ Доналд Тръмп заяви днес, че се очертава търговско споразумение с Мексико в контекста на продължаващите през уикенда преговори между двете страни във Вашингтон за предоговаряне на Северноамериканското споразумение за свободна търговия (НАФТА), предаде Франс прес, цитирана от БТА. \"Отношенията ни с Мексико укрепват с всеки изминал час. Има много свестни хора в бившето и в сегашното правителство, всички работят добре заедно (...). Възможно е скоро да се появи велико търговско споразумение с Мексико\", посочи Тръмп в Туитър. Засега представители на САЩ и Мексико водят двустранни преговори, а третата страна по споразумението, Канада, трябва да се присъедини към тях, след като се постигне по-голям напредък в диалога. Мексиканските министри - на икономиката Илдефонсо Гуахардо Виляреал и на външните работи Луис Видегарай - от един месец пътуват редовно между Мексико и Вашингтон за срещи с постоянния търговски представител на САЩ Робърт Лайтхайзър. Основната пречка за постигане на споразумение остава мъглявата клауза, за която настояват САЩ, а именно - търговският пакт да се утвърждава наново на всеки пет години, посочи Гуахардо вчера пред журналисти във Вашингтон. Мексико, както и Канада, твърдо се противопоставят на такава клауза. Мексиканският министър заяви в четвъртък, че преговорите със САЩ са напреднали \"много\", но има тристранни проблеми за решаване.", "date": "2018.08.25", "title": "Тръмп: Скоро може да има търговско споразумение с Мексико"}
{"url": "https://www.24chasa.bg/novini/article/7024876", "text": "Не е имало пожар при авиокатастрофата на летището в Балчик снощи, съобщи окръжният прокурор в Добрич Пламен Николов след извършен основен оглед на мястото на инцидента, при който загина 52-годишният пилот. Разследването работи по три версии - синоптична, която по думите на окръжния прокурор е най-малко вероятна, техническа неизправност и човешка грешка. По време на огледа е намерена летателната книжка на пилота, на борда на самолета в наличност е била и цялата документация. Тя е иззета и предстои да бъде анализирана в хода на разследването. То продължава с разпит на свидетели.", "date": "2018.08.25", "title": "Окръжният прокурор в Добрич: Не е имало пожар при авиокатастрофата на летището в Балчик"}
{"url": "https://www.24chasa.bg/novini/article/7024888", "text": "12 души загинаха при катастрофа с автобус в Искърското дефиле.  По първоначална информация автобусът е помел 4 коли по пътя си и е паднал на площадка край пътното платно. На мястото има много екипи на Спешна помощ и пожарната, които се опитват да извадят ранените. Инцидентът е станал близо до Своге.                                                                                                                                                                                                                                                                                                                       ", "date": "2018.08.25", "title": "12 загинаха в автобусна катастрофa в Искърското дефиле (обновена)"}
{"url": "https://www.24chasa.bg/novini/article/7024729", "text": "Висш лидер на терористичната организация Ал Кайда беше убит при боеве в йеменската провинция Мариб, заявиха днес представители на властите в Йемен и племенни водачи, цитирани от Асошиейтед прес и БТА. Те казаха, че Галиб аз Зайди е загинал преди седмица, сражавайки се на страната на йеменските правителствени сили срещу шиитските бунтовници хуси. Ал Кайда на Арабския полуостров, базирана в Йемен, се смята за най-опасния клон на терористичната организация. Но в битката за разгромяване на хусите бойците на Ал Кайда на практика са на една и съща страна с предвожданата от Саудитска Арабия коалиция, която поддържа йеменското правителство. Коалицията води война срещу съюзените с Иран хуси от март 2015 г. и е подкрепяна от САЩ.", "date": "2018.08.25", "title": "Лидер на Ал Кайда е убит в Йемен?"}
{"url": "https://www.24chasa.bg/novini/article/7024675", "text": "Загиналият при приземяване на летището в Балчик пилот е 52-годишният варненски бизнесмен Севдалин Вълнаров. Това  научи \"24 часа\" от източници от авиацията. Любителят пилот е зам.-председател на  Българската асоциация на консултантските фирми по железопътно строителство, изпълнителен директор е на фирма \"Рубиком инженеринг\".  Взел е свидетелство за пилот преди две години и три месеца, изкарал е курса в Авиационния център в Долна Баня. Със съдружник са купили двуместен самолет Cirrus SR22 от Испания.   В Балчик приключи огледа на разбирала се вечерта в петък машина. Самолетът не се е запалил, каза шефът на разследващото звено Христо Христов. За съжаление приборите са разбити и е трудно да се каже с каква скорост се е приземил. Очевидци са заявили пред разследващите, че тя е била висока, но това е субективно усещане, казва Христов. Най-вероятно причина ултралекият самолет да се обърне е грубо кацане, при което е подскочил и се е обърнал, след което е последвало разпадане. Вятърът е бил към 2-3 метра в секунда, страничен и леко пулсиращ, но според разследващите, не той е причина за преобръщането.  Както  \"24 часа\" вече съобщи към 17,45 ч в петък самолетът излита от летище Лесново. Летял е в неконтролирано въздушно пространство на височина 3100 метра, след което преминава през въздушното пространство на летище Варна и в 18,54 часа е предаден за кацане на летище Балчик. Пилотът е потвърдил, че е осъществил контакт с летище Балчик и се е насочил за кацане. Самолетът се е приземил твърдо, при което е подскочил, при такава ситуация е неуправляем, казаха от звеното. След това се преобръща през крило по гръб и както се установи днес, се разпада.   Това е третият инцидент във въздуха за последната седмица. На 22 август край Шумен падна самолет \"Пайпър\" с двама на борда, баща и син. Предния ден пък военен хеликоптер закачи жици при Стамболийски. ", "date": "2018.08.25", "title": "Загиналият в Балчик пилот е Севдалин Вълнаров"}
{"url": "https://www.24chasa.bg/novini/article/7024694", "text": "Правозащитната организация \"Хюман райтс уоч\" заяви днес, че сред 30-те цивилни, отвлечени от групировката \"Ислямска държава\" в Южна Сирия преди месец, има най-малко 16 деца, предаде Асошиейтед прес, цитирана от БТА. Според \"Хюман райтс уоч\" екстремистите използват отвлечените като разменна монета в преговори със сирийското правителство и Русия. Правозащитниците определиха това като \"военно престъпление\". Сирийските правителствени сили продължават настъплението си срещу \"Ислямска държава\" в южната провинция Суейда и райони близо до Дамаск. Местни жители създадоха комитет за водене на преговори, за да постигнат освобождаването на своите роднини. На 25 юли бойци на групировката нападнаха села в Суейда, като извършиха самоубийствени атентати и отвлякоха над 30 души. По-късно те обезглавиха младеж, а жена умря в плен. Според \"Хюман райтс уоч\" две жени са успели да избягат.", "date": "2018.08.25", "title": "Най-малко 16 деца са сред отвлечените\nот \"Ислямска държава\" хора преди месец"}
{"url": "https://www.24chasa.bg/novini/article/7024749", "text": "Алексей Навални, противник номер едно на Кремъл, бе задържан днес пред дома си по неизвестни причини, съобщи в Туитър говорителката на опозиционера Кира Ярмиш, цитирана от Ройтерс и Франс прес. \"Навални бе задържан преди два часа пред дома си. В момента той е в Даниловския полицейски в (в Москва). Не са казали защо са го арестували. Взели са телефона му\", уточни говорителката му в Туитър днес следобед. \"Дали са му да проведе един разговор по телефона и той ми се обади, а след това са му взели телефона\", допълни Ярмиш в интервю за радио \"Ехото на Москва\", уточнявайки, че адвокатите му ще се срещнат с него, цитирана от БТА. Този арест \"вероятно е свързан\" с намерението на Алексей Навални да организира демонстрации на 9 септември срещу силно непопулярната подготвяна реформа на пенсионната система, допълни Ярмиш. Часове преди да бъде задържан, Навални обяви в Туитър, че ще направи \"интересни изявления\" в емисията си, предавана пряко по социалните мрежи и насрочена за 13:00 московско време, когато е и бил задържан. Навални остро разкритикува плановете на правителството да вдигне пенсионната възраст, припомня Франс прес.", "date": "2018.08.25", "title": "Руският опозиционер Навални е арестуван пред дома му (Обновена)"}
{"url": "https://www.24chasa.bg/novini/article/7024586", "text": "Президентът Румен Радев остави засега без коментар информацията за инцидента с колата на неговия баща Георги Радев. След тържествата по случай 141-годишнината от Шипченската епопея, където е държавният глава, той не отговаря на журналистически въпроси. От пресслужбата на президентството обаче заявиха, че нито потвърждават, нито отричат за инцидента. От там обаче са категорични, че не бил упражняван натиск върху МВР от страна на президентсвото. Междувременно изчезна видеото от ютюб, което показваше катастрофата, но по-късно колегата от breaking.bg го възстанови.", "date": "2018.08.25", "title": "От президентството: Не е упражняван натиск върху МВР"}
{"url": "https://www.24chasa.bg/novini/article/7024608", "text": "Жителите на Берлин са посъветвани да държат затворени прозорците и вратите си, тъй като димът от бушуващ на 50 километра от германската столица пожар се е насочил към града, предаде ДПА. Противопожарната служба отправи предупреждението, тъй като тази сутрин са получени множество оплаквания от миризмата на пожара. Не се очаква ситуацията да се подобри пред следващите няколко дни, каза говорител на службата. Пожарникарите в провинция Бранденбург прогнозират, че ще трябват няколко дни, за да се спре огромният пожар, предава БТА. Говорителка на германското летище каза, че пушекът не се отразява на въздушния трафик, като всички полети се изпълняват по разписание. Германските власти съобщиха днес, че има напредък в борбата с огъня, но район около две евакуирани села продължава да буди притеснение, допълва Асошиейтед прес. Пожарът, започнал в четвъртък, обхвана 350 хектара от рядко населената гориста местност Тройбенбрицен и бързо се разпространи в сухите борови гори. Високопоставеният представител на местните власти Кристиан Щайн каза днес, че има напредък в овладяването на огъня през нощта, като пожарът е потушен на големи територии. Той обаче допълни, че около селата Тифенбрунен и Клаусдорф огънят все още бушува. Огънят е в район, където в земята са останали много муниции от Втората световна война - фактор, който прави работата на пожарникарите значително по-трудна, тъй като е опасно да се движат на терен. Затова се използват хеликоптери и водни оръдия. Местните власти казаха, че вече е имало много експлозии.", "date": "2018.08.25", "title": "Жителите на Берлин да не отварят прозорците, димът от пожара се приближава"}
{"url": "https://www.24chasa.bg/novini/article/7024403", "text": "В Китай бяха открити два нови динозавъра, които е възможно да хвърлят светлина върху еволюцията, предава  . Гъвкавите пръсти помагали на приматите да ловуват и събират храна и дори да измислят и използват инструменти, което е ключова стъпка, която постепенно диференцирала хората от маймуните. Но при месоядните Тероподи, като жестокия тиранозавър, тенденцията за намаляване на ноктите била различна. Двата нови динозавъра – банукус (Bannykus) и сиюнукус (Xiyunykus), са от семейство алварезаврови. Те бяха открити в северната част на Китай, първият във Вътрешна Монголия, а вторият в Синдзян-уйгуркския автономен район, според статия публикувана в петък в американското списание „Current Biology“. Алварезаврите са сред най-странната група от подразреда Теропиди, тъй като много от тях имат изключително къси и здрави предни крайници с единствен функционален нокът, казва Сю Син, водещ автор на статията и изследовател в Института по палеонтология и палеоантропология на гръбначните животни. В изследването на тази група динозаври обаче има около 90-милиона годишна празнина в данните за техни вкаменелости, особено за периода на ранната Креда. Липсващата връзка затруднява проучванията как и защо тези динозаври са развили само един мощен и полезен пръст, като са обезсилили останалите. Двата новооткрити динозавъра са от средата на 90-милиона годишната празнина между най-ранните и най-скоро известните алварезаври, твърдят учените. Откриването им е важно, защото показва преходните стъпки в процеса на адаптация към новия начин на хранене, добавят те. Динозаврите са открити от съвместна експедиция учени от китайски американски институти.", "date": "2018.08.25", "title": "Новооткрити динозаври в Китай ще хвърлят светлина върху еволюцията"}
{"url": "https://www.24chasa.bg/novini/article/7024613", "text": "Американската сонда ОСИРИС-РЕКС, която бе изстреляна през септември 2016 г., е направила първите снимки на малкия астероид Бену, от който тя ще трябва да вземе мостри, за да ги донесе на земята, предаде Франс прес. НАСА обяви новината вчера вечерта и показа първите пет фотоса, щракнати от сондата. На тях се вижда бяла точка на фона на звездното небе, предава БТА.  Мисията на сондата е на стойност 800 милиона долара. Астероидът Бену е с диаметър 500 метра. Мостри от него би трябвало да бъдат доставени на земята през 2023 г. Целта е сондата да успее да вземе възможно най-много мостри от астероид, повече отколкото са били взимани досега. Сондата се намира все още на 2,2 милиона километра от обекта на изследване и ще се доближи до него в идните месеци. През декември тя ще се спусне на 7 километра от повърхността на астероида, а после на 31 декември тя ще влезе в орбита на около 1,5 или 2 километра височина и с намалена скорост от 18 километра в час. Самото взимане на мостри от Бену ще стане едва през 2020 г. след период на изследвания и измервания, които ще извърши сондата. Специалистите все още не знаят точната маса на Бену и неговото гравитационно поле. А това са параметри, които влияят върху мястото и начина, по който сондата трябва да се доближи до повърхността. Специалистите трябва също така да са сигурни, че няма да има облак прах или малък естествен сателит край Бену, който да повреди сондата. Все още не се знае от какво е съставена повърхността на Бену, която е много тъмна. Сондата ще вземе между 60 грама и 2 килограма материал от нея. За целта тя няма да каца, а ще протегне роботизирана ръка с дължина около 3 метра и за само 5 секунди ще събере каквото може. Мострите след това ще бъдат съхранени в сондата през обратното пътуване, предвидено да завърши през 2023 г. Сонди вече са носили мостри от слънчеви ветрове (Генезис през 2004 г.), от комета (Стардъст през 2006 г.), от астероид (Хаябуса през 2010 г.) Сега японската космическа агенция има сонда - Хаябуса 2, която е близо до астероида Рюгу, от който тя ще вземе проби, които ще достави на земята през 2020 г. Освен това на земята има и 382 килограма лунни камъни, донесени от астронавтите от мисиите Аполо от 1969 г. до 1972 г. Мострите от астероиди, съставени от базови елементи за планети, могат да дадат информация за началото на Слънчевата система. Освен това наличието на вода и определени минерали в тях могат един ден да послужат за запаси на бъдещите космически пътешественици.", "date": "2018.08.25", "title": "Американска сонда направи първите снимки на астероида Бену (Видео)"}
{"url": "https://www.24chasa.bg/novini/article/7023853", "text": "“Прави се от провансалските сортове “Гренаш” и “Рол”, които идват от над 90-годишни лозя. Гроздето се бере ръчно, сокът се изцежда без натиск или преса, отлежава в дъбови бъчви” , обяснява Веселин Балевски, управител на Б.Н.К.. Благодарение на компанията му иконата Garrus и други висококачествени вина стигат до добрите български заведения. Фирмата успява да продаде около 350 бутилки Garrus годишно. Това означава, че има 100-150 души у нас, които оценяват това вино. Фирма Б.Н.К. е основана през 1991 г. Година по-късно след конкурс получава лиценз за безмитна валутна търговия на ГКПП Калотина. Основният предмет тогава са внос и продажба на дребно и едро на стоки. Няколко години по-късно Балевски открива свой доверен партньор в лицето на Fibank. Установените трайни взаимоотношения продължават и до днес, като банката го подкрепя през целия път на развитие на компанията му. “Фирмата ми Б.Н.К., както и аз лично, сме клиент на Fibank от 24 години. През всичките тези години бизнесът ми беше свързан с тази отлична банка. Оперативност, точност, коректност, експедитивност, лично отношение и персонално обслужване - това са думите, с които мога да определя Fibank”, казва Балевски. След едногодишно тестване от “Филип Морис” кой да бъде ексклузивен и официален вносител на продуктите на най-голямата тютюнева компания в света Б.Н.К. получава възможността да ги представлява в България до 2008 г. После работят и с повечето големи производители в света на цигари и високоалкохолни напитки. Когато през 2008 г. у нас забраняват безмитната търговия, фирмата се преориентира към две нови направления. Вече са купили 35 декара земя в района на летище София, където изграждат складове, офиси, търговски обекти. Днес отдават около 30 хил. кв. м под наем. Другият бизнес е внос на висококачествените вина от най-добрите френски и италиански винарски изби. Във фирмата работят 18 души, а текучество в последните над 20 години няма. Логично, управителят е ценител на добрите вина. Смята, че виното е религия и изисква да му отделиш необходимото внимание и познания, за да го усетиш. “За 27-годишната история на фирмата нямаме нито един ден просрочени задължения към български фирми и физически лица, държавни и общински органи, както и чуждестранни контрагенти”, казва Балевски. В агенция КОФАС, която дава най-високия кредитен рейтинг на Б.Н.К., този факт лесно може да се провери. Разбира се, всичко това едва ли би било възможно, ако не беше подкрепата, която Балевски е открил в лицето на Fibank. Да знаеш, че можеш да разчиташ винаги на съдействието на една от водещите банки в страната, е от особена важност, когато работиш с контрагенти от различни държави. А Балевски има контрагенти в различни държави: “Правим срещи, разговаряме с партньори, но най-важна е коректността - когато нашите партньори се уверят, че ние правилно позиционираме продуктите на българския пазар, поддържаме високо техния имидж, плащанията винаги са навреме, ние се превръщаме в предпочитан партньор”. “Когато работим с 5 сериозни винарски изби, с шестата е по-лесно ”, убедил се е бизнесменът. В портфолиото им влизат най-известните розета в света. Такова например е виното Whispering Angel на Chateau D'Esclans, на което са ексклузивен вносител за България. То, както и останалите продукти са предвидени за най-добрите ресторанти и заведения. Обърнахме се към Fibank в края на 1994 г., нуждаехме се от кредит във важен етап от развитието на фирмата. Бях впечатлен от професионализма, разумните и навременни действия, от отношението. Познавам добре собствениците, оперативния състав, мениджърите на почти всички нива. Днес ние използваме онлайн платформата на банката и въпреки това нашата прокуристка Екатерина Евтимова предпочита личния контакт и всеки ден посещава локалния офис на банката, който се намира в същата сграда, както и нашия офис. Въпрос на отношение. Работи се много бързо, коректно, ако има проблем, той се решава в рамките на деня, дори в рамките на час. \"Минахме през доста трудни години. Днес бизнес климатът е по-спокоен. Има сигурност и политическа стабилност. А това е важно за бизнеса ни и за привличането на инвестиции\", спомня си Балевски. Според него за да си успешен, трябват много работа, разумен риск, добра комуникация с хората и структура, която да се надгражда.  \"Основна ценност за мен е коректността – със служители, партньори, конкуренти и т.н.\", добавя той.  Вече шеста година работят с производителя, а всяка година имат между 20 и 30% ръст на продажбите. Той според собственика се дължи на коректността, която довела до гъвкавост в отношенията като възможността за отсрочени плащания, без обезпечения. “Това е добър атестат, показва, че ни имат доверие. Това е особено показателно за компания от Франция, показва, че са доволни от продажбите в България. Основният им пазар е Америка, после Далечния Изток, Русия и Европа”, обяснява той. Представители на “Б.Н.К.” присъстват на рождения ден на шатото, а през октомври очакват да се срещнат отново на изложението в Кан. Сред задълженията на българската фирма е да представя периодични отчет и анализ какво са извършиил през годината, къде и как вървят продажбите и промотирането. Всички фирми, от които доставят, в началото предпочитали предварително плащане. Когато се убеждават в надежността на българската фирма, дават възможността за отсрочено плащане. “Франция и Италия нямат много голямо доверие по принцип на български фирми, тъй като са били некоректни тези преди нас. Така или иначе ние подобряваме това мнение за България и българските търговци”, горд е Балевски. В портфолиото от три години присъства и едно от най-добрите шампански в света - на избата Billecart-Salmon, основана през 1818 г. Това е официалното шампанско например в частния клуб Sofia The Residence. “Който е познавач, го предпочита”, казва Балевски. Фирмата му работи и с един от най-добрите производители на совиньони в света - Pascal Jolivet. Собственикът на Albert Bichot, който е седмо поколение винар във фамилната изба, наскоро идвал в България и приятно се изненадал от страната ни. Впечатлило го гостоприемството, условията и налагането на техните продукти. Гамата им е изключително голяма, в нея влизат най-добрите шардонета и пино ноар. Имат вина и за офтрейд пазара, от по-ниския клас, който може да се купи от търговски обект, да се пие на чаша. Отскоро “Б.Н.К.” работи със сицилианската изба Firriato, която е сред най-големите в Сицилия и предлага много добър баланс между качество и цена. А Оот Южните Склонове на Алпите пък идва най-доброто просеко на Andreola. Два пъти за две години Киара Солдати, собственичката на италианското вино La Scolca, идва в България. “Имат фантастични лозя, ходихме да разгледаме и опитаме виното. То не е евтино и е предназначено за познавачи” “Конкуренцията е много голяма, когато си ексклузивен вносител, производителят иска от теб обем. За да го постигнеш, трябват редица неща”, казва Балевски. И обяснява, че се започва с обучението на сервитьори, доставка на специални чаши, тирбушони и всичко, което се изисква при консумацията на висококачествено вино. Редовно организират събития за тестване на вина, на които канят партньорите си. \"За да си успешен, трябват много работа, разумен риск, добра комуникация с хората и структура, която да се надгражда. Основна ценност за мен е коректността – със служители, партньори, конкуренти и т.н\", казва бизнесменът.", "date": "2018.08.25", "title": "Веселин Балевски: От 24 години съм клиент на Fibank"}
{"url": "https://www.24chasa.bg/novini/article/7024622", "text": "Папа Франциск пристигна в Ирландия, предадоха световните агенции. Това е първа визита на папа в тази страна за почти четири десетилетия, отбелязва Асошиейтед прес. Самолетът с папата и антуража му кацна на международното летище в Дъблин след двучасов полет от Рим, предаде АП. Очаква се стотици хиляди хора да приветстват папата, но и да има също така и демонстрации и бдения на оцелели от сексуалните посегателства, извършени от представители на католическата църква в страната, предава БТА.  На летището папата бе посрещнат от министърът на външните работи на Ирландия Саймън Ковини, допълва Франс прес. Това е 24-ото пътуване на Франциск зад граница. Визита му в Ирландия ще продължи 36 часа. Тя се организира в момент, в който църквата е разтърсена от няколко скандала, свързани с последните разкрития за сексуални посегателства в САЩ и със серията от оставки на висши духовници в Чили, Австралия и САЩ, заподозрени в омерта относно сексуалните посегателства. По-късно днес папата ще ръководи Фестивала на семействата на стадиона Кроук парк в Дъблин, на който се очаква да присъстват 80 000 души. Утре ще отслужи меса, с която ще се сложи край на Фестивала на семействата в парка Финикс в Дъблин и се очаква на литургията да дойдат половин милион богомолци. Предвидено е и папата да произнесе шест речи на различни места и да се срещне с жертви на сексуалните посегателства, извършени от духовници. Днес на среща на папата с премиера се очаква да бъде именно спомената темата за сексуалните посегателства в ирландската църква. В интернет вече се появиха призиви на хиляди ирландци за бойкот на литургията утре. Бойкотът ще се изразява в резервиране на стотици билети за месата, които няма да бъдат използвани. В Дъблин пък ще има протестен поход. В град Туъм ще има бдение в памет на 796-те бебета починали от 1925 г. до 1961 г. в бивше католическо монашеско убежище и погребани в общ гроб. Бебета са били на самотни майки, подслонени в убежището от монахините. Повечето от децата са починали от недохранване и от инфекциозни болести, като туберкулоза, което повдигна въпроси какви са били грижите за тях от страна на монахините. Визитата на папата в Ирландия идва в момент, в който страната е доста променена. Премиерът Лио Варадкар е хомосексуалист, съотношението на католиците сред пет милионното население спадна от 90 процента на под 80 процента, през май абортите бяха либерализирани, а през 2015 г. бяха легализирани хомосексуалните бракове.", "date": "2018.08.25", "title": "Папа Франциск пристигна в Ирландия"}
{"url": "https://www.24chasa.bg/novini/article/7024640", "text": "Икона на св Йоан предтеча получи като подарък премиерът Бойко Борисов при визитата си в Кърджали. Тя започна с посещение на средновековния манастирски комплекс \"Св. Йоан Предтеча\" в квартал \"Веселчани\". Премиерът беше посрещнат от председателя на Народното събрание и депутат от Кърджали Цвета Караянчева. Тук бяха също областният управител Никола Чанев и кметът на общината Хасан Азис.  Иконата Борисов получи от свещеника Николай Величков. \"Нека св. Йоан предтеча да Ви закриля\", пожела отец Николай на премиера. \"Нека да закриля целия български народ\", отговори му Борисов. Историята на храма представи археологът проф. Николай Овчаров, който беше ръководител на разкопките на средновековния манастирски комплекс в началото на 90-те години. В момента край възстановения храм се изгражда манастирски комплекс с помощта на държавата. ", "date": "2018.08.25", "title": "Икона на свети Йоан предтеча дариха на премиера Борисов в Кърджали (Снимки)"}
{"url": "https://www.24chasa.bg/novini/article/7024634", "text": "„Шипка е свято място за всеки българин. Шипка е вечен символ на стремеж за свобода и готовност да умреш за нея“. Това каза председателят на НС на БСП Корнелия Нинова, която е на Шипка по повод честванията на 141-та годишнина от Шипченската епопея, съобщиха от пресцентъра на БСП. Нинова добави, че днес, 141 години след Руско-турската освободителна война, България се прекланя пред своите герои и руските воини, жертвали себе си за нашето освобождение от турско робство. „Покланям се пред подвига им с вяра, че винаги ще бъдем горд народ, готов да брани свободата и независимостта си“, каза още лидерът на левицата.", "date": "2018.08.25", "title": "Корнелия Нинова: Шипка е вечен символ на стремеж за свобода (Снимки)"}
{"url": "https://www.24chasa.bg/novini/article/7024650", "text": "Германският канцлер Ангела Меркел призова днес за по-силни икономически връзки с Азербайджан, особено в енергийния сектор, на среща с президента Илхам Алиев в Баку, предаде ДПА. Меркел даде ясно да се разбере, че Германия и ЕС имат интерес да разширят енергийните си пазари, за да станат по-слабо зависими от руския внос на газ и точно тук е мястото на Азербайджан с тръбопровод през Турция към страните от южната част на Европа, предава БТА. Алиев прояви интерес съм разширяване на тръбопровода към Европа, макар че бе въздържан по въпроса дали Туркменистан може да пренася газ за Европа през Азербайджан. Лидерите обсъдиха също така ситуацията с човешките права в страната, като Алиев посочи, че иска разговорите да продължат. Меркел увери, че Германия ще продължи да настоява за политическо решение по продължаващия конфликт между Азербайджан и съседна Армения за планинския район Нагорни Карабах. Районът принадлежи на Азербайджан, но се контролира от проарменски сили. Меркел трябва да се върне в Берлин довечера. Азербайджан е последната страна в тридневната й обиколка в региона, започнала в четвъртък в Грузия и продължила в петък с Армения. ", "date": "2018.08.25", "title": "Меркел призова за по-силни икономически връзки с Азербайджан"}
{"url": "https://www.24chasa.bg/novini/article/7024658", "text": "Вирусът на африканската чума по свинете беше потвърден днес в най-голямата свинеферма в Румъния и втора по големина в Европа, в която има близо 140 000 животни, съобщава информационният сайт Зиаре. Свинефермата се намира в село Гропени в югоизточния окръг Браила. Резултатите са потвърдени от Националната референта лаборатория в Букурещ, след като първоначално вирусът беше установен от ветеринарна лаборатория в Браила. Предстои всичките свине във фермата да бъдат евтаназирани, като операцията ще започне в понеделник, предава БТА. Потвърждението на свинската чума в Гропени идва скоро след като вирусът беше потвърден в друг свинекомплекс в окръг Браила, където имаше 35 000 животни. Властите смятат, че вирусът е проникнал в големите ферми в окръга чрез заразена вода от изхвърлени в река Дунав мъртви прасета. \"Мисля, че заразяването на тези ферми е причинено от водата, и двете ферми се снабдяват с вода от Дунав. Дори в четвъртък един труп на прасе изплува в района между Браила и Галац. Има безотговорни граждани, заради хвърлените в Дунав трупове се случва това във фермите в окръг Браила\", казва директорът на Санитарно-ветеринарната дирекция в Браила Джику Драган. Заради проникването на свинската чума в големите ферми в Браила икономическите загуби са огромни, стотици хора са останали без работа, а фирми, които са имали договори със свиневъдите, фалират, коментира Зиаре. До момента в окръг Браила са потвърдени 34 огнища на африканска чума по свинете в лични стопанства и свинеферми, а над 30 000 животни вече са евтаназирани от ветеринарите.", "date": "2018.08.25", "title": "Африканска чума вилнее в най-голямата свинеферма в Румъния и втора в Европа"}
{"url": "https://www.24chasa.bg/novini/article/7024660", "text": "Вече 141 години българите гледаме към този връх с преклонение. Но никой не ще го рече по-добре от Вазов - \"див чутовен връх\", където български и руски храбреци оставиха костите си, за да възкръсне България. Това каза в словото си днес на връх Шипка президентът Румен Радев, който участва в националните тържества по повод отбелязването на 141-годишнината от Шипченската епопея, предаде БТА. По думите на държавния глава и днес хиляди сънародници са тук, на този връх, за да си припомним как от кървавия мъх е разцъфтял най-светлият национален идеал. Според президента през последните десетилетия е било сторено немалко, за да се изтрие и пренапише тази история в услуга на политическите шарлатани от ново време. Но както преди няколко месеца - сред мартенския сняг, тук отново сте хиляди, посочи президентът, и както Вазов казва, с вашето присъствие на този легендарен връх, вие строшавате \"на клеветата зъбът\". Хиляди се събраха днес на връх Шипка, за да отбележат годишнината от героичната Шипченска епопея. Сред официалните гости, наред с президента, бяха заместник-председателят на Народното събрание Емил Христов, заместник-министърът на отбраната Атанас Запрянов, политици, народни представители, кметове, общественици. Президентът и върховен главнокомандващ на въоръжените сили прие почетния строй на Националната гвардейска част и положи венец пред Паметника на свободата. По-рано днес Радев се включи в туристическия поход към връх Шипка с едночасов преход рамо до рамо с посетителите на тържествата. На Паметника на свободата архиерейският наместник на Габровската епархия протойерей Руслан Личев, в съслужие с габровски свещеници, отслужи заупокойна панихида в памет на героите, загинали за свободата на България. В 20,45 часа държавният глава ще приеме почетния строй на Националната гвардейска част на площад \"Възраждане\" в Габрово и ще произнесе слово в прослава на героите, загинали за свободата на Отечеството.", "date": "2018.08.25", "title": "Румен Радев на Шипка: С вашето присъствие днес вие строшавате \"на клеветата зъбът\""}
{"url": "https://www.24chasa.bg/novini/article/7024655", "text": "Решимостта на турския народ е основната гаранция за успех при нападенията срещу икономиката на Турция. Това заяви днес турският президент Реджеп Тайип Ердоган, цитиран от световните агенции. Турция противостои на заплахите за икономиката с помощта на привързаността на турския народ към неговата независимост, родината и бъдещето. Най-важната гаранция за нашия успех по време на атаки срещу нашата икономика се явява твърдостта и решимостта на нашия народ, посочи Ердоган, цитиран от БТА.  Случаят с американски пастор, съден в Турция по обвинения в тероризъм и шпионаж, стои в основата на дипломатическа криза между Анкара и Вашингтон, която доведе до силен спад на турската лира.", "date": "2018.08.25", "title": "Ердоган: Срещу атаката на турската икономика застава твърдостта на народа"}
{"url": "https://www.24chasa.bg/novini/article/7024663", "text": "Пътнически автобус избухна в пламъци над Слънчев бряг в прохода за Обзор и затапи движението за дълго време. Инцидентът стана в 13,10 ч. малко след Ханска шатра преди острите завои. Пострадали няма, тъй като шофьорът реагирал навреме и още при първия пушек от двигателя отбил возилото встрани. Всички пътници били евакуирани навреме от автобуса, включително успели да спасят и багажа си. Въпреки бързите действия на шофьора обаче пламъците бързо обхванали рейса, който изгорял напълно, съобщиха от полицията. Автобусът е на несебърска фирма и пътувал от Бургас за Варна. Превозвал 30 души, повечето българи, които бяха прехвърлени на друг. Заради пожара и до изтегляне на изгорелия рейс движението през Обзор за Варна бе пренасочено към Дюлинския проход. Участъкът, на който изгоря автобуса, а двулентов път с остри завои.", "date": "2018.08.25", "title": "Горящ автобус затвори прохода Слънчев бряг (Обзор)"}
{"url": "https://www.24chasa.bg/novini/article/7024665", "text": "Китайското външно министерство изрази днес \"сериозно безпокойство\" от коментарите на Вашингтон за Северна Корея, след като президентът на САЩ Доналд Тръмп отмени посещението на държавния секретар Майк Помпейо в КНДР и отчасти обвини Китай за липсата на напредък в преговорите за премахване на ядрените оръжия, предадоха Ройтерс и БТА.  Министерството на външните работи на Китай заяви, че изразило безпокойството си по този повод пред американски служители и че ще продължи да играе положителна роля в усилията за ликвидиране на ядрените оръжия на Корейския полуостров.", "date": "2018.08.25", "title": "Китай отхвърля твърдението на САЩ, че спира напредъка със Северна Корея"}
{"url": "https://www.24chasa.bg/novini/article/7024668", "text": "Румънският министър на правосъдието Тудорел Тоадер съобщи днес във Фейсбук, че ще стартира законовата процедура за оценка на дейността, осъществявана от главния прокурор на Румъния Аугустин Лазар, съобщава Медиафакс. В мотивацията за започване на процедурата министърът споменава таен протокол за сътрудничество между Румънската разузнавателна служба и Главната прокуратура, разкрит в публичното пространство от премиерския съветник Дариус Вълков в четвъртък. Според медийните информации документът е подписан през декември 2016 г. от директора на разузнавателната служба Едуард Хелвиг и от главния прокурор Аугустин Лазар, предава БТА. Вчера лидерът на управляващата Социалдемократическа партия и председател на Камарата на депутатите Ливиу Драгня заяви, че подобен протокол е незаконен и е в нарушение с решение на Конституционен съд от март 2016 г. Той поиска ресорната парламентарна комисия да разследва \"евентуални незаконни действия, извършени от Румънската разузнавателна служба\". Шефът на Румънската разузнавателна служба Едуард Хелвиг заяви на пресконференция снощи, че \"законността на секретния протокол не може да бъде поставяна под съмнение\" Правосъдният министър заяви, че резултатите от оценката на дейността на главния прокурор ще бъдат публикувани в срок от максимум 30 дни. Информационният сайт Зиаре напомня, че след подобна процедура за оценка на дейността министър Тоадер направи предложение за отстраняване от длъжност на главния прокурор на Националната дирекция за борба с корупцията Лаура Кодруца Кьовеши. Въпреки първоначалния отказ на президента Клаус Йоханис да изпълни искането на министъра, в крайна сметка Кьовеши беше отсранена след решение на Конституционния съд.", "date": "2018.08.25", "title": "Румънският министър на правосъдието ще оценява дейността на главния прокурор"}
{"url": "https://www.24chasa.bg/novini/article/7024672", "text": "Стефчо Маринов Тодоров е жертвата на   До сега името му се пазеше в тайна, но   успял да се свърже по телефона с него. „За какво ме безпокоите? Нищо не искам да говоря. Не съм пускал жалба в МВР. Не ми се говори по този въпрос, айде чао, довиждане”, лаконичен бил пострадалият Тодоров. От източници в Харманли обаче Faktor.bg научил, че още минути след катастрофата Стефчо Тодоров е заявил на полицаите, че е недоволен от работата им и ще пусне в МВР възражение по случая. Но на следващия ден изненадващо е заявил, че се отказва да пуска жалба. Пред полицаите потвърдил, че с него е воден разговор, за да действа по този начин. Кой го е \"посъветвал\" да постъпи така, тепърва трябва да се установи. Днес стана ясно от разпространен видео клип в социалната мрежа, че 81-годишният Георги Радев е предизвикал ПТП, което осем дни е прикривано от МВР. От самия клип става ясно, че на местопроизшествието полицаите не са съставили протокол за инцидента, водачите не са били подложени на тестове за алкохол и наркотици, а партийният лидер на БСП в Харманли дори си е позволи да премести в присъствието на униформените ударената инвалидна триколка. Поведението на жертвата Тодоров недвусмислено показва, че явно е предупреден и може би се страхува да даде гласност на катастрофата. Според негови съседи повече от седмица след инцидента ръката му продължава да бъде видимо наранена. От президентството твърдят, че натиск не е оказван. МВР са започнали проверка, но се съмняват, че някакъв младши полицай се опитал да замете следите. Хора от системата обаче са категорични, че без знанието на шефа на РПУ-Харманли прикриването няма как да се случи. Любопитен факт е, че и шефът на областната дирекция в Хасково едва преди часове е научил за инцидента. Прикриването на случая явно налага да се намеси и държавното обвинение, което да установи истината за катастрофата, но и дали е оказван натиск на пострадалия да мълчи.", "date": "2018.08.25", "title": "Блъснатият от бащата на Румен Радев: Не ме безпокойте, не ми се говори по този въпрос"}
{"url": "https://www.24chasa.bg/novini/article/7024320", "text": "Окръжната прокуратура в Добрич е поела ръководството на досъдебното производство във връзка с   Това съобщи окръжният прокурор в Добрич Пламен Николов. Изясняването на случая, по думите му, е започнало незабавно след произшествието. Той добави, че действията по разследването ще се извършват от следовател от Националната следствена служба. Магистратите ще работят съвместно със специалисти от Звеното за разследване на авиационни произшествия към министерството на транспорта, предаде БТА.  Днес ще бъде извършен основен оглед на мястото на инцидента. Ще бъдат назначени съдебно-медицинска и технически експертизи, добави окръжният прокурор. Двуместният самолет, по информация на министерството на транспорта, се е разбил снощи на летището в Балчик. При кацането машината се е ударила силно в пистата, преобръща се и се запалва. Пилотът е загинал на място. Загиналият е на 52 години, от Варна, казаха от областната дирекция на полицията в Добрич.", "date": "2018.08.25", "title": "В Добрич ще разследват инцидента с разбилия се самолет в Балчик снощи"}
{"url": "https://www.24chasa.bg/novini/article/7024290", "text": "И през тази година неиздаването на касова бележка, освен с обичайната глоба, се санкционира незабавно и със запечатване на търговския обект. Основната цел на  проверяващите от НАП е да насърчат доброволното спазване на данъчните изисквания. В старопрестолния град през месеци юли и август е запечатан 1 обект, предлагащ хотелски стаи за гостисъобщиха от териториалната дирекция във Велико Търново. Мярката е наложена за неспазване на Наредбата за регистриране и отчитане на приходите от продажби - неиздаване на касови бележки и разминаване между касовите наличности и дневните отчети от извършени продажби. На територията на област В. Търново обектите, неиздали касов бон на проверяващите и запечатани за срок от 30 дни, са общо 6 - кафене, заведение за закуски и магазин за дрехи втора употреба. Освен хотела в старопрестолния град, в близост са запечатани басейн и магазин за промишлени стоки. Ръст на оборотите се отчита в обектите по цялото Черноморие за юни 2018 г. в сравнение със същия период на миналата година. Оборотите на всички обекти по морето през юни 2018 г. са 1,127 млрд. лв. Например, в Приморско през юни тази година е отчетен 75% ръст, в сравнение с юни 2017 г., а в Кранево – 57 на сто. Повишаване на регистрираните обороти има и в Обзор – 21%, Варвара – 41 на сто, Синеморец – 23%. Според приходната администрация, подобряването на фискалната дисциплина се дължи на засиленото присъствие на служителите от звеното за фискален контрол на НАП по българското Черноморие. И тази година стотици данъчни инспектори, съвместно с органите на МВР и Агенция „Митници“, извършват лятна контролна кампания в морските курорти. От началото на кампанията досега са осъществени над 8900 проверки, а запечатаните обекти до момента са 210. Приходната агенция използва също и дистанционната връзка на всеки касов апарат със сървърите й, за да открива рискови търговци с продажби, различни от обичайните. Освен хотели, ресторанти, барове, магазини, паркинги и други търговски обекти, на мониторинг са подложени борси и тържища, снабдяващи хотелите с храни и напитки, припомнят от приходната администрация.", "date": "2018.08.25", "title": "Запечатаха 6 обекта за неиздадени касови бележки във Великотърновско"}
{"url": "https://www.24chasa.bg/novini/article/7024330", "text": "Държавният глава Румен Радев ще участва днес в тържественото отбелязване на 141 години от Шипченската епопея през Руско-турската освободителна война от 1877-1878 г., съобщиха от прессекретариата на държавния глава. Президентът ще се включи в туристическия поход, който в 11.45 часа ще достигне до връх Шипка. В 12.00 часа президентът и върховен главнокомандващ Въоръжените сили Румен Радев ще приеме почетния строй на Националната гвардейска част, след което ще бъде отслужена заупокойна молитва. Държавният глава ще произнесе слово и ще положи венец пред Паметника на свободата. От 13.00 часа ще се състои възстановка на шипченските боеве. В 20.45 часа държавният глава ще приеме почетния строй на Националната гвардейска част на площад \"Възраждане\" в Габрово в чест на 141-та годишнина от Шипченската епопея, след което ще произнесе слово. Тържествена проверка-заря е от 21.05 часа.", "date": "2018.08.25", "title": "Румен Радев ще участва в отбелязването на 141 г. от Шипченската епопея днес"}
{"url": "https://www.24chasa.bg/novini/article/7024316", "text": "Повече от половината фирми у нас искат да отпадне защитата при уволнение за хората с увреждания. Това показва проучване на Българската търговско-промишлена палата, поръчано от  . Допитването до бизнеса е на тема: \"Как повече хора с увреждания да се включат като работещи?\". Проучването е любопитно, особено на фона на предложенията на държавата да се въведат квоти за наемане на хора с трайни увреждания, а когато не се изпълнят, да следват санкции. 19 на сто от фирмите са наели човек с увреждане през последните 3 години, сочат данните. 77 на сто - не са наели такъв човек. Причините - не е имало такъв кандидат, естеството на работа не позволява, и на трето място - заради защитата, която имат срещу уволнение. Повече от половината фирми, участвали в допитването, са поискали именно отпадане на тази защита като стимул за бизнеса да наема повече хора с трайни увреждания. От миналата година Мариана от Бяла Слатина работи в производство на перилни, почистващи и козметични продукти. Преди това е била без работа в продължение на 5 години. Фирмата, в която сега работи Мариана е специализирана за хора с увреждания, т.е. поне 30 на сто от персонала са с увреждания. Шефът й казва, че масово не се спазва законът за обществените поръчки и такива, които трябва да са запазени за предприятия като неготово, се оказват недостъпни. Красимир Кънев, пълномощник на управителя на фирмата, коментира, че няма достатъчно ангажираност за хората и се налага да ги пускат в неплатен отпуск. Работодателят апелира за по-строг контрол и за по-големи данъчни и осигурителни облекчения. 35% от фирмите искат по-голяма подкрепа за адаптиране на работните места, 45 на сто - за допълнително обучение и квалификация, а най-много - 52 на сто - искат да отпадне защитата срещу уволнение. Сега човек с увреждане може да бъде отстранен, ако инспекцията по труда го разреши. Цветан Симеонов, от Българската търговско-промишлена палата, обясни, че \"ако има хора, които не изкарват заплатите си в предприятието, а се ползват със защита при уволнение, това би влошило техните пазарни резултати\". Повечето фирми, участвали в допитването, разчитат на собствени средства, за наемането на хора с увреждания. За последните 3 години едва 17 на сто са използвали програми за субсидирана заетост, по които са наели по 1 човек. Такава е гледната точка на бизнеса. Отговорът на държавата ще видим в новия закон за хората с увреждания, който се очаква да бъде публикуван за обсъждане през идната седмица. От социалното министерството лаконично казват, че в него са записани насърчителни мерки за бизнеса - субсидии, данъчни преференции, икономически стимули и облекчения.", "date": "2018.08.25", "title": "50% от фирмите искат да отпадне защитата при уволнение за хората с увреждания"}
{"url": "https://www.24chasa.bg/novini/article/7024333", "text": "Шофьорът,  , е бил дрогиран. Автомобилът на Спешна помощ е бил частен и по време на инцидента е превозвал пациент. Болният от линейката е прехвърлен в друга. Сигналът за инцидента е подаден вчера около 10:46 часа.  Според свидетели шофьорът на автомобила, който е предизвикал катастрофата, е бил неадекватен. По думите им на място не са му взети проби за алкохол и наркотици. Той е бил с гръдна травма и е бил транспортиран за преглед. Пред полицията шофьорът обяснил, че му е прилошало. В болницата установили, че мъжът е седнал зад волана след употреба на наркотици, предаде  . ", "date": "2018.08.25", "title": "Шофьорът, който блъсна линейка в София вчера, е бил дрогиран"}
{"url": "https://www.24chasa.bg/novini/article/7024332", "text": "Кремълските източници са замлъкнали, оставяйки ЦРУ на тъмно относно плановете на Путин за междинните избори в САЩ, пише \"Ню Йорк таймс\". Според вестника през 2016 г. американските разузнавателни агенции са успели да направят спешни и категорични предупреждения за намеренията на Русия да се намеси в изхода от американските президентски избори, а след това и анализ в детайли на операцията, до голяма степен благодарение на информатори от Кремъл, близки до президента Владимир Путин, които осигурили ключови подробности, предава БТА. Сега обаче, две години по-късно, ключовите кремълски информатори са се спотаили, оставяйки ЦРУ и другите шпионски агенции на тъмно по въпроса какви точно са намеренията на Путин за междинните избори през ноември, твърдят американски служители, цитирани от вестника. Те не разкриват подробности за изгубените източници, но признават намаляването на събраната информация от Москва. Те предполагат, че информаторите не са били разкрити или ликвидирани, а са стигнали до извода, че трябва да се спотаят в интерес на собствената си безопасност, заради по-агресивната контраразузнавателна активност на Москва. Освен това експулсирането от Москва на служители на американското разузнаване силно е ограничило събирането на информация. Възможно е също така, според източниците на вестника, \"осветяването\" вътре в САЩ на информатор на ФБР също да е имало възпиращ ефект върху чуждестранните източници. Стефан Халпър, шпионирал предизборната кампания на Тръмп, е разследван от комисията по разузнаването в Камарата на представителите на САЩ - разследване, насърчено от самия президент. През последните седмици технологични компании засякоха множество опити за политическа намеса от чужбина, но американските разузнавателни агенции не могат да кажат точно какви са намеренията на президента Путин - дали се опитва да манипулира междинните избори, или просто да сее хаос, да подкопава доверието към демократичния процес. За да определят какви са целите на руското ръководство, САЩ използват различни разузнавателни методи - американските агенции продължават да прехващат руските комуникации, а руските информатори все още могат да се срещат с кураторите си от ЦРУ извън Русия, в трети страни. Въпреки това обаче, източниците в Кремъл или близо до него остават жизненоважни. Макар че не разполагат с конкретна информация, американските разузнавателни агенции не вярват, че Путин е променил стратегията си, вместо това те смятат, че просто не разполагат със същия достъп до информация от вътрешния кръг в Кремъл. Събирането на информация сериозно е пострадало, след като Русия изгони много служители от дипломатическите мисии миналата година, твърди пред вестника Джон Сайфър, агент от ЦРУ, служил в Москва през 90-те, а по-късно ръководител на програмата на управлението за Русия. Руснаците изгониха куп наши хора, екипът ни в Москва сега е наистина малък и е подложен на невероятно наблюдение, казва той. Информатори, близки до Путин, са много редки и през последните години САЩ са имали малко такива, понякога са разчитали само на един-двама за най-важната вътрешна информация за намеренията на Путин. Въпреки електронното разузнаване, няма съмнение, че ключовата роля на информаторите се запазва, напомня Сет Джоунс от Центъра за стратегически и международни изследвания. Така беше през Студената война, така е и сега, казва той. Те могат да осигурят неща, например заснети документи, които не могат да бъдат прехванати по електронен път. И ако тези хора замлъкнат заради собствената си защита, това ще направи много трудно за ЦРУ да се сдобие с вътрешна информация за намеренията на Москва.", "date": "2018.08.25", "title": "\"Ню Йорк таймс\": ЦРУ е на тъмно относно плановете на Путин за междинните избори в САЩ"}
{"url": "https://www.24chasa.bg/novini/article/7024343", "text": "Елитът на технологичните и интернет компании се събира в Сан Франциско. Представители на „Фейсбук“, „Туитър“, „Гугъл“, „Майкрософт,“ „Снапчат“ и други ще обсъждат стратегии за справяне с манипулирането на информация на платформите им, предава  .  Целта е да се канализират усилията за справяне с фалшивите новини и профили в навечерието на частичните избори за Конгрес на САЩ през ноември. Три са основните точки в дневния ред - всяка компания ще представи начина си на работа с информация, ще сподели с какви проблеми се сблъсква и ще се обсъди дали срещата да не стане редовна. Събирането е част от усилията на високотехнологичните компании да бъдат активни и да си сътрудничат по-тясно с правителствата, и най-вече по отношение на използването на платформите за постигане на политически цели.", "date": "2018.08.25", "title": "\"Фейсбук\", \"Туитър\", \"Гугъл\" и други ще обсъждат как да се справят с фалшивите новини"}
{"url": "https://www.24chasa.bg/novini/article/7024348", "text": "Проливни дъждове продължават да се изливат над Хавайските острови, въпреки че ураганът Лейн, който преминава в района отслабна до тропическа буря, предадоха световните агенции. Метеоролози предупреждават за свлачища. На места на архипелага вече има сериозни наводнения. Бурята се придвижва много бавно, което означава усложнена метеорологична обстановка през целия уикенд. На места наводненията вече бяха обявени за катастрофални, предава БТА.  Към 0 ч. по Гринуич окото на бурята бе на 190 километра южно от столицата на Хавайските острови Хонолулу. Лейн се премества на север с 4 километра в час. През последните 36 часа количеството на валежите бе близо 60 сантиметра на прочутия плаж Уайкики, което доведе до неговото затваряне. Търговци и хотелиери се опитват да предпазят магазините и хотелите си от наводняване с чували с пясък. Досега най-засегнат е централният хавайски остров, на който се намира и активизиралият се вулкан Килауеа. Там за 24 часа количеството на валежите превиши 75 сантиметра.", "date": "2018.08.25", "title": "Ураганът Лейн отслабна до тропическа буря, \nно дъждовете на Хаваите продължават"}
{"url": "https://www.24chasa.bg/novini/article/7024361", "text": "Еквадорски съд отмени временно изискването на правителството, хилядите венецуелци, искащи да влязат в страната, да имат паспорт, предаде Франс прес, като се позова на съобщение в Туитър на националния омбудсман. По информация на еквадорски медии, съдът е спрял за 45 дни действието на забраната на властите за граждани на Венецуела да влизат в страната без паспорт. Съдебното решение е взето по жалба на правозащитници, според които новите миграционни изисквания нарушават правото на свободно движение. Според съда през следващите 45 дни властите трябва да разработят подробен план за контрол над миграционния поток и тогава ще бъде произнесено окончателното съдебно решение. На 16 август правителството на Еквадор обяви, че занапред ще пуска венецуелци в страната само ако предявят паспорт, макар че преди това за преминаване на границата беше достатъчно гражданите на Венецуела да покажат само национален документ за самоличност. По-рано вчера Еквадор заяви, че отваря хуманитарен коридор, за да улесни транзита на автобуси, превозващи стотици венецуелци, опитващи се да стигнат до Перу, преди да влязат в сила по-строгите правила за влизане в тази страна. Еквадорските власти осигуриха безплатен транспорт за венецуелците, идващи от Колумбия и искащи да стигнат до Перу, бягайки от политическата и икономическа криза в родината си. Общо 35 транзитни автобуса се движат в момента по този хуманитарен коридор и това ще продължи, докато е възможно, заяви пред журналисти министърът на вътрешните работи Мауро Тосканини в Макас, Югоизточен Еквадор. В автобусите, наети от правителството, пътуват венецуелци без паспорт, които вече са влезли в Еквадор, преди да влезе в сила новото изискване, \"така че сме длъжни да ги транспортираме\", обясни министърът. Остава въпросът, когато стигнат до границата, дали Перу ще ги приеме, допълни той. От днес Перу изисква от гражданите на Венецуела пасспорт, за да влязат в страната, докато досега обикновена лична карта беше достатъчна, и така последва примера на Еквадор, който наложи мярката миналата събота. Според миграционните власти в Перу на границата пристигат по 2500 -3000 мигранти на ден. Страната, която има най-висок икономически растеж в района, очаква прилив на около 100 000 венецуелски мигранти през следващите седмици, с което общият им брой в страната ще достигне половин милион.", "date": "2018.08.25", "title": "Еквадор няма да изисква паспорт от венецуелските мигранти"}
{"url": "https://www.24chasa.bg/novini/article/7024366", "text": "Китайските банки възобновиха „антицикличното“ регулиране като част от механизма за ценообразуване на централния паритетен курс на юана спрямо щатския долар. От Китайската система за валутна търговия заявиха в петък, че повечето от банките, които търгуват с валута, са направили корекции по собствена инициатива от началото на август, за да компенсират процикличните настроения на фона на отслабването на юана на валутния пазар. През последните месеци китайският юан започна да губи сила отчасти поради по-силния щатски долар и нестабилния търговски климат в световен мащаб, припомня  . От Китайската система за валутна търговия заявиха, че регулирането ще изиграе активна роля като помогне на юана да остане стабилен на разумно и балансирано ниво, добавяйки други благоприятни условия, сред които стабилна икономика и по-бързо изместване на двигателите на растежа. За да ограничи задвижваните от ирационалните настроения колебания на валутния пазар, китайският валутен регулатор през май 2017 г. въведе антицикличен фактор на регулиране към съществуващия ценови модел за централния паритетен курс на юана спрямо щатския долар. След като пазарът се нормализира с балансирани капиталови потоци, през януари банките отмениха регулирането и неутрализираха антицикличния фактор.", "date": "2018.08.25", "title": "Китайските банки възобновиха „антицикличното\" регулиране заради юана"}
{"url": "https://www.24chasa.bg/novini/article/7024353", "text": "Новият австралийски премиер Скот Морисън каза, че е разговарял с президента на САЩ Доналд Тръмп. Американският лидер го е поздравил за избирането, предаде Ройтерс. Морисън спечели лидерския пост в Либералната партия на Австралия след вътрешнопартиен бунт срещу досегашния премиер Малкълм Търнбул след седмица на политически хаос в Канбера. Той е шестият австралийски премиер за по-малко от 10 години, предава БТА. Ройтерс припомня, че отношенията между Тръмп и Търнбул започнаха зле през февруари 2017 г., когато Тръмп сгълча остро австралийския лидер относно двустранното споразумение за прием на бежанци, преди рязко да приключи телефонния разговор с него. Това излезе наяве от транскрип на разговора. Тръмп нарече \"тъпа\" сделката за бежанците, договорена от Търнбул и бившия американски президент Барак Обама. Преди да разговаря с Морисън сега Тръмп написа в Туитър поздравления към него. Той припомни, че няма по-големи приятели от САЩ и Австралия. Самият Морисън каза, че разговорът му с Тръмп по телефона е бил \"страхотен\" и \"топъл\" и че двамата са потвърдили силата на двустранните отношения. Морисън е поканил Тръмп да посети Австралия.", "date": "2018.08.25", "title": "Тръмп поздрави по телефона новия австралийски премиер Скот Морисън"}
{"url": "https://www.24chasa.bg/novini/article/7024411", "text": "Терористи се готвят за инсценировка \"на използване на химическо оръжие\" от сирийските войски срещу мирното население в Сирия. Това съобщи днес говорителят на руското министерство на отбраната, генерал-майор Игор Конашенков, предаде ТАСС. \"По информация, потвърдена едновременно от няколко независими източника, действащата терористична групировка Хаят Тахрир аш Шам (наричала се до миналата година Джебхат ан Нусра)\" осъществява подготовка за поредна провокация на \"използване на химическо оръжие\" от сирийските правителствени сили срещу мирно население в провинция Идлиб\", каза той. По думите му за инсценировката на \"химическата атака\" в град Джиср аш Шугур в провинция Идлиб на бойците на Хаят Тахрир аш Шам са били доставени осем контейнера хлор, които след предаването им на бойците от групировката Хизб ат Туркестан ал Ислами са били откарани в село Халюз на няколко километра от Джиср аш Шугур, предава БТА.  \"Също така в района на Джис аш Шугур е пристигнала специална група от подготвени бойци, преминала обучение за справяне с отровни вещества под ръководството на специалисти от британската частна военна компания \"Олива\", твърди Конашенков. Той каза, че на въпросните бойци е била възложена задачата да имитират спасяване на пострадали от химическо оръжие, облечени в дрехите на служители на организацията \"Белите каски\". Конашенков каза, че инсценировка, при която ще се твърди, че сирийските сили са използвали химическо оръжие срещу мирно население, ще послужи за повод за ракетни удари на Запада и САЩ по Сирия. Конашенков твърди, че реализацията на този план ставала с активното участие на британските специални служби. \"Осъществяването на тази провокация с активното участие на британските специални служби ще послужи за пореден повод за нанасяне от страна на САЩ, Великобритания и Франция на ракетно-авиационен удар по държавни и икономически обекти в Сирия\", каза Конашенков. Той уточни, че за тази цел в Персийския залив преди няколко дни е дошъл ескадреният миненосец Съливанс на американските военноморски сили с 56 крилати ракети на борда, а във военновъздушната база Ел Уейд в Катар са предислоцирани стратегически бомбардировачи В-1В на военновъздушните сили на САЩ с 24 крилати ракети въздух-земя AGM158 JASSM.", "date": "2018.08.25", "title": "Русия: Терористи се готвят за инсценировка \"на използване на химическо оръжие\" в Сирия"}
{"url": "https://www.24chasa.bg/novini/article/7024426", "text": "Екипи на турската полиция задържаха още двама души в рамките на разследването на  , съобщи турската телевизия НТВ. Шест изстрела бяха произведени в 5 часа сутринта на 20 август от автомобил по посолството на САЩ в Анкара. Никой не пострада при стрелбата, но три куршума поразиха будката на охраната. Още същия ден силите на реда задържаха двамата нападатели Ахмет Челиктен и Осман Гюндаш, както и автомобила, от който е била открита стрелбата и използваното оръжие, припомня БТА.  Турската полиция задържа снощи още двама души, заподозрени че са свързани със стрелбата по посолството. Двамата са били арестувани, след като по време на разпита на Челиктен и Гюндаш станало ясно, че още лица са свързани с нападението по американската дипломатическа мисия. Разследващите нападението заявиха, че не е изключено още лица да бъдат задържани в рамките на разследването.", "date": "2018.08.25", "title": "Задържаха още двама за стрелбата по американското посолство в Анкара"}
{"url": "https://www.24chasa.bg/novini/article/7024456", "text": "Производителят на електромобили Тесла (Tesla) остава на борсата, след като главният изпълнителен директор Илон Мъск обяви снощи, че инвеститорите са го убедили компанията да остане публична, предадоха световните агенции. Късно снощи той написа в официалния блог на компанията, че е взел решението на базата на реакции на инвеститорите, включително институционални, предаде БТА.  В четвъртък Мъск се срещна с борда на директорите на производителя на електромобили и слънчеви панели, за да им каже, че според него компанията трябва да остане публична, уточнява Асошиейтед прес. На 7 август в съобщение в Туитър Мъск писа, че обмисля да изтегли компанията от борсата. Той посочи, че това би избегнало краткосрочния натиск от представянето на финансови отчети на всяко тримесечие. В съобщението се отбелязваше, че е осигурено финансиране за изкупуването на акциите, но по-късно компанията посочи, че подробностите предстои да бъдат уточнени със саудитския държавен инвестиционен фонд. В съобщението тогава се казваше още, че Тесла ще предложи 420 долара за акция, което е с 23 процента над цената при закриването на търговията на 6 август. При изкупуването на всички акции сделката щеше да е на стойност 72 милиарда долара. Мъск притежава 20 процента от Тесла. Инициативата му даваше възможност за избор - тези, които имат пакет акции могат да останат в компанията като инвеститори или да ги продадат при курс от 420 долара, уточнява ТАСС. Туитът на Мъск привлече вниманието на Комисията по ценните книжа и фондовите борси (SEC) на САЩ, която поиска от компанията разяснения. В съобщението си от снощи Мъск посочва, че въпреки решението Тесла до остане публична, според него е имало достатъчно финансиране за изкупуване на акциите на компанията. \"Движейки се напред, ние ще продължим да се съсредоточаваме върху това, което има най-голямо значение:да правим продукти, които хората харесват и които имат значение за споделения бъдещ живот на Земята (...) Вълнувам се невероятно, че продължавам да ръководя Тесла като публична компания. Това е привилегия,\" допълни той, цитиран от ДПА.", "date": "2018.08.25", "title": "\"Тесла\" остава на борсата"}
{"url": "https://www.24chasa.bg/novini/article/7024477", "text": "Африканскатa чума по свинете вече е на броени километри от България. Последното огнище е в района на румънския град Кълъраш, на 15 км от Силистра. От Министерството на земеделието и храните съобщиха, че оградата по границата ще бъде завършена до края на следващата седмица. А ловните сдружения в страната са готови да взимат проби от всяко отстреляно животно, предава  .  Всяка дива свиня, която стане обект на лов или бъде открита в безпомощно състояние, ще се изследва не само за трихинелоза, но и за рисковото екзотично заболяване. В пазарджишкото ловно рибарско сдружение вече разполагат с комплектите за взимане на проби за изследване на африканската чума по дивите свине. Двама души от всяка ловна дружинка са инструктирани как да събират материал за изследване. Заболяването не е опасно за човека, но може да го превърне в приносител на устойчивия вирус. \"Един комплект представлява контейнер, в който трябва да бъде взета тъкан, освен това има спринцовка, с която се взима кръв и тя да бъде предоставена за изследване, има ръкавица във всеки един от комплектите\", казва Спас Спасов от СЛРД \"Сокол 1893\", Пазарджик. За да се ограничи опасността от заразяване и на дивите и на питомните прасета отстреляната норма на повечето сдружения в страната тази година е увеличена. \"В пазарджишкото сдружение трябва да бъдат отстреляни по план 490 диви свине\", допълни Спасов. В България засега няма регистриран случай на африканска чума. Очаква се индивидуалния лов на дива свиня да се активизира в началото на септември. А оградата по границата с Румъния ще трябва да докаже своята ефективност в размножителния период на животните през октомври.", "date": "2018.08.25", "title": "Последното огнище на африканската чума по свинете е на 15 км от Силистра"}
{"url": "https://www.24chasa.bg/novini/article/7024436", "text": "Мерцедес, управляван от бащата на президента Румен Радев - Георги Радев, е ударил инвалид на кръгово кръстовище в Харманли на 17 август, съобщи сайтът  . Според медията инцидентът с бащата на държавния глава е бил запазен в дискретност, а на мястото на произшествието, освен полицията, е бил и Михаил Лисков, бивш кмет на Харманли до 2015 г., сега общински председател на БСП и общински съветник.  Пред \"24 часа\" източници от МВР потвърдиха неофициално информацията, разпространена от breaking.bg. Инцидентът на 17 август е по вина на бащата на президента, който без предимство удря триколката с инвалида. Според записа Георги Радев не излиза от колата. На мястото на катастрофата идват полицаи и неидентифицирани двама цивилни мъже. Всички говорят по телефони без да запишат данни за катастрофата, каквато е обичайната практика на пътна полиция. Идва линейката, слагат на носилка пострадалия инвалид и го откарват към най-близката болница. Георги Радев очевидно е поканен да излезе от мерцедеса, след което има кратък разговор между него и полицията. Те по-късно му помагат да си тръгне с колата, причинила катастрофата.  От президентството първо отказаха коментар. \"Това са спекулации, не е оказван и натиск върху органите на реда от страна на президентската институция\", коментира по-късно Кирил Атанасов, изпълняващ длъжността секретар за връзки с медиите на държавния глава. Това бяха пестеливите думи, казани от президентството, без да се отрича инцидентът. ", "date": "2018.08.25", "title": "МВР неофициално: Бащата на президента Радев е ударил в катастрофа инвалид (Видео)"}
{"url": "https://www.24chasa.bg/novini/article/7013976", "text": "Кой не мечтае за талия без излишни мазнини и стегнат корем с плочки? Дейвид Зинченко, бивш главен редактор на няколко американски лайфстайл списания, е автор на известната диета “Абс” (Abs Diet) или Диета за плосък корем. Тя се основава на 12 енергийни храни (powerfoods), предназначени да покрият всички нужди на организма от витамини, минерали и фибри, и същевременно да изгради чиста мускулна маса и да помогне на тялото да изгори мазнините. Храненето 6 пъти на ден дава много енергия и контролира необуздания глад, казва Зинченко. Той е против броенето на калории, защото смята, че прекалено строгите хранителни режими често карат хората да се откажат. Набляга на протеина при всяко хранене, който засища за по-дълго, отколкото въглехидратите, и трупа мускули, а не сланина. Но трябва и много гимнастика. Какво представлява Диетата за плосък корем е 6-седмичен хранителен план. Ядеш 6 пъти на ден по специална програма. Редуват се основни хранения и междинни закуски два часа преди обяд, два часа преди вечеря и два часа след нея. Всяко блюдо трябва да съдържа поне два от 12-те енергийни продукта - бадеми, бобови, спанак, овесена каша, яйца, млечни храни, фъстъчено масло, малини, зехтин, пълнозърнести, рикота, пилешко, пуешко и други видове постно месо. Набляга се на протеините, фибрите, калция, здравословните мазнини. Трябва да се пият достатъчно течности (поне 8 чаши) - вода, зелен чай, шейкове, обезмаслено мляко, диетична сода. Избягват се рафинираните въглехидрати, наситените и трансмазнините. Веднъж седмично получавате “бонус” – можете да забравите диетата и да хапвате каквото ви се поиска. От менюто си отпишете подсладените мюсли, опакования готов обяд, сладките, крекерите. Започнете да приготвяте основните блюда и закуските с посочените суперхрани. Колкото повече от тях консумирате, казва Зинченко, толкова по-малко тлъстини и повече чист мускул и плочки по корема ще имате. Бадемите например са отлични за изграждането им и убиват апетита, а овесените ядки повишават енергията и сексуалното влечение, намаляват холестерола и нормализират кръвната захар. Пълнозърнестите и мюслите без захар забавят трупането на мазнини. Добавете 2-3 суперхрани към всяко основно ядене и по една към всяка закуска. Препоръчва се всякакъв вид смути. Пийте 250 грама на закуска, вместо да ядете, или заместете с тях закуските преди или след гимнастика. Жаждата се утолява с вода, нискомаслено мляко, плодови чайове. Менюто може да включва тортила с прошуто и смокиня, печена сьомга с ананас, стотина грама нетлъсто месо или пилешко. През 6-те седмици на режима алкохолът е забранен, но ако съвсем не можете без него, пийте 2-3 чашки на седмица. Действие и точки Abs Diet е предназначена да топи мазнини, а оттам носи ползи за сърцето и кръвоносните съдове, контролира метаболизма, холестерола, кръвната захар. 26-а в общата класация, тя е на 12-о място в категорията “Лесна за изпълнение”; 20-а е в “Най-добро здравословно хранене”; 25-а е в “Най-добра за сърцето”; 33-а е в “Най-добра срещу диабет”; 34-а е в “Бързо сваляне на килограми”; 37-а е в “Най-добра за отслабване”. Колко струва Рибата, ядките, пресните плодове и зеленчуци се отразяват на джоба. Харчът нараства, ако си купите книгите и DVD с упражненията на Дейвид Зинченко. Лесно ли се спазва С тази диета не броите калории и не изпитвате глад, тъй като се храните често. Имате и един ден седмично, в който можете да ядете всичко. Книгите за нея предлагат над 200 рецепти, така че можете да изберете меню по свой вкус. Отслабва ли се Авторът обещава сваляне на 5-6 кг за 2 седмици, главно от тлъстините около талията, през 6-седмичния период на спазването ѝ. Но според критиците на този хранителен режим диета за плосък корем няма, тъй като не можеш да свалиш тлъстините само от една част на тялото. Кои я спазват 40, дори над 50 години, някои знаменитости са постигнали удивителни резултати с програмата за плосък корем. Сред тях е Дженифър Анистън, която на 49 г. вади фигура на тийнейджърка. 52-годишната Синди Крофорд също следва тази диета, а с нея плочките по корема на звездата от “Стар трек” и “Снежанка и ловецът” Крис Хемсуърт привличат неудържимо женските погледи.", "date": "2018.08.25", "title": "Плосък корем за 6 седмици"}
{"url": "https://www.24chasa.bg/novini/article/7024275", "text": "Пожар е избухнал тази сутрин в хотел и спа комплекс в североизточния китайски град Харбин, при което са загинали 18 души, предадоха световните агенции. Причината за пожара се разследва. Спасителната операция продължава. Засега няма данни за ранени. Пожарът в четириетажната сграда, намираща се в курортната част Сън Айланд на Харбин, вече е изгасен, предава БТА.  Подобни трагедии са чести в Китай, където правилата за пожарна безопасност редовно се пренебрегват.18 души загинаха и 5 бяха ранени през април в пожар в караоке заведение в южната част на страната. През миналия ноември 19 души загинаха, а 8 бяха ранени в пожар в пансион южно от Пекин. През май 2015 г. загинаха 38 души при пожар в старчески дом в провинция Хънан. През 2010 г. в небостъргач с апартаменти в Шанхай при пожар загинаха 58 души.                                                                                                                                                                                                                                                                                                                       ", "date": "2018.08.25", "title": "Пожар избухна в спа хотел в Североизточен Китай, има 18 загинали (Видео, снимки)"}
{"url": "https://www.24chasa.bg/novini/article/7024282", "text": "Администрацията на президента Доналд Тръмп реши да съкрати над 200 млн долара от двустранната американска помощ за палестинците след анализ на финансирането на проекти на Западния бряг и в Газа, предаде Асошиейтед прес. Държавният департамент е уведомил Конгреса за решението вчера. В краткото съобщение се казва, че парите ще бъдат пренасочени към \"високоприоритетни проекти другаде\", без повече подробности. \"По указание на президента Тръмп предприехме преглед на американската помощ за Палестинската власт на Западния бряг и Газа, за да се уверим, че тези средства се изразходват в съответствие с националните интереси на САЩ и осигуряват качествена стойност за американския данъкоплатец\", се казва в краткото уведомително писмо на Държавния департамент, изпратено вчера до Конгреса на САЩ, предава БТА. \"В резултат от този преглед про указание на президента ще пренасочим над 200 млн долара, първоначално планирани за програми на Западния бряг и в Газа. Това решение е съобразено с предизвикателствата, пред които е изправена международната общност, предоставяйки помощ в Газа, където контролът на Хамас застрашава живота на жителите на Газа и деградира и без това тежката хуманитарна и икономическа ситуация\", заявява Държавният департамент. В съобщението не се посочва точна сума, но АП напомня, че САЩ планираха да отпуснат на палестинската власт 251 милиона долара за добро управление, здравеопазване, образование и финансиране на гражданското общество през текущата финансова година, която приключва на 30 септември, но досега - малко повече от месец преди крайния срок, в който парите трябваше да бъдат използвани, препрограмирани за други области или върнати в министерството на финансите, по-малко от половината е изразходвана в действителност. ", "date": "2018.08.25", "title": "САЩ орязват помощта за палестинците с над 200 млн. долара"}
{"url": "https://www.24chasa.bg/novini/article/7024286", "text": "Върховният съд на Чили разпореди вчера конфискация на авоари на стойност 1,6 млн долара на бившия диктатор Аугусто Пиночет (1973-1990 г.), в рамките на разследване на корупционен скандал, предаде Франс прес. \"Разпоредено е да бъдат конфискувани авоари, които са били собственост на Аугусто Хосе Рамон Пиночет Угарте, или на едно от неговите дружества, на стойност 1 621 554 долара\", гласи решението на съда, предава БТА. Решението, което е окончателно, е взето в рамките на т.нар. \"афера Ригс\" - разследване действията на чилийски високопоставени лица, които са помогнали на Пиночет да укрие част от състоянието си в Ригс Банк и други банки в САЩ. Съдът също така потвърди присъдата на бившите военни, признати за виновни в отклоняване на държавни средства - Габриел Марио Вергара Сифуентес, Хуан Рикардо Мак-Лин Вергара и Еухенио Фернандо Кастильо Кадис, които бяха осъдени на 4 години затвор. То отменя частично реституирането в полза на семейството на Пиночет през 2017 г. на авоари на стойност близо 5 млн долара, конфискувани през 2004 г. в рамките на същото разследване. Държавата обжалваше и искаше анулирането на това решение. Върховният съд с решението си позволи на фамилията на диктатора да запази по-голямата част от авоарите. Пиночет умира от инфаркт през 2006 г. на 91 години. Негови наследници са съпругата Лусия Ириарт, 95-годишна, и петте им деца. Според съда вдовицата и другите наследници са знаели за незаконния произход на средствата. Разследването на чилийското правосъдие за отклоняване на бюджетни средства започна след откриването в банка Ригс във Вашингтон и в други американски банки на стотина тайни сметки, в които Пиночет укрил от 1981 г. близо 20 млн долара чрез сложни финансови маневри. За операциите той използвал серия фалишиви самоличности - вариации на името си като Аугусто П. Угарте, А. Угарте, Хосе Рамон Угарте и Х. П. Угарте, както и псевдоними като Даниел Лопес или Джон Лонг. През 2005 г. Ригс Банк призна, че е крила сметки на Пиночет и прие да плати глоба от 16 млн. долара за пране на пари.", "date": "2018.08.25", "title": "Чили ще конфискува авоари за 1,6 млн. долара на бившия диктатор Пиночет"}
{"url": "https://www.24chasa.bg/novini/article/7024294", "text": "Пожарникари опитват да се справят с пожар в сграда до централната гара на Цюрих, предаде ДПА. Според Швейцарската информационна агенция пожарникарите се опитват да попречат на разпространението на пламъците към околните сгради. В района са се чули и две силни експлозии. Зоната е отцепена. Засега няма данни за пострадали, предаде БТА. Според швейцарски медии сградата, в която е пожарът, до голяма степен е била необитаема заради голям ремонт в нея.", "date": "2018.08.25", "title": "Пожар бушува до централната гара в Цюрих, чули са се две експлозии"}
{"url": "https://www.24chasa.bg/novini/article/7024296", "text": "„Направил е грубо кацане, което се дължи на силен страничен вятър, което може да го е изненадало”, коментира пред NOVA Христо Христов, който оглавява Звеното за разследване на авиационни произшествия към Министерството на транспорта. „По-първоначалната информация, която имам аз, е имало северен вятър, пулсиращ. При кацане може да е по-трудно за хора с по-малко пилотски опит”, заяви Христов. „Второ, според очевидци, самолетът е подходил с по-голяма скорост, направил е грубо кацане, на авиационен жаргон така се прави „козел” – подскача, превърта се през крило наляво, запалва се и пилотът загива на място”, разказа Христов. Той обясни още, че обикновено има няколко причини за катастрофи в авиацията. „Първата е човешкият фактор, втората е технически отказ и третата е неподходящи метеорологични условия”, коментира Христов.", "date": "2018.08.25", "title": "Разследващ за авиокатастрофата в Балчик: Имало е силен страничен вятър (Видео)"}
{"url": "https://www.24chasa.bg/novini/article/7024281", "text": "Съединените щати изразиха силно безпокойство от начина, по който са третирани журналистите в Китай, предаде Франс прес, като се позова на изявление на американското посолство в Пекин. Повод за изявлението стана случаят с живеещата от шест години в Китай кореспондентка на американския информационен сайт \"Бъзфийд\" Мегха Раджагопалан, чиято виза китайското външно министерство отказа да поднови през май, предава БТА. Раджагопалан отразяваше сериозното засилване на мерките за сигурност в Синцзян-уйгурския автономен район, където редовно се извършват атентати, за които китайското правителство твърди, че са дело на радикални ислямисти или на сепаратисти. \"Съединените щати са силно обезпокоени от факта, че чуждестранни и местни журналисти в Китай продължават да се сблъскват с прекалени ограничения, които им пречат да си вършат работата\", се казва в изявлението на посолството. Причината за отказа за подновяване на визата на журналистката не бе оповестена.", "date": "2018.08.25", "title": "САЩ изразиха безпокойство от начина, по който се отнасят с журналистите в Китай"}
{"url": "https://www.24chasa.bg/novini/article/7024300", "text": "Бившият президент Бил Клинтън, който дълги години поддържаше приятелски отношения с Кралицата на соул музиката Арета Франклин, ще бъде сред ораторите на нейното погребение на 31 август, предаде Асошиейтед прес. Другите оратори ще бъдат бившият главен прокурор Ерик Холдър, музикалният магнат Клайв Дейвис, пасторът Джеси Джексън, кметът на Детройт Майк Дъган, председателката на общинския съвет на Детройт Бренда Джоунс, музикантът Смоуки Робинсън и др, предава БТА. Кралицата на соул музиката почина на 16 август на 76 години от рак на панкреаса. Траурната церемония ще бъде в църква в Детройт. Франклин ще бъде погребана в местно гробище. Вчера бе разпространен и списъкът на изпълнителите, които ще пеят на погребението. Сред тях са Стиви Уондър, Шака Кан, Фейт Хил и др.", "date": "2018.08.25", "title": "Бил Клинтън ще държи реч на погребението на Арета Франклин"}
{"url": "https://www.24chasa.bg/novini/article/7024312", "text": "Българин е бил задържан от сръбските власти заради шофиране с непозволена скорост по автомагистралата Белград – Нови Сад. Нашенецът е шофирал с 235 км/ч, предадоха местни медии, цитирани от  . Мъжът бил задържан недалеч от пункта за тол такси в Стара Пазова. Той е предаден на прокурор и е глобен със 130 хил. динара, което прави 1100 евро. Мъжът е с постоянно местожителство в Германия. Максималната разрешена скорост по магистралите в Сърбия е 130 км/ч.", "date": "2018.08.25", "title": "Хванаха българин да кара с 235 км/ч по магистрала в Сърбия"}
{"url": "https://www.24chasa.bg/novini/article/7024490", "text": "Предложената от турския президент Реджеп Тайип Ердоган четиристранна среща на върха за Сирия няма да се състои през септември, съобщи източник от Елисейския дворец, цитиран от ДПА. Ердоган обяви миналия месец, че на 7 септември се планира да се състои среща на върха за Сирия с участието на Франция, Германия и Русия. Източникът от Елисейския дворец обаче посочи, че лидерите на четирите държави са решили, че \"все още е твърде рано да се състои подобно заседание на ниво среща на върха\", предава БТА. Представители на четирите страни ще се срещнат през септември в Истанбул, но на дипломатическо ниво, добави източникът. Франция иска гаранции за прекратяване на огъня и за това, че политическите реформи ще бъдат на дневен ред преди да се ангажира с каквито и да било срещи на върха, каза представителят на Елисейския дворец.", "date": "2018.08.25", "title": "Франция: Срещата за Сирия, предложена от Ердоган, няма да е през септември"}
{"url": "https://www.24chasa.bg/novini/article/7024497", "text": "4-годишно дете, оставено без надзор от родителите си, които са туристи от Турция се бори за живота си в болница след злополука в Хасково. Детето е пострадало сериозно при инцидент в басейн в курорта Хасковските минерални бани, предава  .  Момченцето започнало да се дави, първа помощ му оказала случайно намираща се там медицинска сестра. От хасковската болница са извикали републиканския консултант по педиатрия проф. Иван Иванов.", "date": "2018.08.25", "title": "4-годишно от Турция се бори за живота си след инцидент в басейн в Хасково"}
{"url": "https://www.24chasa.bg/novini/article/7024500", "text": "Кръгла маса след една седмица с участието на всички заинтересовани страни и граждани ще обсъжда застрояването на една от най-красивите местности по българското Черноморие - Силистар край Синеморец. Това съобщи кметът Георги Лапчев, който се съобрази с  Скандалът със Силистар гръмна, след като местният парламент прие решение за изработване на ПУП за 22 дка частен имот на 700 метра от плажа по докладна на кмета Георги Лапчев. Според природозащитници обаче теренът попадал в Природен парк Странджа и НАТУРА 2000, което създавало опасен прецедент и развързвало ръцете за бъдещо строителство в местността. \"Истината е най-добрата политика и ще излезе наяве. Сега сме свидетели на безпрецедентна поредица от фалшиви новини. На кръглата маса ще поканя граждани, медии, политици, еколози\", заяви Лапчев, който свика специална пресконференция. Според него общинският съвет не е одобрявал ПУП за застрояване на терена, който и сега попадал в урбанизирана територия. Решението било за прокарване на път, който изчезнал от кадастралната карта и се оказал в частния имот. Целта била веднъж за винаги да се осигури достъп до плажа, който е е идин от най-красивите в българия. Пътят ще бъде узаконен като се отнемат от собственика на терена 800 квардата и проблемът веднъж завинаги ще се реши. Така никой вече не може да го затваря и да събира такса от летовниците. \"Не съм подписвал никаква заповед аз застрояване. Нека, който го твърди, да я покаже. Нито има внесен проект за изграждане на вилно селище, нито има инвестиционно намерение. И хотел не може да се строи. Фалшива новина е и, че теренът попада в Парк \"Странджа\", категоричен бе Лапчев. Според природозащитници обаче теренът бил земеделски и замяната му можела да стане само по силата на приет Общ устройствен план, какъвто Царево още няма, а е само на проект, който също не предвиждал вилно строителство. Сега съществуващият също не допускал промяна в предназначението на имота, а според наредба на МРРБ до приемането на новия не се разрешавало ПУП на парче, трябвало да мине и през екооценка и за съвместимест с \"НАТУРА 2000\". Затова от Коалация \"За да остане природа в България\" на Тома Белев щели да сезират главния прокурор Сотир Цацаров и екоминистър Нено Димов да спрат чрез съда решението на царевския ОбС. \"Допускат се ПУП-ове, когато става въпрос за урбанизирана територия, какъвто е случаят с въпросния терен на Силистар, който навремето е бил свинарник\", заяви кметът. И предупреди, че ще иска публично извинение от наклеветилите го, в противен случай щял да си търси правата в съда. Теренът е собственост на фирма \"Ню Билдинг Естейтс\" и бил закупен тази година за 435 хил. лв. Дружеството пък било притежание на специализираната в строителството на луксозни жилищни сгради \"Ню Билдинг Пропърти\". \"Общината е категорично против застрояването. С това решение на ОбС идеята ни беше да спрем скандалите с достъпа до плажа и в същото време да ограничим желанието на тези, които искат да строят\", заяви Лапчев.", "date": "2018.08.25", "title": "Кметът на Царево: Твърденията, че на плажа \"Силистар\" ще се строи, са фалшиви"}
{"url": "https://www.24chasa.bg/novini/article/7024378", "text": "Китай въведе нова система за възнаграждения, за да мобилизира още повече обществото да участва в кампанията за борба с наркотиците, предава . Информаторите ще получат награда до 300 000 юана (44 000 щатски долара) за потвърдена информация за престъпления, свързани с наркотици, съгласно насоките, издадени съвместно от офиса на Националната комисия за контрол на наркотиците, Министерството на обществената сигурност и Министерството на финансите. В тях се призовава да се изгради механизъм, който да пази в тайна самоличността на информаторите, а предоставените от тях данни не бива да бъдат разкривани без тяхното предварително съгласие. След като случаят бъде разрешен на базата на подобна информация, полицията трябва да се свърже с информатора в рамките на 15 работни дни, се казва в документа, който дава право на местните власти да коригират размера на възнаграждението в зависимост от ситуацията в региона.", "date": "2018.08.25", "title": "Китай дава 300 000 юана на всеки, помогнал за разкриване на престъпления с дрога"}
{"url": "https://www.24chasa.bg/novini/article/7024529", "text": "Средната месечна заплата в Куба за 2017 година е била 767 песо или 30,7 долара, съобщи снощи националната статистическа служба на страната, цитирана от ТАСС. През 2016 година средната заплата в карибската страна е била малко по-ниска - 740 песо (29,6 долара). Най-високи са заплатите в захарната промишленост - 1236 песо (49,4 долара), след това в горското стопанство - 1219 песо (48,8 долара) и финансовата сфера - 1048 (41,9 долара). Най-ниско се заплаща трудът в сферата на културата и спорта - 531 песо (21,2 долара). Най-големи заплати получават в провинциите Хавана, Сиего де Авила, Пинар дел Рио и Виля Клара, а най-ниски - в Гранма, Гуантанамо и Сантяго де Куба, предава БТА.  Статистиката за заплатите се води от 2007 година. Тогава средната заплата е била 408 песо (16,3 долара). Представените данни засягат работещите в държавния сектор на икономиката. В частния сектор към момента работят 590 000 кубинци - около 13 процента от трудоспособното население. Според световните стандарти заплатите в Куба са изключително ниски, но образованието и медицинското обслужване на острова са безплатни. Освен това в страната действа купонна система. Кубинците всеки месец получават по субсидирани цени 3 кг ориз, половин килограм боб, пакет макаронени изделия, 2 кг захар, половин литър соево мляко, пакет кафе, пет яйца, сол, малко кокоше месо и риба, половин килограм колбас. На хората, на които не им стигат предоставените субсидирани продукти, могат да пазаруват в магазините, където има сравнително широк асортимент, но цените са в пъти по-високи, отбелязва ТАСС. Купонната система се появява в Куба през 1962 година, когато САЩ въвеждат търговско-икономическо ембарго срещу острова. Това ембарго е довело до загуби на стойност 4,321 милиарда долара за Куба в периода април 2017-март 2018 година, съобщава Франс прес, като се позовава на доклад на министерството на външните работи на острова. За наблюдавания в доклада период ембаргото е причинило загуби от 4,321 милиарда долара за Куба, посочи снощи министерството в официален текст. Откакто са в сила санкциите през 1962 година по сегашни цени загубите за кубинската икономика възлизат на 134, 499 милиарда долара според министерството. Куба и САЩ възстановиха отношенията си през юли 2015 година след повече от 50-годишно прекъсване, но американският Конгрес запази ембаргото въпреки желанието на тогавашния президент Барак Обама то да бъде премахнато.", "date": "2018.08.25", "title": "Средната месечна заплата в Куба за 2017 г. е била 30,7 долара"}
{"url": "https://www.24chasa.bg/novini/article/7024530", "text": "От полицията в Харманли казаха пред Нова тв, че тече проверка дали полицията е реагирала правилно при инцидента с бащата на президента. Това съобщи току що медията в новините си. На 17 август Георги Радев е бутнал инвалидна триколка с възрастен мъж в нея на кръгово кръстовище в Харманли. Според сайта breaking.bg полицията е прикрила инцидента, не е санкционирала президентския баща и го е пуснала да си ходи.", "date": "2018.08.25", "title": "Полицията в Харманли проверява своите за катастрофата на бащата на президента (Видео)"}
{"url": "https://www.24chasa.bg/novini/article/7024542", "text": "Малко след като 24 часа онлайн публикува клипа от катастрофата на президентския баща Георги Радев в Харманли, той изчезна от ютюб. Кадрите явно бяха от пътните камери и бяха запечатали  . Виждаше се как на мястото идва общинският председател на БСП и общински съветник  Михаил Лисов, говори с полицаите нещо. След това полицаите придружават до колата Георги Радев и го качват в нея, а той си тръгва. Записът е от 17 август, когато е станало произшествието.  По-късно записът бе възстановен от breaking.bg, който го публикува по-рано. Ето: ", "date": "2018.08.25", "title": "Хакнаха ли клипа от катастрофата на президентския баща"}
{"url": "https://www.24chasa.bg/novini/article/7024539", "text": "Южна Корея заяви, че решението на САЩ да отложат пътуването на държавния секретар Майк Помпейо в Северна Корея буди съжаление, но допълни, че най-важно е съюзниците да се стремят към \"съществен напредък\" в премахването на ядрените оръжия, предаде Асошиейтед прес. Изявлението на южнокорейското външно министерство днес е направено часове след като президентът на САЩ Доналд Тръмп реши Помпейо да отложи посещението си, защото, според него, няма достатъчен напредък към премахване на севернокорейските ядрени оръжия, предаде БТА.  Тръмп също така обвини Китай, че не подкрепя водените от САЩ дипломатическите усилия Северна Корея да премахне ядрените си оръжия. Министерството посочи още, че южнокорейският външен министър Кан Кьон-уа е говорил с Помпейо по телефона и двамата са се ангажирали със съвместни усилия за поддържане на набраната инерция в диалога.", "date": "2018.08.25", "title": "Южна Корея: Отложеното от САЩ пътуване на Помпейо в Северна Корея буди съжаление"}
{"url": "https://www.24chasa.bg/novini/article/7024544", "text": "Четири модерни работещи фабрики за производство на нелегални цигари и една пред пускане разкриха криминалистите в страната. Единият от заводите е в Тутракан, вторият е в Горна Оряховица, а още два са разбити в Дупница. Предстоящият за отваряне нов завод е бил в Горна Оряховица. Това обявиха на извънредна пресконференция в Пловдив окръжният прокурор Румен Попов, шефът на полицията Атанас Илков и наблюдаващият прокурор Георги Гешев. 23-ма души са били задържани, 4-има от тях впоследствие са освободени под гаранция. Останалите са в ареста за 72 часа. Срещу всичките 23-ма е повдигнато обвинение за държане на акцизни стоки без бандерол. Предвиденото наказание е от 2 до 8 години.  4-има души са обявени за общодържавно издирване. \"В Калугерово е имало много скъпа машина за нарязване на тютюн, откъдето са се снабдявали нелегалните фабрики. Всяка една от тях е била с денонощен режим на работа, като на ден са се произвеждали по 200 мастербокса\", обясни окръжният прокурор Румен Попов.  Акцията срещу нелегалните манифактури е била проведена в четвъртък срещу петък през нощта. Намерени са общо 42 тона акцизен тютюн на стойност около 7 млн. лв. Иззети са и 190 000 кутии цигари. Конфискувани са 11 камиона. \"Работниците в тези предприятия са получавали по 1500 лв. заплата за 15 дни. Те са били транспортирани при изключителна конспирация. Нямали са телефони в себе си\", заяви Румен Попов. Криминалистите са били смаяни от луксозните условия в предприятията. В едно от тях е имало 12 бани, фитнес, тенис, столова - всичко, от което са се нуждаели хората, които са били там денонощно.  И 5-те нелегални фабрики са се помещавали в отдалечени халета. В Горна Оряховица нелегалният завод за цигари е бил в бивша тухларна, в Тутракан - в затворен консервен завод. Едно от предприятията за цигари в Дупница пък е било в бивше военно поделение. В Тутракан нелегално са били произвеждани цигари \"Ева слимс\", в Горна Оряховица - \"Капитал\", в Дупница \"Марбле\". В незаконните фабрики са намерени обаче и други заготовки за различни марки цигари. Стоката се е пласирала както в страната, така и в чужбина.  Шефът на полицията Атанас Илков уточни, че до петте нелегални фабрики се е стигнало заради разработка срещу двама пловдивчани за пране на пари. Те не са работели, а са живеели охолно, имали са по няколко апартамента и скъпи коли. Единият от тях е бил едновременно организатор и работник в една от фабриките.", "date": "2018.08.25", "title": "Разбиха 5 супермодерни фабрики за нелегални цигари в страната (Видео, снимки)"}
{"url": "https://www.24chasa.bg/novini/article/7024578", "text": "Над 110 души загинаха и близо 530 бяха ранени при катастрофи в Турция по време на ваканцията по повод Курбан Байрам, съобщиха турските медии. От началото на деветдневната ваканция по повод Курбан Байрам на 18 август до 24 август при пътнотранспортни произшествия в Турция загинаха 105 души и бяха ранени 524, информира турският в. \"Хюриет\". Днес при тежка катастрофа между два автомобила в окръг Ерзинджан, Източна Турция, загинаха седем души, сред които три деца. Трима души са били ранени при инцидента, съобщи телевизия НТВ, цитирана от БТА.  Въпреки взетите от властите мерки и отправяните предупреждения към шофьорите по време на ваканцията по повод Курбан Байрам катастрофите в Турция не намаляват, отбелязват медиите. 122-ма души загинаха при пътнотранспортни инциденти по време на ваканцията за Курбан Байрам миналата година.", "date": "2018.08.25", "title": "Над 110 са загинали при катастрофи в Турция по време на Курбан Байрама"}
{"url": "https://www.24chasa.bg/novini/article/7024579", "text": "Инспекторатът на МВР и ГД \"Национална полиция\" извършват вътрешна проверка дали е укрита информация от РУ-Харманли за ПТП, извършено от 81-годишният Георги Радев - бащата на българския президент Румен Радев. Това каза шефът на ОДМВР-Хасково старши комисар Ангел Цанков. \"Случаят е от предишния петък и е станал на кръговото в Харманли. Инцидентът е докладван\", каза още Цанков. Георги Радев управлявал Мерцедеса. С него се возела и 78-годишната му съпруга Станка. Двамата живеят в близкото с. Славяново. На кръговото възрастният водач ударил електрическа триколка с инвалид. Георги Радев слязъл от колата, за да види състоянието на човека, казаха от ОДМВР-Хасково. Според официалната информация мъжът в неравностойно положение не е пострадал сериозно. Бил с лека телесна повреда. Катастрофата била с материални щети и затова не била обявена в бюлетина на областната дирекция, казаха от там. От МВР казаха, че пътно транспортното произшествие е регистрирано като леко. Инцидентът е станал в 9,30 сутринта. В момента се правят две проверки - за виновността в катастрофата и дали след това е действано по правилата. От МВР добавиха още, че имат съмнения, че техен служител се е опитал да прикрие вината на бащата на президента. Той е на младша изпълнителска длъжност в районното управление в Харманли. На 18 август, ден след инцидента,  президентът се отбил в Славяново при родителите си, казаха свидетели за \"24 часа\". ", "date": "2018.08.25", "title": "Полицията се съмнява, че техен се е опитал да прикрие вината на Георги Радев (Видео)"}
{"url": "https://www.24chasa.bg/novini/article/7024582", "text": "ООН призова днес Рим да разпореди дебаркирането на всички мигранти, които са блокирани на кораба на италианската брегова охрана Дичоти в Сицилия, като същевременно призова европейците да приемат спешно тези хора, предаде Франс прес. В изявление Върховният комисариат за бежанците на ООН отправя призив към страните членки на ЕС да предложат спешно места за настаняване на около 150-те спасени мигранти, които остават на борда на Дичоти. В очакване на това Върховният комисар призовава италианските власти да разрешат незабавното дебаркиране на хората, които са на борда на кораба, се казва в документа, предава БТА.  Повече от седмица след спасяването на 190 мигранти от Дичоти, около 150 от тях са все още на борда на кораба. Около 30 малолетни бяха свалени след разрешение на италианските власти. Според Върховният комисариат за бежанците повечето от онези, които остават на борда на кораба, са от страни източници на бежанци. Този случай породи полемика между Рим и Брюксел в момент, в който новото италианско популистко правителство увеличи натиска над останалите страни членки на ЕС да споделят повече отговорността по приемане на мигрантите, пристигащи през Средиземно море. Италианският вицепремиер Луиджи Ди Майо бе дал срок до вчера на Брюксел за намиране на решение за разпределяне на мигрантите от Дичоти, заплашвайки да намали вноските на страната в ЕС. Говорител на Европейската комисия отхвърли ултиматума и подчерта, че европейците продължават да работят интензивно, за да се намери решение на ситуацията. Това не се промени след минисрещата на високо равнище вчера в Брюксел с участието на 12 страни, на която трябваше именно да бъде намерено решение на казуса. \"Опасно е и е неморално да се излага на опасност живота на бежанци и кандидати за убежище, докато страните се впускат в политическа борба за намиране на дългосрочни решения\", каза върховният комисар за бежанците към ООН Филипо Гранди. В изявлението на Върховния комисариат за бежанците пък се посочва, че през 2018 г. над 1600 души са изгубили живота си при опит да стигнат до европейските брегове, въпреки че броят на хората, опитващи се да прекосят Средиземно море е намалял значително в сравнение с предишните години. Същевременно италианската прокуратура започна разследване във връзка със ситуацията със 150-те мигранти от Дичоти, предаде ТАСС, като се позова на информация на в. \"Република\". Следователи от прокуратурата в сицилианския град Агридженто днес отиват в Рим, където ще разпитат представители на италианското вътрешно министерство за развоя на събитията.", "date": "2018.08.25", "title": "ООН призова Рим и ЕС да се погрижат за блокираните мигранти от кораба Дичоти"}
{"url": "https://www.24chasa.bg/novini/article/7024677", "text": "Хиляди бежанци рохинги протестираха днес с искане за \"справедливост\" по повод първата годишнина от мианмарската военна акция, която принуди рохингите да избягат в бежански лагери в Бангладеш, предаде Франс прес. Около 700 000 представители на това мюсюлманско малцинство преминаха в Бангладеш след нападенията на мианмарските военни и будистки групи. ООН свърза тези атаки с етническо прочистване, предава БТА.  Хиляди се включиха в мирни шествия и скандираха \"Искаме справедливост от ООН.\" В бежанския лагер Кутупалонг е издигнат огромен плакат с надпис \"Никога отново. Ден в памет на геноцида срещу рохингите. 25 август 2018 година.\" Планират се още протести в лагера, който се превърна в най-големия в света, съобщиха активисти пред АФП. Бунтовници рохинги нападнаха мианмарски полицейски постове на 25 август миналата година, което предизвика кървава ответна акция в щата Ракхайн. Близо 7000 рохинги са убити само през първия месец, според организацията \"Лекари без граници\". Бежанците напускаха района и пристигаха в Бангладеш пеша или с лодки. Много от тях са преживели ужасни неща - изнасилвания, мъчения, а някои техни села са били напълно изгорени. Мианмарските власти настояват, че силите им атакуват само бунтовници. Те сключиха споразумение с Бангладеш за репатриране на бежанците, но много малко са се завърнали. Лидерите на рохингите заявяват, че бежанците няма да се завърнат в родината си, ако не им бъде гарантирана сигурността. Гражданството на рохингите бе отнето преди десетилетие от Мианмар, а чрез последователни вълни от насилие те бяха прокудени от страната. Около 300 000 рохинги вече се намираха в лагери в бангладешкия район Кокс Базар, а с новопристигащите броят им нарасна до един милион, отбелязва Франс прес.", "date": "2018.08.25", "title": "Хиляди бежанци рохинги протестираха днес по повод година от пропъждането им от Мианмар"}
{"url": "https://www.24chasa.bg/novini/article/7024680", "text": "Актоьорът Цветан Николов е в болница, след като снощи катастрофирал пиян в София. Той се ударил в 2 стълба на моста \"Чавдар\". Инцидентът е станал около 4,30 ч сутринта. Кръвната проба за алкохол на Николов показала 2,58 промила. Актьорът и водещ по БНТ е в ИСУЛ с травми на гърдите и главата. Няма опасност за живота му. Вероятно след като бъде освободен от лечебното заведение, актьорът ще бъде задържан.", "date": "2018.08.25", "title": "Актьорът Цветан Николов тежко ранен при катастрофа в София, карал пиян"}
{"url": "https://www.24chasa.bg/novini/article/7024764", "text": "Премиерът Бойко Борисов посети обновената Професионална гимназия по селско и горско стопанство в Кърджали. За ремонта на училището са инвестирани 1.3 млн. лева по оперативна програма \"Региони в растеж\". В момента се ремонтират още шест училища в Кърджали на обща стойност 9 млн. лв.. Стана ясно, че ремонтните работи няма да могат да приключат до началото на учебната година. Министърът на образованието Красимир Вълчев заяви, че има резервен вариант и вчера е разговарял с Пловдивския университет, който да предостави своя база, която да се ползва от учениците, обучащи се в училищата в ремонт.", "date": "2018.08.25", "title": "Борисов посети обновената Професионална гимназия по селско и горско стопанство в Кърджали"}
{"url": "https://www.24chasa.bg/novini/article/7024766", "text": "Архелогическият комплекс \"Перперикон\" беше последната спирка от визатата на премиера Бойко Борисов в Кърджали. В ролята на гид влезе ръковителят на разкопките проф. Николай Овчаров. Той разведе премиера и му показа последните разкрития направени това лято около най-голямата ранно-християнска базилика в Родопите. Премиерът показа видимо задоволство от свършеното на \"Перперикон\" този сезон. Министърът на културата Боил Банов поясни, че през тази година за археологически разкопки в страната, държавата е дала около 3 млн. лв., което е с 1 млн. лв. повече в сравнение с предходната. Борисов изтъкна, че освен всичко останало на \"Перперикон\", в продължение на 3 месеца се създава работа за 80 души местно население, които са ангажирани в разкопките. Борисов разгледа и най-новите артефакти открити на обекта през последните седмици, както и видеоклип, направен с дрон, на комплекса от въздуха.", "date": "2018.08.25", "title": "\"Перперикон\" беше последната спирка от визатата на Борисов в Кърджали"}
{"url": "https://www.24chasa.bg/novini/article/7024770", "text": "Главният прокурор Сотир Цацаров назначи проверка на катастрофата с бащата на президента Румен Радев, съобщи ексклузивно за \"24 часа\" неговата говорителка Румяна Арнаудова. Инцидентът не е докладван в Районна прокуратура-Харманли, въпреки че е станал преди повече от 7 дни, посочи тя. Затова главният прокурор е възложил проверката на прокурор от Окръжна прокуратура-Хасково. Към мястото пътува зам.-шефката на обвинението в Хасково Дарина Славова, посочи прокурор Арнаудова. Проверката ще е в 2 направления. Първото е дали има престъпление по транспорта. Засега данните от МВР сочат, че блъснатият от Георги Радев Стефчо Тодоров е с лека телесна повреда, след като мерцедесът на бащата на президента удря инвалидната му триколка на кръгово в Харманли. Той обаче е посетил болница, където са му направили рентгенови снимки. Прокуратурата ще изземе цялостната медицинска документация и ако се окаже, че Тодоров е със средна телесна повреда, ще бъде образувано досъдебно производство за катастрофата. Самите снимки ще бъдат предадени на съдебен лекар, който след това ще прегледа пострадалия. Ще има и разпити на бащата на президента, както и на Стефчо Тодоров, посочи Арнаудова. Второто направление на проверката е за действията на служителите на МВР. Ще се проверява как са отработили сигнала. Иззет е записът от камерата, назначена е видеотехническа експертиза. Ще има и автотехнически експертизи на мерцедеса и инвалидната триколка.", "date": "2018.08.25", "title": "Цацаров назначи проверка за катастрофата  с бащата на президента, не била докладвана"}
{"url": "https://www.24chasa.bg/novini/article/7024773", "text": "Няма следи от вредни газове в хотелската стая, в която при неизяснени обстоятелства почина британска двойка, в египетския курорт Хургада на Червено море, предаде ДПА. Джо Купър (69 години) и съпругата му Сюзън (63 години) починаха във вторник в хотел \"Щайгенбергер аква меджик\". Това накара британския туроператор Томас Кук (Thomas Cook) да обяви, че премества клиентите си от хотела, съобщава БТА. Египетската прокуратура обяви днес, че техническа комисия е проверила стаята на семейство Купър в хотела по заповед на главния прокурор на страната. При проверките всички устройства в стаята, включително системите за охлаждане, работят както трябва и няма изпускане на отровни, вредни или необичайни газове, посочва прокуратурата. Очакват се резултатите от анализа на кръвта на двойката, за да се определи причината на смъртта. Дъщерята на двойката, която е била с тях на 10-дневна почивка в хотела, казала на прокуратурата, че родителите й може да са починали, заради вдишването на газ от развален климатик, посочи вчера пред ДПА египетски представител. Египетските власти заявиха, че двойката е починала от естествени причини. Египет се опитва да съживи туристическия си сектор, един от главните източници на приходи за държавата, която бе сериозно засегната от вълненията, последвали бунта пред 2011 г., с който беше свален от власт президентът Хосни Мубарак.", "date": "2018.08.25", "title": "Няма следи от отровни газове в хотелската \nстая на починалите съпрузи в Хургада"}
{"url": "https://www.24chasa.bg/novini/article/7024775", "text": "Най-малко шестима души загинаха, а стотина бяха ранени при наводнения, предизвикани от силни тропически дъждове в Тайван, съобщиха днес местните власти, цитирани от ТАСС и БТА. От стихията са пострадали южните и централните райони на острова, където през последните дни са паднали до 1100 милиметра валежи. От опасните зони са евакуирани почти 6000 души. Правителството нареди да бъдат изплатени по 20 000 тайвански долара (650 щатски долара) на пострадалите семейства, чиито домове са повредени и наводнени.", "date": "2018.08.25", "title": "Хиляди са евакуирани заради наводнения в Тайван, шестима души загинаха"}
