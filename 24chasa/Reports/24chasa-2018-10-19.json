{"url": "https://www.24chasa.bg/novini/article/7110653", "text": "Близо 24 милиарда евро е печалбата, натрупана от сексуалната експлоатация в Европа и развитите страни. У нас жертвите на престъпната схема са стотици, разказва  . За Ана, както ще я наричаме, всичко започва в интернет. В живота й се появява най-прекрасният мъж. Най-милият, най-грижовният и най-забавният. Мечтата за истинската любов изглежда на една ръка разстояние. Следва заминаване в чужбина и реалната среща с любимия. Скоро маските падат... „Дойде една кола, просто ме взе и от там насетне, вече ме заключиха на друго място, след като той ме продаде. Взеха ми паспорта, побой. Също така и с колан ми посягаха. Продаваха ме на други хора насила и затова ме биеха. Общо 9 месеца съм стояла заключена”, разказва Ана. Тя успява да избяга преди няколко месеца. Сега е в защитено жилище у нас. Изолирана е дори от близките и семейството си. Близо 30 милиарда евро е годишната печалба от трафика на хора. От тях - 23 милиарда и 500 милиона евро се генерират именно от сексуалната експлоатация. По данни на Националната комисия за борбата с трафика на хора пострадалите у нас, само за първата половина на годината са 339 души. Да не се предоверяват, това е и посланието на нашата нова информационна кампания – да бъдат внимателни, да бъдат мнителни и да използват силата на информацията, призовава Камелия Димитров от Националната комисия за борба с трафика на хора. „Да бъдат до семействата си и никога да не правят тази грешка, която аз направих. Аз се доверих на това момче и от това доверие се получи кошмар, от който още се опитвам да се измъкна”, споделя Ана. Веднъж отървали се от своите насилници, за жертвите започва дългата борба да се върнат към нормалния живот.", "date": "2018.10.19", "title": "Жертва на сексуална експлоатация: Продаваха ме и ме биеха"}
{"url": "https://www.24chasa.bg/novini/article/7110611", "text": "Към 18.40 часа в полицията е получен сигнал за злонамерено обаждане, осъществено от уличен апарат на телефонен номер в голям търговски обект за хранителни стоки в ж.к. „Младост 1“, съобщиха от пресцентъра на МВР. Предприета е проверка на обекта от полицаи от Седмо РУ и СДВР. Съмнителни предмети не са открити, но до края на работното време днес магазинът ще остане затворен.", "date": "2018.10.19", "title": "Полицаи проверяват магазин в столичния квартал „Младост“-1 след злонамерен сигнал"}
{"url": "https://www.24chasa.bg/novini/article/7110619", "text": "Петролна рафинерия СТАР, построена със средства на азербайджанската държавна петролна компания СОКАР, бе отрита днес в Алиага в окръг Измир /Западна Турция/ в присъствието на президентите на Турция и Азербайджан - Реджеп Тайип Ердоган и Илхам Алиев, съобщи Анадолската агенция. Проектът на стойност 6,3 милиарда долара ще намали под 40 процента вноса на дизел в Турция, отбелязва агенцията. С рафинерия СТАР ние още повече укрепихме стратегическите измерения на нашите братски отношения с Азербайджан, каза Ердоган на церемонията. Той изтъкна, че всеки проект, който двете страни осъществяват заедно, утвърждава статута на Турция и Азербайджан като регионални сили. Ердоган посочи, че с рафинерията се цели да се спестят близо 1,5 милиарда долара годишно от внос на петролни продукти и да се намали външната зависимост от петролни продукти. Рафинерия СТАР е едно от най-големите петролни съоръжения, изградени през последните години в Европа, Близкия изток и Северна Африка, според съобщение на турското президентство. Алиев посочи на церемонията, че Баку и Анкара постигат всяка цел, която си поставят, тъй като съществува силна политическа воля между двете страни. Той похвали Ердоган, като каза, че под неговото ръководство Турция е станала голяма глобална сила. Това много ни радва. Силата на Турция е наша сила, изтъкна азербайджанският президент. Рафинерия СТАР, която се притежава изцяло от азербайджанската компания СОКАР, ще увеличи с една трета годишния капацитет на Турция за преработка на петрол, който сега е в размер на 28,1 милиона тона, според официални данни, цитирани от Ройтерс. Рафинерията ще покрива 25 процента от нуждите на Турция от петролни продукти, според сайта на СОКАР. Тя ще се снабдява със суров петрол от международните пазари, според отговорни представители на СОКАР. СОКАР е основен партньор в Трансанадолския газопровод /ТАНАП/, по който ще се транспротира природен газ от Каспийско море до Турция и Европа. СОКАР притежава химическата компания Петким в Турция.", "date": "2018.10.19", "title": "Ердоган и азербайджанския му колега откриха петролна рафинерия в Измир"}
{"url": "https://www.24chasa.bg/novini/article/7110625", "text": " 25-годишен е мъжът, който тази вечер пострада на метростанция Стадион \"Васил Левски\" в София, съобщиха от МВР.  По последни данни вероятно мъжът е паднал, а не се е хвърлил под влака, както по-рано бе съобщено. Влакът е минал през крака му и е отрязал глезена му, счупена му е и ръката. Заради инцидента е спряно движението между станциите \"Сердика\" и \"Жолио Кюри\". Движението по линията се осъществява в момента от станциите \"Обеля\" до \"Сердика\" и от \"Жолио Кюри\" към \"Младост - 1\". По втората линия на метрото влаковете се движат по разписание. От Столичната община пускат автобуси от 4-ти километър до станция \"Сердика\", които да поемат пътниците от метрото.", "date": "2018.10.19", "title": "Пострадалият в софийското метро май паднал, на 25 години е"}
{"url": "https://www.24chasa.bg/novini/article/7110634", "text": "Кипър отказа да даде на авиокомпанията \"Кобалт Еър\" допълнителен срок, за да намери нови инвеститори, като отне лиценза на авиокомпанията, която внезапно прекрати дейността си в четвъртък, предаде АФП. Ние искахме повече време, но нашият лиценз беше отнет, заяви по радиото изпълнителният директор на \"Кобалт Еър\" Григорис Дякос, предаде БТА. Поискахме временно прекратяване /на лиценза/, ние имаме нужда от два месеца, за да намерим стратегически инвеститор, след като китайският инвеститор се оттегли, обясни той. Според Дякос има \"едно или две сериозни предложения\" от инвеститори. Но кипърската Агенция за предоставяне на лицензи в областта на въздушния транспорт заяви, че е отнела лиценза на \"Кобалт Еър\" , посочи Алекос Михаелидис, отговорен представител в министерството на транспорта. Компания, която постоянно обявява загуби, по-специално загуби от около 30 милиона /евро/ годишно за период от три години, не може да оцелее, добави той пред телевизия АНТ1. Но въпреки че лицензът й е отнет, компанията би могла да поиска разрешение за подновяване на дейността си, ако намери необходимото финансиране, заяви правителството. Никозия посочи, че цената на билетите за репатриране на хиляди пътници, блокирани на острова, както и на тези, намиращи се в чужбина, ще се покрие от държавата. Кипърският министър на транспорта Василики Анастасиаду каза, че два милиона евро са отпуснати за тази цел. Авиокомпанията \"Кобалт Еър\", основана през 2016 г. след фалита на държавната компания Сайпръс еъруейз, осъществяваше между 13 и 15 полета и транспротираше до 3000 пътници дневно към 23 дестинации.", "date": "2018.10.19", "title": "Кипър няма да даде допълнителен срок на \"Кобалт Еър\", за да намери нови инвеститори"}
{"url": "https://www.24chasa.bg/novini/article/7110347", "text": "  Вдлъбнатината в градината “Кристал” в София, която е в ремонт, няма да бъде запълнена. Това увери Йорданка Фандъкова по повод броженията в социалните мрежи, че емблематичният за градината релеф ще се променя. Във фейсбук дори се организира протест по появили се снимки, които показват натрупана в дупката пръст. Свикан е в понеделник пред общината. Оказа се обаче, че в дупката в момента е складирана пръстта, която е за цялата градина и ще се разпределя. Автор на фалшивото съобщение и организатор на протеста във фейсбук е художникът, реставратор и фотограф Владо Руменов. Преди 2 г. той бе уволнен от Националната художествена галерия след тв участие, в което коментира Закона за културното наследство. То предизвика острата реакция на тогавашния министър на културата Вежди Рашидов, който изпрати писмо до БНТ. След протести Руменов бе върнат на работа по настояване на Рашидов, който отрече да има общо с уволнението му. През септември Руменов организира протест пред Съдебната палата срещу задържаните журналисти от “Бивол” по повод на историята в село Егълница. “Градината “Кристал” е паметник на градинското и парково изкуство. Оформилият се във времето релеф с денивелация на терена е част от нейния характерен облик, който се запазва и с проекта за реновиране”, написа в профила си във фейсбук Фандъкова. И обясни, че в момента се отнема горният почвен слой на дупката с влошено качество и се заменя с нов 10-сантиметров хумусен слой, който ще бъде затревен. Ще се засадят и 52 нови дървета - чинари, липи, кедър и смърч. След ремонта на мястото им ще бъдат върнати и камъните, които бяха в дупката, добавиха от общината. Всъщност дупката се е образувала, когато през 1914 г. на мястото е направен изкоп за основите за сграда на Народната библиотека и музей. Заради войните строежът не е реализиран и през 1927 г. денивелацията е оформена като част от парковото пространство срещу Военния клуб. ", "date": "2018.10.19", "title": "Фалшива новина, че запълват дупката на “Кристал”, пуска я художникът Владо Руменов (Обзор)"}
{"url": "https://www.24chasa.bg/novini/article/7110561", "text": "Момче е в тежко състояние, след като бе блъснато от кола на пешеходна пътека. Инцидентът е станал на оживен път в село Горни Богров край София, предаде NOVA. Шофьорът не е избягал, а на мястото на инцидента няма следи от спирачен път. Има светофар, но не е ясно дали 15-годишното момче е пресичало на зелено. От МВР все още не дават информация дали водачът на автомобила е бил пиян или дрогиран.", "date": "2018.10.19", "title": "Момче пострада тежко на пешеходна пътека в Горни Богров"}
{"url": "https://www.24chasa.bg/novini/article/7110573", "text": "Движението на метрото на станция Стадион \"Васил Левски\" в посока летище София е спряно, видя човек на \"24 часа\". Към мястото пътуват линейки, вероятно е станал нещастен случай.                                                                                                                                                                                                                                                                                                                       ", "date": "2018.10.19", "title": "Спряха метрото на \"Васил Левски\", има линейки около станцията"}
{"url": "https://www.24chasa.bg/novini/article/7110579", "text": "Мъж се е хвърлил под влака на метрото в 18:15 часа на станция \"Васил Левски\". Влакът е минал през крака му и е отрязал глезена му, съобщиха от МВР. Човекът е жив, а пожарникарите са го извадили преди минути. Заради инцидента е спряно движението от около 20 минути между станциите \"Сердика\" и \"Жолио Кюри\". Движението по линията се осъществява в момента от станциите \"Обеля\" до \"Сердика\" и от \"Жолио Кюри\" към \"Младост - 1\". По втората линия на метрото влаковете се движат по разписание. От Столичната община пускат автобуси от 4-ти километър до станция \"Сердика\", които да поемат пътниците от метрото.", "date": "2018.10.19", "title": "Мъж под метрото в София, влакът е отрязал глезена му (Видео)"}
{"url": "https://www.24chasa.bg/novini/article/7110594", "text": "\"Вече започнах да се обърквам какъв Брекзит иска Великобритания покрай всички обсъждани варианти - \"твърд\", \"мек\" и т.н. Мисля си обаче, че може да се последва примера на америкаците, които кръщават торнадата с женски имена. При Брекзит е горе-долу като при торнадо - всички го очакват, надяват се да пощади домовете им, а част от хората дори се радват, като виждат къщите на съседите си във въздуха.\" Това заяви Петър Курумбашев, член на Делегацията на българските социалисти в ЕП, по време на семинара \"Подкрепа за лондончаните от Източна Европа в контекста на Брекзит\", който се проведе в Кметството на Лондон в петък. Събитието бе организирано от българския евродепутат и колегите му Люси Андерсън и Себ Данс от Великобритания, съобщиха от пресцентъра на евродепутата. Домакин на семинара бе заместник-кметът на Лондон по социална интеграция Матю Райдър. Откривайки събитието, той заяви, че гражданите на ЕС продължават да са добре дошли да останат в Лондон, както и че Кметството ще продължи да прави всичко възможно, за да им съдейства. Петър Курумбашев коментира още: \"Лично за мен не представлява интерес продължаването на преговорите в областта на търговията, например, ако не видя напредък в договарянето на детайлите по статута на уседналост, здравните права и студентските такси. \"Неприемлив е вариантът, в който таксите за нашите студенти (граждани на ЕС) в университетите във Великобритания се повишават до нивата за другите държави\", добави евродепутатът. В момента гражданите на Великобритания и ЕС плащат по-евтини такси от тези на чуждестранните студенти от държави извън ЕС. Петър Курумбашев изрази съжаление, че лейбъристката партия не защитава ясно и на висок глас позицията за оставане на Великобритания в ЕС и не е инициирала референдум по въпроса. \"Защо просто Лондон не кандидатства за това да бъде първият град - индивидуален член на ЕС?\", попита на шега българският евродепутат.", "date": "2018.10.19", "title": "Петър Курумбашев: Брекзит е като торнадо - всички го очакват, а част от хората дори се радват да видят съседите си във въздуха"}
{"url": "https://www.24chasa.bg/novini/article/7110600", "text": "На специално събитие в „Хлебната къща“ в София бе дадено началото на четвъртото издание на VIVACOM Регионален грант. Програмата подкрепя добрите идеи от всеки български град или село чрез безвъзмездно финансиране, за което могат да кандидатстват граждански организации, читалища, училищни настоятелства и настоятелства на детски градини. Програмата няма ограничение за сферите, в които ще се развиват идеите, важно е инициативите да са насочени към промяна, полезна за общността. Инициативата се провежда в партньорство с Български център за нестопанско право, съобщиха от пресцентъра на VIVACOM. Финансирането за всеки проект може да бъде до 5 000 лева, като няма ограничения на броя проекти, които една организация подава. Ако е била сред печелившите в предходна година обаче, трябва да кандидатства с различна от вече подкрепената идея. Общата стойност на VIVACOM Регионален грант тази година е 60 000 лева. Програмата ще финансира инициативи с продължителност до 1 година. Срокът за подаване на проектни предложения е 2 декември 2018 г. За кандидатстване е необходимо идеята и обосновката й да бъдат представени в електронния формуляр: http://www.vivacomfund.bg/regionalgrant. Одобрените предложения ще бъдат обявени в края на януари 2019 г. Началото на четвъртото издание на VIVACOM Регионален грант беше поставено от членовете на журито с пресяване на брашно – както започва месенето на хляб. С помощта на житен клас всеки един от членоветe на журито изрисува в брашното изображение, което според него символизира Регионалния грант. Домакинът на откриващото събитие – „Хлебната къща“ София – е един от финалистите във второто издание на програмата, който през 2016 г. спечели журито с проекта си „Хляб на тъмно – месим, за да се смесим“. Тази година проектите ще бъдат оценявани от Веселка Вуткова (VIVACOM), Мария Чернева (журналист), Иван Кънчев (Сдружение „Българска история“), Ива Дойчинова (журналист) и Надя Шабани (Български център за нестопанско право). При преценката на инициативите те ще вземат под внимание три критерия: Полза от реализирането на инициативата или решаването на проблем за конкретна общност; Въвличане на местната общност; Новаторство. „Във VIVACOM разбираме от мрежи и мога отговорно да споделя, че мрежата на Регионалния грант е наистина впечатляваща: стотици партньорства, донесли качествена промяна, решаващи проблеми и създаващи възможности. Резултатите на 39-те подкрепени от Регионалния грант проекти в сферите на културата, изкуството, образованието, местните общности, екологията, социалната сфера, спорта и здравето, многократно надхвърлиха безвъзмездната финансова помощ за програмата, осигурена от компанията ни, възлизаща на 179 389 лв.” – това заяви Веселка Вуткова, директор „Корпоративни комуникации” във VIVACOM, отчитайки резултатите от изминалите три години на VIVACOM Регионален грант. \"Идеите, които получихме не са просто малки инициативи, това са решения на хората как да променят мястото, в което живеят към по-добро. Това е позитивен двигател, вдъхновение, ентусиазъм, обратното не бездействие, празник! До момента Програмата е достигнала до 18 000 души, във всички области на България. Всяко място има своята енергия, ние просто й даваме скорост\" – коментира Надя Шабани, директор на Български център за нестопанско право.", "date": "2018.10.19", "title": "Стартира четвъртото издание на VIVACOM Регионален грант"}
{"url": "https://www.24chasa.bg/novini/article/7110510", "text": "Убеден съм, че Българската армия ще продължава да съществува, защото има такива войници - хора като вас, които са готови да изпълнят своя дълг към нацията и държавата. Това каза министърът на отбраната Красимир Каракачанов днес, 19 октомври, пред участниците в състезанието „Commando Challenge - 2018“, което се провежда край Габрово. През тази година то е посветено на петимата български военнослужещи, загинали преди 15 години при атентата срещу база „Индия“ в Кербала, Ирак, съобщиха от пресцентъра на Министерство на отбраната. Преди началото на оспорваната надпревара министър Красимир Каракачанов награди ветераните от Специалните сили старшина Иван Михайлов, старши сержант Стефан Драганов и ефрейтор Тодор Станков с награден знак „За доблестна служба“. Те са отличени за принос към отбраната на страната, достойно изпълнение на задачите по време на мисията в Ирак и по повод отбелязването на 15 години от терористичния акт срещу база „Индия“ на 27 декември 2003 г. „Наградените са част от Българската армия, които участваха в мисии и показаха, че и там могат да защитят честта на българския войник и да представят достойно България“, посочи министърът на отбраната. В „Commando Challenge – 2018“ участват 15 отбора от Българската армия, СОБТ, МВР, НСО и отбор от Украйна. Участниците демонстрираха сила, издръжливост и екипност при преминаване на полоса, стрелба и евакуиране на ранен. Утре в състезанието, което се провежда на тактическия полигон на „Алфа Метал“ в района на с. Мичковци, Габровско, ще се включат цивилни граждани и спортисти. Идеята на организаторите е да се популяризира професията на военнослужещите от Специалните сили и отрядите за борба с тероризма.", "date": "2018.10.19", "title": "Каракачанов: Българската армия ще съществува, защото има доблестни воини като вас"}
{"url": "https://www.24chasa.bg/novini/article/7110531", "text": "Присъдата на бившия македонски премиер Никола Груевски от две години затвор по делото за покупка на луксозен правителствен мерцедес, която бе потвърдена от Апелативния съд, днес бе предадена на наказателен съд, предаде агенция Макфакс. От този момент започва да тече 8-дневен срок, в който дежурният съдия за санкции трябва да изпрати на Груевски покана да се яви в затвора, предаде БТА. Осъденият има право да обжалва решението на съдията и да поиска отлагане на изпълнението му, но ако жалбата му бъде отхвърлена, той ще трябва да се яви в затвора. Бившият премиер бе осъден на две години затвор за злоупотреба със служебно положение във връзка с покупката на луксозен брониран мерцедес на стойност 600 хиляди евро.", "date": "2018.10.19", "title": "Никола Груевски ще получи покана да се яви в затвора до следващата седмица"}
{"url": "https://www.24chasa.bg/novini/article/7110546", "text": "Българското председателство на Съвета на ЕС приключи, но активната дейност на българската страна продължава в подкрепа на нашите съседи от Западните Балкани по пътя им за членство в Европейския съюз и НАТО, заяви министър Лиляна Павлова по време на среща днес с делегация от Република Македония, ръководена от Генералния секретар на Владата Драги Рашковски и състояща се от държавните секретари на отделните министерства. Това съобщиха от пресцентъра на Министерство за Българското председателство на Съвета на ЕС 2018. Посещението на македонската делегация в София е поредна част от добросъседските отношения и обмяната на опит между двете страни. \"От изключително значение е, че България и Македония успяха да намерят това, което ни обединява и да работим в партньорство\", е посочила министър Павлова. Тя е уверила македонските представители, че високо ценим усилията на сегашното правителство да осъществи необходимите ключови реформи по прозрачен и приобщаващ начин с оглед началото на преговорите за присъединяване на Македония с ЕС през юни 2019 г., за което беше дадена перспектива по време на Българското председателство. \"Ще настояваме и по време на следващите председателства на Съвета на ЕС да не се губи темпото в преговорите за разширяване и да се изпълнява Софийския дневен ред, който лидерите приеха на срещата на върха в София\", е заявила още министър Павлова. Важен израз на партньорството по европейските въпроси между България и Македония е изпълнението на съвместни проекти в рамките на програми за трансгранично сътрудничество, финансирани от ЕС. По време на срещата министър Павлова е споделила, че при преговорите за следващата Многогодишна финансова рамка ще настояваме за развитие на тези програми, защото те допринасят както за развитието на граничните райони, така и за разширяване на партньорствата на различни нива. В разговорите Рашковски и неговите колеги са отбелязали, че се радват на добрите отношения, които поддържат с българската страна на различни нива и се надяват това да продължи, тъй като за тях е изключително важно да се поучат от опита на България, извървяла вече трудния път за присъединяване към ЕС и заемане на равноправно място сред старите държави членки. \"Можете да разчитате на страната ни за споделяне на опит и добри практики от предпресъединителния период, както и за процесите след придобиване на членство. Вече работим по конкретни проекти за повишаване на квалификацията на администрацията и споделяне на опит и добри практики в различни сектори със страните от Западните Балкани\", е казала още министър Павлова.", "date": "2018.10.19", "title": "Павлова: Продължаваме да подкрепяме съседите от Западните Балкани и след председателството"}
{"url": "https://www.24chasa.bg/novini/article/7110545", "text": "Водите на река Рейн достигнаха днес най-ниското си ниво в историята, предаде Франс прес, цитирана от БТА. Причина за това е липсата на достатъчно валежи в Германия през последните месеци. Поради ниското ниво на водата в Рейн бяха открити попаднали в реката вещи и дори бомба от Втората световна война. В Кьолн днес бе измерено ниво на водата от 77 см, с което бе подобрен досегашният рекорд от 81 см, регистриран през 2003 г. През следващата седмица се очакват валежи, но те няма да са достатъчни за възстановяването на нивото на водите на Рейн. Засухата има икономически последици, тъй като кораби вече не могат да плават по реката, която е важен транспортен маршрут за много от стопанските сектори на Германия, Франция и Холандия. Проблеми възникват и за енергийното дружество Ер Ве Е (RWE), което няма възможност да достави по Рейн необходимите въглища за работата на топлоелектрическата централа в Хам. Последици има и за фауната на реката. Биолозите се опасяват, че живеещите по бреговете на реката видове птици няма да могат вече да си намират храна. Според германското министерство на земеделието надхвърлящите 30 градуса температури и слабите валежи през лятото са белязали \"най-голямата климатична аномалия\" в Германия от началото на климатичните измервания в страната през 1881 г. Високите температури през юли и август са се отразили крайно негативно на пасищата и земеделските култури. Заради неблагоприятните климатични условия годишната продукция на германските земеделци е намаляла с 20 процента. Четиринадесет от 16-те германски провинции заявиха в края на август, че проявяват интерес към федералната програма за обезщетяване на земеделците.", "date": "2018.10.19", "title": "Суша в Германия, Рейн достигна най-ниското си ниво в историята (Видео)"}
{"url": "https://www.24chasa.bg/novini/article/7110555", "text": "Палестинската организация Хамас призова за мирни протести в опит да успокои ситуацията след ракетни нападения срещу територията на Израел от ивицата Газа и последвали въздушни удари от израелските сили, предаде ДПА, цитирана от БТА. Висшият национален комитет за великия поход на завръщането, контролиран от Хамас, призова младите хора \"да се съберат мирно, за да отправят послание за приемственост\". Според него мирният протест ще \"отнеме оправданията от ръцете на врага, които чакат възможност да извършат престъпления срещу нашия народ\". Въпреки призива днес имаше съпроводени с насилие демонстрации по границата между Израел и Газа. Представители на службите за спешна помощ казаха, че най-малко 8 човека са били ранени, след като израелските сили са използвали сълзотворен газ и гумени куршуми. Имаше съобщения и за използване на бойни куршуми от войниците. Израелската армия заяви, че около 2000 палестинци са се събрали на много места по границата. Някои са палили гуми, други са хвърляли малки взривни устройства. В поне три случая палестинци са се покатерили на граничната стена и са влезли на израелска територия, след което са се върнали. По-рано тази седмица Израел нанесе въздушен удар срещу ивицата Газа в отговор на ракетни нападения от заподозрени палестински бойци. При удара загина един палестинец, а трима бяха ранени. От март палестинците почти редовно протестират по границата на Газа. Демонстрациите, които често включват хвърляне на камъни и други прояви на насилие, са с цел оказване на натиск върху Израел да премахне блокадата върху територията. Израел обвинява Хамас, че използва протестиращите като прикритие за нападения срещу израелски войници и гранични общини.", "date": "2018.10.19", "title": "Хамас призова за мирни протести след ракетни атаки срещу Израел от ивицата Газа"}
{"url": "https://www.24chasa.bg/novini/article/7110366", "text": "Гръцкият премиер Алексис Ципрас изключи предсрочни избори след оставката тази седмица на външния министър Никос Кодзиас, като заяви, че неговото правителство все още има подкрепата на мнозинството от депутатите, предаде Ройтерс, цитирана от БТА. Никос Кодзиас подаде оставка неочаквано в сряда, като стана първата високопоставена \"жертва\" в рамките на кампанията на Ципрас за слагане на край на дългогодишния спор за името на съседна Македония. Говорейки пред журналисти в Брюксел, Ципрас заяви, че той ще поеме и поста на външния министър до завършването на процеса на одобряване на споразумението със Скопие, предвиждащо преименуване на бившата югославска република на Северна Македония. Кодзиас, който беше главен преговарящ за споразумението, подаде оставка след спор по време на заседание на кабинета във вторник с министъра на отбраната Панос Каменос, който се противопоставя на споразумението. Ципрас каза, че неговото правителство \"все още се радва на пълната и абсолютна подкрепа на мнозинството в парламента\". Неговата администрация има подкрепата на 153 депутати в 300-местния парламент, включително от малката дясна партия, която Каменос оглавява.", "date": "2018.10.19", "title": "Ципрас след оставката на Кодзиас: Още имаме подкрепа на мнозинството от депутатите"}
{"url": "https://www.24chasa.bg/novini/article/7110409", "text": "ОБМакедонски прокурор е повдигнал обвинения срещу местен журналист за използване на език на омразата в коментар в социалните мрежи по повод смъртоносните пожари в съседна Гърция, предаде Асошиейтед прес, цитирана от БТА. Прокуратурата в Скопие съобщи днес, че коментарът, който е публикувал журналистът след избухването на пожара източно от Атина на 23 юли, отнел живота на 99 души, \"разпалва омраза към гърците\" чрез \"расистки и ксенофобски\" изрази. Прокуратурата не съобщи името на журналиста, нито някакви други подробности за неговия коментар. Според местните медии журналистът е описал пожара като \"божие наказание\" срещу гърците. Максималното наказание за подобни обвинения е 5 години затвор. Атина и Скопие се опитват да разрешат 27-годишен спор за името на Република Македония, който разпалва националистически страсти и в двете страни.", "date": "2018.10.19", "title": "Македонски журналист е обвинен, използвал расистки изрази за пожара в Гърция"}
{"url": "https://www.24chasa.bg/novini/article/7110410", "text": "Сформиране на работна група за решаване на въпроси, свързани с ползването на държавни имоти от структури на КНСБ, обсъдиха днес министърът на регионалното развитие и благоустройството Петя Аврамова и президентът на Конфедерацията Пламен Димитров. Необходимо е синдикалната организация да представи искане, за да се инициира създаването на такава група, като се предвижда в нея да бъдат включени освен експерти от министерството и от КНСБ и от други компетентни институции, съобщиха от пресцентъра на Министерство на регионалното развитие и благоустройството. По време на срещата на министър Аврамова с представителите на синдиката бяха обсъдени и други теми от взаимен интерес, сред които недостигът на квалифицирани кадри в строителството и ВиК отрасъла и регулацията на тези сектори. Категорично сме за изсветляването на строителния бранш. Трябва да си съдействаме, заяви регионалният министър. Коментирани бяха също подготвяните от министерството нормативни промени във ВиК отрасъла – Законът за ВиК, който е на етап концепция и по него предстои още работа, предложените изменения в Наредба № 4, както и предстоящите за изпълнение ВиК проекти с европейско финансиране.", "date": "2018.10.19", "title": "Министър Аврамова на среща с КНСБ: Не достигат кадри в строителството и ВиК отрасъла"}
{"url": "https://www.24chasa.bg/novini/article/7110415", "text": "Двама души са загинали при взрив в завод за пиротехнически средства в град Гатчина, Ленинградска област на Руската федерация, предаде ТАСС, като се позова на властите. Телата на двамата загинали, както и двама ранени са извадени изпод развалините, продължава издирването на още един човек, съобщи говорител на министерството на извънредните ситуации, предаде БТА.", "date": "2018.10.19", "title": "Най-малко двама са загинали при взрив в завод за пиротехника в Русия (Снимки, видео)"}
{"url": "https://www.24chasa.bg/novini/article/7110424", "text": "Силите за сигурност на Косово, които Прищина планира да трансформира в армия, в момента разполагат с около 2500 активни членове и 800 в резерва, съобщи сръбската телевизия РТС. До преди няколко месеца в Силите за сигурност имаше около 100 етнически сърби, но те масово започнаха да напускат, предаде БТА. Силите за сигурност на Косово наследиха през 2009 г. Косовския защитен корпус - формация, възникнала през 1999 г. след демилитаризацията на Армията за освобождение на Косово. Първият командир на Корпуса беше Агим Чеку, а по-късно той бе наследен от Сулейман Селими. В момента Селими е в затвора за престъпления, извършени по време на войната, а Агим Чеку е разследван за злоупотреби със списъците на ветераните, които имат право на специална пенсия, отбелязва РТС. Силите за сигурност на Косово бяха формирани според плана на международния посредник за решаване на косовския конфликт Марти Ахтисаари. Първоначално Силите за сигурност бяха снабдени с униформи от САЩ и с автомобили - от Германия, а с обучението им се заеха офицери от Великобритания. Силите за сигурност разполагат с германско и американско въоръжение. Според проектозакона за трансформиране на Силите за сигурност в армия, който вчера бе приет на първо четене в парламента, бъдещата армия ще може да разполага с максимум 5000 активни служители.", "date": "2018.10.19", "title": "Силите за сигурност на Косово разполагат с 2500 активни членове"}
{"url": "https://www.24chasa.bg/novini/article/7110434", "text": "САЩ и Южна Корея отменят още едно голямо военно учение тази година, изтъквайки като аргумент усилията за напредък със Северна Корея, предаде Асошиейтед прес, цитирана от БТА. Говорителката на Пентагона Дейна Уайт каза, че Вашингтон и Сеул отменят годишно военновъздушно учение, за да \"дадат всяка възможност за продължаване на дипломатическия процес\". Изявлението беше направено в момент, когато американският министър на отбраната Джим Матис е в Сингапур за среща с азиатски колеги. През юни Пентагонът отмени друго военно учение, след като американският президент Доналд Тръмп каза, че не одобрява маневрите, и ги определи като провокативни и скъпи. Тръмп обяви това след среща със севернокорейския лидер Ким Чен Ун.", "date": "2018.10.19", "title": "САЩ и Южна Корея отмениха още едно военно учение"}
{"url": "https://www.24chasa.bg/novini/article/7110441", "text": "Отличието “Лекар на годината на 2018” на Българския лекарски съюз получи акад. проф. Дамян Дамянов, а приз “Мениджър на годината 2018” взе проф. Асен Балтов - директор на университетската болница по спешна медицина “Пирогов”. Отличието за лекаря на годината е златен знак, изработен в Монетния двор, обясни председателят на БЛС д-р Иван Маджаров. В Деня на българския лекар - 19 октомври, когато честваме свети Иван Рилски - Чудотворец, лекарският съюз по традиция награждава медици с открояващ се принос. Тази година за 15-и път съсловието излъчва най-добрите в 6 различни категории. За първи път съсловната организация взема предвид номинации на лекари не само от регионалните лекарски колегии на БЛС, а и от лечебните заведения от цялата страна. В категорията “Дългогодишна дейност в областта на медицината и активен принос в развитието на специалност” призът е за проф. Драган Бобев - създател на модерната онкохематология в България и дългогодишен ръководител на Детската болница по хематология. За принос в развитието на иновативната медицина са наградени доц. Мариета Кътева от болница “Софиямед” и доц. Иглика Михайлова от Университетската специализирана болница за активно лечение по онкология. За принос в развитието на медицината са наградени проф. Иван Гаврилов от националната онкология, неврологът проф. Захари Захариев от болница “Св. Георги” в Пловдив, специалистът по УНГ болести проф. Иван Ценев от болница “Царица Йоанна-ИСУЛ”, проф. Виолета Димитрова от Александровска болница, доц. Виолета Димитрова от “Майчин дом”, д-р Евелина Пазванска от Четвърта МБАЛ, проф. Елисавета Наумова от Александровска болница. Петима млади лекари взеха призове “Ти си нашето бъдеще”.", "date": "2018.10.19", "title": "Лекарският съюз: Проф. Асен Балтов е мениджър  на годината"}
{"url": "https://www.24chasa.bg/novini/article/7110431", "text": "Най-малко 50 души са загинали днес, прегазени от влак в Северна Индия, предаде Асошиейтед прес, като цитира местен лидер от партията Конгрес. Жертвите, които наблюдавали фойерверки по време на религиозен фестивал, се струпали на жп линията в околностите на Амритсар, щата Пенджаб. Според източника на АП влакът не спрял след инцидента, предаде БТА. Според индийски новинарски сайт, цитиран от ТАСС, в момента на инцидента на релсите имало между 500 и 700 души.", "date": "2018.10.19", "title": "Най-малко 50 загинали при инцидент с влак в Индия (Снимки, видео)"}
{"url": "https://www.24chasa.bg/novini/article/7110474", "text": "На 86-годишна възраст почина поетът и преводач Димитър Стефанов, предаде  . Той е автор на 40 книги със стихове, есета и миниатюри. За своето творчество е носител на престижни наши и чуждестранни награди, сред които почетен доктор по литература на Световната академия за изкуство и култура, както и носител на най-високия словашки орден \"Двоен бял кръст\". “Почина на 86 години с планове за още 20-30 години – какво да напише и да преведе. Не умееше да бъде подлизурко. Отстояваше това, което мислеше и казваше. Не съм оптимист или песимист – аз съм реалист, казваше той. Това е най-добрият, най-усмихнатият и най-разбиращият човек“., заяви дъщерята на поета - Велислава Бъчварова Опелото ще се състои в неделя в 14:15 часа в столичния храм Света Неделя.", "date": "2018.10.19", "title": "Почина поетът и преводач Димитър Стефанов"}
{"url": "https://www.24chasa.bg/novini/article/7110483", "text": "Близо половината от румънските учители са съгласни с диктаторски режим, обявяват се за смъртно наказание и смятат, че хомосексуалността не може да бъдат приемана, според резултати от проучване, направено от група учени от университета Бабеш-Боляй в Клуж, съобщава информационният сайт Зиаре, цитиран от БТА. Проучването, осъществено сред 1427 учители от 140 училища в периода 10-24 ноември 2017 г., сочи, че 45 процента от анкетираните смятат, че би било добре или много добре, ако Румъния е управлявана от силен лидер, който ограничава ролята на парламента и изборите. Същевременно обаче 87 процента от учителите оценяват, че една демократична политическа система е добра или много добра опция за Румъния. Анкетата показва още, че 14 процента от учителите виждат като положителна перспектива излизането на Румъния от Европейския съюз, а също толкова биха одобрили съществуването на военен режим. 11 процента от анкетираните се изказват положително за система, базирана на религиозно законодателство. Според проучването 42,5 процента от анкетираните не биха искали да имат съседи от ромски произход, 38 процента не искат съседи хомосексуалисти, 33 процента - хора, които говорят на друг език, и също толкова не биха искали да живеят в близост до двойка, в която партньорите не са женени.", "date": "2018.10.19", "title": "Половината от учителите в Румъния одобряват смъртното наказание"}
{"url": "https://www.24chasa.bg/novini/article/7110487", "text": "Ваучерите за храна да не се облагат с данък добавена стойност. Това са се договорили КТ \"Подкрепа\" и министърът на финансите, съобщиха от синдиката, предаде  На среща президентът на \"Подкрепа\" Димитър Манолов, министър Владислав Горанов и председателят на парламентарната комисия по бюджет и финанси Менда Стоянова с представители на Асоциацията на оператори на ваучери за храна е обсъдено и въвеждане на електронни ваучери, както и разширяване на обхвата на стоките и услугите.", "date": "2018.10.19", "title": "Ваучерите за храна няма да се облагат с ДДС"}
{"url": "https://www.24chasa.bg/novini/article/7110493", "text": "Морковите са хрупкави и вкусни, но дали могат да допринесат за уякчаване на цимента и за намаляване на емисиите въглероден диоксид от строителната индустрия? Учени от Ланкастърския университет в Англия използват блендер, за да смесят частици от корени на растения с цимент. Целта е да се установи дали може да се създаде по-уякчен и по-екологичен продукт, предава БТА. \"Констатирахме, че можем да увеличим якостта на цимента с 80 процента, използвайки малко количество от този нов материал\", заяви ръководителят на екипа Мохамед Саафи. Добавянето на моркови предотвратява появата на пукнатини в бетона, поясниха учените. Освен това се използва по-малко количество цимент, като по този начин се намаляват емисиите въглероден диоксид. Според Международната агенция по енергетика, циментът е отговорен за 7 процента от глобалните емисии въглероден диоксид. \"Предварителните резултати показват, че добавянето на около половин килограм морковен наноматериал ще намали около 10 кг цимент на кубик бетон\", отбеляза Саафи", "date": "2018.10.19", "title": "Морковите могат да се ползват и в строителството за по-екологичен цимент"}
{"url": "https://www.24chasa.bg/novini/article/7110335", "text": "Двама от обитателите на ромската махала в Айтос, задържани за побой над 28-годишния Пламен Н., са пуснати под гаранция от по 600 лв., съобщи Апелативната прокуратура  в Бургас. За 72 часа  е задържан третият от биячите Илия К., обвинен в извършване на непристойни действия, грубо нарушаващи обществения ред и изразяващи явно неуважение към обществото. Мярката срещу него е по-сурова, тъй като престъплението е осъществено в условията на опасен рецидив. Тримата роми Илия К., Румен В. и Емил Е. са обвинени за това, че малко след полунощ на 18 октомври, пред заведение на ул.\"Гоче Делчев\" и в градинка на ул. \"Бяло Море\" са нападнали и пребили мъж, като деянието се отличава с особена дързост в условията на опасен рецидидив. Предстои Района прокуратура – Айтос да внесе в съда искане за налагане на постоянна мярка за неотклонение „задържане под стража“ спрямо обвиняемия Илия К. Пострадалият Пламен Н. от Айтос е настанен в отделението по неврохирургия в УМБАЛ Бургас. Той е приет с комоцио и счупен нос. ", "date": "2018.10.19", "title": "Пуснаха двама от айтоските биячи, третият остава в ареста - бил рецидивист"}
{"url": "https://www.24chasa.bg/novini/article/7110333", "text": "Заседанието на македонския парламент, на което трябваше да продължат дебатите и евентуално да се гласува предложението на правителството за пристъпване към изменения в конституцията, все още не е започнало и не се знае дали изобщо ще се състои, предаде агенция МИА. В пленарната зала вече са заели местата си част от депутатите от управляващото мнозинство, а в галерията чакат многобройни журналистически екипи. Няма информация защо заседанието не започна в часа, в който бе обявено. Първоначално то бе насрочено за 12 часа местно време /13 българско/, а след това отложено за 15 часа, предава БТА. Според неофициална информация в някои медии вече е осигурено необходимото мнозинство от две трети за гласуване на предложението за внасяне на изменения в конституцията. Междувременно част от депутатите на най-влиятелната опозиционна партия ВМРО-ДПМНЕ свикаха пресконференция, на която призоваха председателя на парламента Талат Джафери да обяви направо гласуване без по-нататъшни дебати, \"за да се види, че няма мнозинство от две трети\". Според информация от парламента премиерът Зоран Заев, който пристигна в парламента около 12 часа, все още е в сградата. Македонският парламент от четири дни обсъжда предложението за пристъпване към изменения в конституцията, произтичащи от Преспанското споразумение с Гърция, според което страната се преименува на Република Северна Македония. Против споразумението и внасянето на поправки в основния закон е най-влиятелната опозиционна партия ВМРО-ДПМНЕ.", "date": "2018.10.19", "title": "Не е ясно кога ще започне заседанието на македонския парламент"}
{"url": "https://www.24chasa.bg/novini/article/7110341", "text": "Нападателят от Кьолн е можело да бъде депортиран в Чехия и да не извърши атаката, при която взе заложник на градската централна гара, предаде ДПА, като се позова на местния вестник \"Щат анцайгер\". Според вестника нападателят е подал първата си молба за убежище в Чехия, което означава, че чешките власти е трябвало да вземат решението за съдбата му, предава БТА. Впоследствие обаче той заминал за Германия, където му било дадено разрешение за пребиваване до 2021 г., тъй като германската служба за бежанците не го депортирала в шестмесечен срок.Според правилата на Европейския съюз по молбите на кандидатите за убежище следва да се произнася страната, където за първи път е подадена молба. Говорителка на службата за бежанците заяви, че е в ход разследване по случая. Мохамад А.Р. е заподозрян за палеж в заведение за бързо хранене и вземане на заложничка в аптека. При пожара сериозно пострада 14-годишно момиче. По време на преговорите за освобождаването на заложничката Мохамед А.Р. разкри, че е член на терористичната организация \"Ислямска държава\" и че иска Германия да му разреши да отиде в контролираните от групировката територии в Сирия, припомня ДПА.", "date": "2018.10.19", "title": "Немски вестник: Нападателят от Кьолн е можело да бъде депортиран в Чехия"}
{"url": "https://www.24chasa.bg/novini/article/7110343", "text": "Съдът на ЕС нареди на Полша незабавно да отмени закона, който намали пенсионната възраст за съдиите от Върховния съд, като междинна мярка, докато се произнесе по спорната съдебна реформа, предаде ДПА. Европейската комисия внесе жалба срещу Полша в съда в Люксембург с мотива, че новият закон, въведен през април, нарушава фундаменталните ценности на ЕС, предава БТА. Брюксел е в остър конфликт с Варшава от края на 2015 г. поради опасения, че реформите, въведени от консервативното правителство на Полша, поставят съдебната власт под прекомерно политическо влияние. Въпросната реформа намалява пенсионната възраст на върховните съдии от 70 на 65 години, мярка, която доведе до напускането на 21 от тях, включително председателката Малгожата Герсдорф. Съдиите, засегнати от новята възраст за пенсиониране, могат да помолят полския президент за продължаване на мандата им, но, както отбеляза Комисията,, няма ясни критерии за подобно решение. Управляващата партия \"Право и справедливост\" твърди, че така прочиства съда от корумпирани съдии, но опонентите я обвиняват, че се опитва да отстрани критичните гласове. Полша трябва \"незабавно да суспендира\" закона за ранното пенсиониране, прилагайки решението със задна дата за съдиите от Върховния съд, засегнати от този закон, гласи днешното решение на Съда на ЕС. Съдът тепърва трябва да се произнесе дали полската реформа нарушава правилата на ЕС - процес, който може да продължи седмици или дори месеци, отбелязва ДПА. Междувременно обаче, заместник-председателят на съда Росарио Силва де Лапуерта призна, че има риск от \"сериозна и непоправима вреда за интересите на ЕС\", ако се установи, че намаляването на пенсионната възраст е в нарушение на европейското законодателство. Тя отбеляза, че президентът на Полша вече е назначил поне 27 нови съдии и са обявени вакантни места за още няколко поста, вкючително за председател на Върховния съд. Тези стъпки са наложили да се действа спешно, заяви Съдът на ЕС в днешното си решение, отбелязвайки, че \"е в ход дълбока и ускорена промяна в състава на Върховния съд\", което може да се отрази на \"кардиналното право\" на справедлив процес. Министър-председателят на Полша Матеуш Моравецки, който беше в Брюксел за срещата на върха на ЕС, заяви, че Варшава е получила решението на съда и ще го анализира.", "date": "2018.10.19", "title": "Съдът на ЕС нареди на Полша да отмени закона за ранното пенсиониране на съдиите"}
{"url": "https://www.24chasa.bg/novini/article/7109904", "text": "Силистра, 19 октомври 2018 г. – „През последните няколко години проектите за дуално образование показаха, че сътрудничеството между образованието и бизнеса е от ключово значение за постепенното внедряване на дуалната форма на обучение у нас. Без прякото участие на бизнеса този процес няма как да се случи. Споделям виждането, че бизнесът и образованието трябва да носят споделена отговорност за обучението и развитието на кадри“. Това каза евродепутатът от Групата на социалистите и демократите в Европейския парламент Момчил Неков при откриването на Форум „Образованието и бизнесът заедно за развитието на регионите“ в Силистра. Това съобщиха от пресофиса на евродепутата.  „Радвам се, че днешният форум събра на едно място представители на образованието и на бизнеса в името на едно по-добро бъдеще за Силистра и региона. Вярвам, че те трябва да работят заедно, ръка за ръка, за да се постигнат устойчиви резултати на местно и регионално ниво. Когато всеки работи по отделно в своята си сфера и когато няма диалог и колаборация, трудно могат да се постигнат осезаеми резултати“, заяви Неков. „Специален фокус на днешното събитие е поставен върху област Силистра и нейните специфични нужди по отношение на прогнозиране на потребностите на пазара на труда и на нуждата от кадри в краткосрочен, средносрочен и дългосрочен план. Няма как да не спомена, че аз имам специален сантимент към град Силистра, защото тук е моето родно място“, допълни Момчил Неков. Неков изнесе данни, че според Европейски център за развитие на професионалното обучение до 2025 г. 49 % от всички нови работни места в ЕС ще изискват високо ниво на квалификация, 40 % — средно ниво на квалификация, а само 11 % — ниско ниво на квалификация или никакви квалификации. В ЕС 40 % от работодателите изпитват трудности при намирането на служители с правилни умения, в България 54% от българските работодатели имат този проблем. В ЕС 66% от компаниите осигуряват обучение за своите служители, докато в България това правят 31% от компаниите. „Статистиките говорят за несъответствие между кадрите, които образователната система възпроизвежда и това, което се търси на пазара. Този феномен засяга както физическите лица, така и предприятията, като създава недостиг на кандидати и съответно безработица. В контекста на тези данни една от основните препоръки в резолюцията на Европарламента, по която работих, е да се обърне специално внимание на пограничните и отдалечените райони на Съюза, които са изправени пред специфични предизвикателства що се отнася до несъответствията между умения и заетост“, каза Неков. Той допълни, че изграждането на гъвкави модели за взаимодействие между бизнеса и образованието, съобразени с потребностите на регионалната и местна икономика, както и прогнозирането по региони и общини трябва да бъдат приоритетни. „Завършилите Бакалавър и Магистър получават по-добро заплащане и това е стимул да се стремим към по-добро образование“, заяви по време на форума проф. Борислав Борисов, преподавател в Стопанска академия „Д. А. Ценов, Свищов Според него икономическото развитие на регионите, дори и инфраструктурата оказват влияние върху образователната система. „В Силистра образованието е незадоволително. То е застрашено от демографската криза“, каза проф. Борисов. Той представи кратко състояние на образователната система в Силистренска област. През 2016 г. делът на записаните в училище деца в V–VIII клас в областта намалява и вече е по-нисък от средния за страната – 76,6% при 78,2% за страната. Дяловете на второгодниците и на отпадналите от основното и средното образование обаче продължават да са по-ниски от средните за страната. Резултатите от зрелостните изпити в областта се повишават през 2017 г. и Силистра вече не е областта с най-ниски оценки. Средният успех от матурата по БЕЛ в област Силистра е 3,95 при 4,22 за страната. Близо двойно по-висок пък е делът на двойките в областта – 13,25% при 7,98% за страната. Учителите в областта се увеличават, но също остават под средния за страната брой спрямо учениците. Броят на студентите в областта пък намалява в унисон с тенденциите в страната. Данни за образованието в Силистра представи и Марин Ботев от РУО на МОН, Силистра. Обучение по професии има в 14 училища в Силистра. 64 % са в професионални гимназии, 22 % СУ с професионални паралелки и 14 % в СпУ „Дръстър“ и ОбУ Иширково. Учениците във всички форми на обучение са 2603, от тях в дневна форма - 2144, задочна форма - 326 и самостоятелна форма -133. По време на форума беше представен проект на проучване на общественото мнение, инициирано от Момчил Неков с подкрепата на Групата на българските социалисти в ЕП „Прогнозиране на бъдещите нужди от умения и кадри в Силистренска област за периода 2018-2028 г.“ „Проучването ще обхване професионалния статус и нагласи, уменията и мотивите за трудова реализация на трудово активното население от 16 до 45 години за Силистренска област, което да послужи като основа за прогнозиране на потребностите на пазара на труда“, заяви проф. Михаил Мирчев, социолог и политолог. „Акцентът е върху нуждата от по-добро взаимодействие между бизнеса и образованието, което може да намали дефицитите в определени професионални направления и да насочи подготовката на специалисти в съответствие с възможностите за реализация“, коментира проф. Мирчев. „Съществува голяма полярност в образованието в България. Много образовани, които напускат България, за да се реализират и ниско образовани и малограмотни, които са в страната и работят нископлатена работа. Има полярност и в търсенето на кадри. Работодатели, които предлагат работа на ниско образовани хора и ниско заплащане и работодатели, предлагащи работни оазиси – високи технологии, комфорт, високо заплащане“, заяви проф. Мирчев. „Имам изключителни очаквания от това проучване, за да можем да разпространим модела и на други места в България“, каза доц. Маруся Любчева, модератор на събитието. „Обезлюдяването на граничните райони е основен проблем в България и това основно засяга Дунавския район. Заплаха за националната сигурност е демографската криза и обезлюдяването на тези райони. За развитие на граничните райони основна роля има образованието, а насочването на инвестиции, финансови и данъчни облекцения би имало стимулиращ ефект за развитието на тези региони.“, каза М-р доц. Даниел Манолев, катедра “Логистика на сигурността” във факултет „Общовойскови” на НВУ „В. Левски”, гр. Велико Търново. Проф. Венелин Терзиев, редовен професор в Национален военен университет „Васил Левски“ във Велико Търново и Русенски университет „Ангел Кънчев“ говори за възможностите за по-добри работни места в граничните региони. „Взаимодействието между бизнеса и образованието е в основата на развитието на уменията и компетентностите, нужни за всяка икономическа или социална дейност“ ,каза доц. Маруся Любчева, модератор на Форум „Образованието и бизнесът заедно за развитието на регионите“ в Силистра. Според нея в повечето случаи бизнесът предпочита да получи „готови“ кадри и не е особено ентусиазиран от това да финансира образованието. В края на форума участниците приеха заключителен документ, с който: Препоръчват изработване на стратегически регионални икономически приоритети за всеки регион; Настояват за създаване на гъвкави модели за определяне на нуждите от нови умения и квалификация; Препоръчват регулярно изследване на прогнозните потребности на бизнеса във всеки регион ; Предлагат изработването на инструменти за оценка на съответствието на подготовката на специалисти с изискванията на бизнеса; Препоръчват адаптиране на националното законодателство в областта на съответствието между професионалната подготовка и професионалната реализация и създаването на целенасочени национални програми за преодоляване на дефицитите в определени професионалните направления. Настояват държавата да подкрепя и да осигурява финансово образователни структури в инициативи за разкриване на специалности в профилираните и професионалните гимназии, както и създаване на професионални колежи, отговарящи на доказани потребности от кадри в дефицитни зони.", "date": "2018.10.19", "title": "Момчил Неков: Изграждането на гъвкави модели между бизнеса и образованието, съобразени с потребностите на регионалната и местна икономика, както и прогнозирането по региони и общини трябва да бъдат приоритетни"}
{"url": "https://www.24chasa.bg/novini/article/7109915", "text": "Проучване на Комисията за защита на конкуренцията /КЗК/ е установило, че размерът на таксата за осъществяване на общ финансов надзор от Комисията за финансов надзор /КФН/ на застрахователните брокери и срокът за нейното заплащане могат да създадат условия за ограничаване на конкуренцията и на свободната инициатива в стопанската дейност, съобщава КЗК на интернет страницата си. По мнение на КЗК, размерът на таксата в ред 34 от раздел II, т. I от Приложение към чл. 27, ал. 1 от ЗКФН ангажира немалък финансов ресурс на предприятията и би могъл да породи негативен ефект върху конкурентната среда и интересите на потребителите, които ползват застрахователни продукти. С оглед на това Комисията предлага изменение на размера на посочената такса, като се постигне точният баланс между интересите на една част от застрахователните брокери, за които таксата в сегашният размер е твърде висока и интересите на КФН, свързани с бюджетната самостоятелност на институцията и осигуряването на необходимите финансови средства за ефективното осъществяване на възложените й със закон правомощия, посочват от КЗК. КЗК смята, че еднократното събиране на таксата в пълен размер и то още в началото на всяка календарна година би могло да постави в затруднено финансово положение част от поднадзорните лица. С оглед на това КЗК предлага да бъде предвидена нормативна възможност за разсроченото й плащане. В приетото становище Комисията за защита на конкуренцията предлага на компетентния орган - Народно събрание на България, да измени посочените в решението на КЗК разпоредби на раздел II, т. I от Приложение към чл. 27, ал. 1 от Закона за Комисията за финансов надзор в съответствие с изложените подробни мотиви.", "date": "2018.10.19", "title": "КЗК предлага намаление на таксите на Комисията за финансов надзор, събирани от застрахователните брокери"}
{"url": "https://www.24chasa.bg/novini/article/7109918", "text": "„От цялата човешка история е останало само онова, което е изградено от камък и слово.“ С тези думи на писателя Йордан Радичков вицепрезидентът Илияна Йотова откри българска чешма в град Сигетсентмиклош по повод Деня на българо-унгарското приятелство, съобщиха от прессекретариата на президентството. Миналата година той бе отбелязан с поставяне на паметна плоча с лика на св. Иван Рилски в църквата „Света София“ в българската столица. Вицепрезидентът изказа благодарност към Министерството на човешките ресурси на Унгария, община Сигетсентмиклош, Българското национално самоуправление, Българското републиканско самоуправление и специално към българския скулптор Огнян Кожухаров, съградил чешмата. През 2016 г. парламентите в София и Букурещ обявиха 19 октомври, когато се почита св. Иван Рилски, за Ден на българо-унгарското приятелство.", "date": "2018.10.19", "title": "Илияна Йотова откри българска чешма в унгарския град Сигетсентмиклош (Снимки)"}
{"url": "https://www.24chasa.bg/novini/article/7109922", "text": "Г-н Борисов, този път с извинение няма да спасите положението. Достатъчно си играхте с мъката на тези хора. Първо плакахте от тъжната история на една майка, която след това поиска лично да ѝ се извините за унизителното Ви отношение към нея и избяга от Вашите сълзи чак в Холандия. Това написа лидерката на БСП Корнелия Нинова в личния си профил във фейсбук по повод извинението на премиера Борисов за изказването на Валери Симеонов за децата с увреждания и техните майки. После се извинявахте за Вашите думи - \"да ми се махнат от главата\". Уволнихте си министъра на труда, за да си измиете ръцете, не Ви мина номерът и го върнахте. Сега казвате “език мой, враг мой”. Хайде стига с този театър. Всичко, което правите в последните месеци с хората с увреждания, не е грешка на езика, то е недопустимо отношение към болни, слаби и нещастни българи. Единственият адекватен отговор е оставката на Валери Симеонов. Ако не му я поискате, значи сте съгласен с него.", "date": "2018.10.19", "title": "Нинова: Г-н Борисов, този път с извинение няма да спасите положението"}
{"url": "https://www.24chasa.bg/novini/article/7109929", "text": "\"Членството на България в ЕС ни донесе изключително позитивно въздействие върху всички сектори на икономиката и инфраструктурата\", заяви министър Лиляна Павлова днес по време на Шестнадесетата международна научна конференция на тема \"Членството на България в Европейския съюз: Единадесет години по-късно\", в която участва заедно със заместник-министъра за българското председателство Моника Панайотова, съобщиха от ресорното министерство. Форумът се организира от Катедрата \"Международни икономически отношения и бизнес\" към Факултета \"Международна икономика и политика\" в УНСС и е под патронажа на ректора на висшето учебно заведение проф. Стати Статев. \"Анализите показват, че за 11-те години на членство в ЕС имаме сериозно увеличение на Брутния вътрешен продукт, \"изсветляване\" на икономиката, по-добра правна уредба, повишен капацитет на администрацията, по-добре функциониращи системи в тяхната цялост, инвестиции от над 30 милиарда лева. Става дума за пряк финансов ресурс от европейските фондове за инфраструктура, за малките и средни предприятия, за развитието на земеделието и други сектори, без които нашата икономика нямаше да има настоящото развитие\", е заявила в УНСС министър Павлова. Тя подчертала, че точно 11 години след приемането ни в ЕС, изпълнихме една изключително важна роля - поехме председателството на Съвета на ЕС. \"Някои председателства протичат в спокойни води, а други - в бурни, които предизвикват извънредни заседания и дебати по теми, налагащи по-специален дневен ред. Такъв беше и нашият случай. Заради решението на Великобритания да напусне ЕС, поехме председателството 6 месеца по-рано\", е посочила още министър Павлова. Тя припомнила, че с Естония и Австрия трябваше да разработим 18-месечна програма на триото, съобразена с геополитическата ситуация, с въпросите от европейския дневния ред и горещите теми. \"Беше ясно, че в програмата и приоритетите ни трябваше да адресираме новите реалности - новия курс на САЩ под ръководството на президента Доналд Тръмп, безпрецедентния миграционен натиск, драстичните изменения на климата, продължаващите терористични заплахи в ЕС, Брекзит и още много предизвикателства. На този фон формирахме програмата на триото, адекватна на реалността\", е добавила министър Павлова. Така са определени и приоритетите на председателството - защитаващи националния и европейския интерес. Бидейки страна на кръстопът - между Изтока и Запада, държава на Балканите, граничеща с Турция и Черно море, България трябваше да избере и адекватен дългосрочен приоритет. \"В началото европейската перспектива и свързаността на Западните Балкани бе абсолютно непопулярна и неактуална тема, а много от партньорите в ЕС се отнасяха скептично към нея, защото се заехме с тежка тематика. Но ние категорично решихме да не тръгваме по лесния път\", е заявила още в УНСС министърът за българското председателство. Анализите към днешна дата показват, че сме постъпили правилно - уцелихме правилния момент за интеграцията на Балканите в Европа, е посочила Павлова. \"Ако говорим за сигурност и единство на Европа, те са немислими без Балканите. По тази причина колкото за Балканите е важна Европа, толкова и те за нея\", е подчертала Лиляна Павлова. \"Постигнахме напредък и успехи по много досиета в законодателен аспект. Данните показват, че в сравнение с последните 5 председателства на Съвета на ЕС, ние сме затворили най-много законодателни досиета - 78 от 105 отворени. Резултатът от работата ни по всички приоритети се отрази и върху медийните публикации за страната - през януари 2018 г. отрицателните новини бяха 20 процента от общия поток, а 59 на сто бяха положителни. Шест месеца по-късно отрицателните новини се стопиха до 7 процента, а положителните се увеличиха на 68 на сто\", е припомнила министър Павлова анализите на работата на 120 медии от Европа и България, отразявали случващото се в страната ни и дейността на председателство. Министър Павлова е посочила, че освен в законодателната сфера, ползите за България от председателството са икономически - преки и косвени, социални, политически, културни, имиджови и много други.", "date": "2018.10.19", "title": "Павлова: За 11-те години членство в ЕС имаме сериозно увеличение на БВП"}
{"url": "https://www.24chasa.bg/novini/article/7109935", "text": "Горната камара на германския парламент - Бундесратът постигна съгласие за това да настоява пред долната камара - Бундестага, за забрана на носенето на бурки и други дрехи, закриващи лицето в германските съдилища, предаде ДПА, цитирана от БТА. В предложение, което ще бъде представено в Бундестага, Бундесратът заявява, че носенето на всякакви забрадки, бурки, маски и каски трябва да бъде забранено в съдилищата, защото подкопава способността на съда за установяване на фактите и на достоверността на свидетелските показания. Разрешението на свидетелите да закриват лицата си понастоящем зависи от преценката на всеки отделен съдия, но Бундесратът настоява за пълна забрана. Законодателният орган признава в днешното си решение, че забраната за жени мюсюлманки да носят забрадки в съда е нарушение на религиозните им права, но че това ограничение е по-маловажно от способността да съда да правораздава правомерно. Бундесратът представлява 16-те федерални провинции на Германия.", "date": "2018.10.19", "title": "Немският парламент иска забрана за носене на бурки в съдилищата"}
{"url": "https://www.24chasa.bg/novini/article/7109890", "text": "Специализираната прокуратура в София, която от лятото е без титулярен началник, най-вероятно в сряда ще се сдобие с нов временен шеф. За рокадата става ясно от дневния ред на следващото заседание на прокурорската колегия на Висшия съдебен съвет (ВСС). След като Иван Гешев стана зам. главен прокурор през юли т.г., до избирането на титуляр бе назначена зам.-шефката на спецпрокурорите Даниела Начева. Сега обаче тя ще бъде заменена от колегата си Димитър Франтишек Петров. Смяната изглежда изненадваща, причини за нея не се съобщават. Начева е и единственият кандидат за титулярен административен ръководител на спецпрокуратурата. Прокурор Петров в момента е зам.-шеф на спецпрокуратурата и то от времето, когато Гешев бе ръководител. На ул. \"Черковна\" 90 Петров пристигна от Софийската градска прокуратура. Там бе наблюдаващ прокурор по делата срещу бившия премиер Сергей Станишев, съдията от Софийския градски съд Владимира Янева, бизнесмена Огнян Донев и др. Той бе и обвинител по едно от делата срещу бившия шеф на Националната разузнавателна служба ген. Кирчо Киров, който на първа инстанция получи двегодишната условна присъда за разгласяване на държавна тайна.  В Специализираната прокуратура Петров наблюдава разследване за рушвети в НАП в София. Явявал се е и на мерки за неотклонение срещу отстранената кметица на \"Младост\" Десислава Иванчева, бизнесмена Миню Стайков и др. След рокадата Начева по всяка вероятност ще остане зам.-шеф на спецпрокуратурата.", "date": "2018.10.19", "title": "Рокада! Нов временен шеф ще оглави спецпрокуратурата в сряда"}
{"url": "https://www.24chasa.bg/novini/article/7109948", "text": "Премиерът Бойко Борисов ще открие Четвъртата среща на местните лидери на страните от Инициативата „16+1“, утре, 20 октомври в Националния дворец на културата. Форумът ще се проведе под мотото „Глобално мислене, действия на местно ниво“ и се организира от Министерството на Българското председателство на Съвета на ЕС 2018 и областния управител на област София в партньорство със Столичната община, Националното сдружение на общините в Република България, Националния дворец на културата, както и Секретариата за сътрудничество между Китай и страните от ЦИЕ, Асоциацията на областните управители на страните от ЦИЕ и Китай и Китайска народна асоциация за приятелство с чужбина. Това съобщиха от правителствената пресслужба. В рамките на форума министър-председателят Бойко Борисов ще проведе и двустранна среща със заместник-председателя на Постоянния комитет на общокитайското събрание на народните представители Цао Дзиенмин. Четвъртата среща на местните лидери на страните от ЦИЕ и Китай ще се проведе само три месеца след Седмата среща на правителствените ръководители на държавите от формата \"16+1\", състояла се в София на 7 юли. Целта на форума е да надгради постигнатите резултати и договорености от Срещата на върха, на която бяха очертани и „Насоките от София“. Дискусиите ще се съсредоточат върху развитието на сътрудничеството в областта на туризма, селското стопанство, индустриалните зони и паркове, малките и средните предприятия. Програмата ще включва презентации и речи на говорители от България, Китай и страните от ЦИЕ. Инициативата „16+1“ за сътрудничество между Китай и 16-те страни от ЦИЕ е важен механизъм за стимулиране на политическия диалог, инвестициите, търговските и икономическите отношения и сътрудничеството в широк кръг от области.", "date": "2018.10.19", "title": "Борисов ще открие четвъртата среща „16+1“ на местните лидери на страните"}
{"url": "https://www.24chasa.bg/novini/article/7109945", "text": "Администрацията на президента Тръмп е взела решение за временно изваждане на ръководителя на \"Роскосмос\" Дмитрий Рогозин от списъка със санкциите, за да може да посети САЩ по покана на НАСА, предаде ТАСС, цитирана БТА. Това заяви директорът на НАСА Джим Брайдънстайн, който преди повече от седмица посети Москва, космодрума Байконур и за пръв път се срещна с Рогозин. \"Искам да обсъдя много въпроси с Дмитрий Рогозин - каза ръководителят на американското космическо ведомство. - Ако желаем да установим стабилни работни взаимоотношения, трябва да започнем тясно да взаимодействаме един с друг. Това ще е от полза за двете страни. За да може генералният директор на \"Роскосмос\" Дмитрий Рогозин да посети САЩ, свършихме работа в редица направления. Постигнахме изваждането му от списъка със санкциите, за да дойде тук и да се срещне с представители на НАСА, както и с наши доставчици.\"  През август влязоха в сила санкциите на САЩ срещу Кремъл заради случая \"Скрипал\". НАСА не може сама да осъществи проект, свързан с изпращане на изследователи на Марс, предаде ТАСС, каза още директорът на НАСА Джим Брайдънстайн. \"Искаме това да е проект, който предвижда международно сътрудничество\", каза ръководителят на американското космическо ведомство. По думите му, САЩ разработват свързаната с лунния проект архитектура - построяване на станция в окололунна орбита. Става въпрос за ракети-носители, командни модули за многократна употреба, спускаеми модули, които ще могат също да излетят от лунната повърхност. \"Всички тези технологии ще могат да се използват и при изследванията на Марс - допълни Брайдънстайн. - Но САЩ не могат сами да направят всичко. Ако се появят международни партньори, които да участват в създаването на елементи на въпросната архитектура, ще можем заедно да направим повече, отколкото всеки би постигнал сам. Засега не знам коя страна ще се присъедини към осъществяването на този проект.\" По-рано бе съобщено, че НАСА планира да осъществи първи полет на човек до Червената планета към средата на 30-те години на този век с помощта на новия пилотиран кораб \"Орион\" и тежка ракета-носител Ес Ел Ес (SLS - Space Launch System).", "date": "2018.10.19", "title": "САЩ вади Рогозин от списъка със санкции заради покана на НАСА за посещение"}
{"url": "https://www.24chasa.bg/novini/article/7109954", "text": "Турски кораб за енергийни проучвания ще продължи дейността си в Средиземно море, заяви днес турският министър на енергетиката, след като Анкара обяви вчера, че турските военноморски сили са възпрели гръцка фрегата, която е обезпокоила кораба, заради териториални спорове, предаде Ройтерс. Турция, Гърция и международно признатото кипърско гръцко правителство отдавна си оспорват пълномощията за офшорни проучвания за въглеводороди в Средиземно море. Корабът за проучвания на Търкиш петролиум /турската държавна петролна компания - бел.ред./ ще продължи дейността си в съответствие с правата на Турция, заяви турският министър на енергетиката Фатих Дьонмез пред репортери в окръг Измир /Западна Турция/, предаде БТА. Турското министерство на външните работи заяви вчера, че турските военноморски сили са възпрели гръцка фрегатата, която е обезпокоила кораба на Търкиш петролиум в Средиземно море. Ние препоръчваме на Гърция да се въздържа от действия, които ще доведат до ескалация в района, бе посочено в съобщение на министерството.", "date": "2018.10.19", "title": "Турски кораб ще продължи проучванията за въглеводороди в Средиземно море"}
{"url": "https://www.24chasa.bg/novini/article/7109960", "text": "30-годишен мъж ще остане в ареста, след като състав на Окръжен съд–Добрич, потвърди наложената му от Районния съд мярка за неотклонение „задържане под стража”. Мъжът е обвиняем за това, че на 8 октомври т.г., в условията на повторност, е шофирал след употреба на наркотици, придобити преди това без надлежно разрешително. За първото деяние законът предвижда наказание „лишаване от свобода“ за срок от 1 до 5 години и глоба от 500 до 1500 лева, а за второто глоба до 1000 лева. Разследваните престъпления са извършени в изпитателния срок на предходно осъждане на мъжа за шофиране след употреба на наркотици. Окръжен съд - Добрич, след като се запозна с материалите по досъдебното производство отбелязва, че и двете разследвани деяния се характеризират с висока степен на обществена опасност, като едното от повдигнатите обвинения срещу мъжа е за управление на моторно превозно средство след употреба на наркотични вещества, при условията на повторност. Съобразявайки това, съдебният състав счете, че е налице реална опасност както от укриване на обвиняемия с цел избягване на евентуална бъдеща наказателна репресия, така и от извършване на друго престъпление. Определението на Окръжен съд – Добрич, е окончателно.", "date": "2018.10.19", "title": "30-годишен остава зад решетките, шофирал след употреба на наркотици"}
{"url": "https://www.24chasa.bg/novini/article/7109972", "text": "Министерството на външните работи ще окаже всяко необходимо съдействие, в рамките на своите компетенции, за положителното разрешаване на случая с четиримата български граничари, обвинени в убийството на турски бракониер през 2018 г. Това стана ясно на среща в МВнР между заместник-министрите Тодор Стоянов и Георг Георгиев и депутатите от ГЕРБ Ивелина Василева и Диана Саватева, съобщиха от пресцентъра на Министерство на външните работи.  Заместник-министър Стоянов информира, че чрез генералното консулство в Одрин са изпратени запитвания за информация по делото, както и че ще бъде поискано присъствието на наш представител на съдебните заседания. Предприети са стъпки и по отношение на адвокатската защита, като ведомството е предложило на сънародниците ни адвокати с опит в наказателните дела. „Благодаря на МВнР и на министър Захариева, която знам, че работи активно и е лично ангажирана със случая“, подчерта Ивелина Василева. „В този случай трябва да се действа бързо, но и много внимателно, защото ситуацията е деликатна“, изтъкна Георг Георгиев, който увери депутатите, че от страна на министерството ще бъдат предприети всички възможни мерки. Той подчерта и необходимостта от интензивен контакт между отговорните институции. Диана Саватева, която миналата седмица се срещна с граничарите, разследвани в Турция изтъкна, че засега няма яснота от турска страна на какъв етап е делото. Тя сподели, че обвинените са значително по-спокойни, тъй като усещат подкрепа от страна на българските институции. Участниците се обединиха около идеята, че бъдеща среща в един по-широк формат, ще бъде полезна за всички заинтересовани страни.", "date": "2018.10.19", "title": "Външното ни министерство взима мерки за защита на българските граничари"}
{"url": "https://www.24chasa.bg/novini/article/7109981", "text": "В прието днес становище Венецианската комисия към Съвета на Европа изрази безпокойство, че редица проектоизменения в Наказателния и Наказателно-процесуалния кодекс в Румъния сериозно отслабват ефективността на съдебната система в борбата срещу корупцията, престъпленията, свързани с насилие, и организираната престъпност, се посочва в прессъобщение на комисията. Венецианската комисия препоръчва на румънските власти да направят цялостен анализ на измененията в двата кодекса чрез задълбочен и ефективен процес на консултации, за да представят законодателно предложение, което се ползва с широка подкрепа в румънското общество, съответства на стандартите и следва препоръките на Конституционния съд, предава БТА. На 12 октомври Конституционният съд на Румъния установи, че над 60 члена от проектозакона за изменение на Наказателно-процесуалния кодекс са неконституционни и се очаква да разгледа конституционността на проектоизмененията в Наказателния кодекс по-късно този месец. Комисията критикува \"изключителната бързина и недостатъчната прозрачност\" в процеса на извършване на реформата, като се има предвид, че са внесени над 300 изменения, много от които реформират радикално наказателните практики. \"Прибързаността на одобряването им има отрицателен ефект върху качеството на законодателството, което съдържа противоречия, които биха могли да предизвикат законова несигурност в бъдеще\", посочва комисията. Що се отнася до трите закона за промени в статута на съдиите и прокурорите, на съдебната организация и на Висшия съвет на магистратурата, Венецианската комисия смята, че те биха засегнали негативно ефикасността, качеството и независимостта на съдебната система, което би имало отрицателни последици върху борбата срещу корупцията. Трите закона вече бяха обнародвани и влязоха в сила. В становището се посочва също, че комисията приветства като положителна стъпка отлагането на влизането в сила на схема на предсрочно пенсиониране на магистратите. Тази мярка беше включена в одобрено по-рано тази седмица извънредно постановление на румънското правителство.", "date": "2018.10.19", "title": "Венецианската комисия: Реформата в законодателство в Румъния отслабва борбата срещу корупцията"}
{"url": "https://www.24chasa.bg/novini/article/7110001", "text": "Днес, 19 октомври 2018 г., Районна прокуратура-Пловдив привлече като обвиняем В.П., на 47 г., за това, че на 18 октомври 2018 г., в гр. Пловдив, нарушил правилата за движение при управление на моторно превозно средство и причинил по непредпазливост средни телесни повреди на 34-годишна жена, като деянието е извършено на пешеходна пътека – престъпление по чл. 343 ал.3 във вр. ал.1 във вр. чл. 342 ал.1 пр. 3 от Наказателния кодекс, съобщават от прокуратурата. 34-годишната жена, блъсната от задържания шофьор на автобус, все още е в критично състояние. Тя е пометена на пешеходна пътека в Пловдив, докато пресичала с бебето си, което било в детската количка.  Обвиняемият В.П. е задържан за срок до 72 часа с постановление на наблюдаващия прокурор.", "date": "2018.10.19", "title": "Повдигнаха обвинение на шофьора, блъснал майка с количка в Пловдив"}
{"url": "https://www.24chasa.bg/novini/article/7110022", "text": "\"Папа Франциск има подобно присъствие на екрана като някои от най-големите филмови звезди, с които ме е свързвала работата ми. Но при него то идва отвътре, от неговите убеждения и вяра, както и от желанието му да говори с всички нас\", казва режисьорът Вим Вендерс по повод на документалния си филм \"Папа Франциск: Човек на думата си\". Българските зрители ще го видят на Киномания на 24 ноември от 18.00 ч. в зала 1 на НДК, съобщават организаторите. Продукцията, с премиера в Кан, включва интервюта с духовния водач и кадри от негови пътувания. Папата отговаря на многобройни въпроси на хора от различна възраст и професия, обръщайки се директно и искрено към зрителите, коментира проблемите за бедността, семейството, опазването на природата, социалната справедливост, имиграцията, материализма, предава БТА. Филмът е повече от биографичен - по-скоро е своеобразно пътешествие с папа Франциск. А неговият апел за мир в конфликтните зони по света, както и за мир и диалог между различните религии има силата да обедини хората от цял свят. Това е една от причините популярният германски режисьор да смята, че филмът ще е интересен за хора от всички религии, не само от християнската. Той отбелязва също, че папа Франциск е ярък пример за човек, който държи на думата си, искрен и спонтанен.", "date": "2018.10.19", "title": "Вим Вендерс: Филмът за папата е повече от биографичен - той е своеобразно пътешествие"}
{"url": "https://www.24chasa.bg/novini/article/7110053", "text": "Американският помощник заместник държавен секретар за Европа и Азия Матю Палмър заяви днес, че САЩ подкрепят трансформирането на Силите за сигурност на Косово в армия, като отбеляза, че това е \"трансформация, за която ще трябва време\", предаде Танюг. На пресконференция в Белград след среща със сръбския президент Александър Вучич Палмър каза, че САЩ работят \"много внимателно\" с партньорите си в Прищина, за да се уверят, че трансформацията ще протече по начин, който ще допринесе за стабилността в региона, предава БТА. Палмър каза още, че САЩ подкрепят диалога за нормализиране на отношенията между Белград и са готови да действат заедно със Сърбия, Косово и Европейския съюз за постигане на крайната цел на диалога. Вучич от своя страна изрази увереност, че САЩ \"ще разберат, че формирането на армия в Косово може да застраши мира и стабилността и да доведе до трагични последици\". \"Ние молим американските партньори да разберат позицията на Сърбия, щом не можем да обясним на албанците /в Косово/ до какви щети и трагедии може да доведе това\", каза Вучич.", "date": "2018.10.19", "title": "САЩ: Подкрепяме създаването на армия в Косово"}
{"url": "https://www.24chasa.bg/novini/article/7109581", "text": "На 26 октомври сутринта ще бъде очакваната среща на президента на Република Кипър Никос Анастасиадис и лидера на т.нар. Севернокипърска турска република Мустафа Акънджъ, съобщи кипърският вестник \"Филелефтерос\", като се позовава на съобщение на ООН, предаде БТА. Според съобщението срещата ще бъде проведена в контролираната от ООН зона на острова при домакинството на специалният представител на генералния секретар на ООН в Кипър Елизабет Спехар. Говорителят на кипърското правителство Продромос Продрому заяви, че срещата няма предварителен дневен ред и двамата лидери ще имат възможност свободно да поставят въпросите, които мислят, че ще бъдат от полза за възобновяването на преговорите. Продрому съобщи още, че специалният пратеник на генералният секретар на ООН по кипърския въпрос Джейн Хол Лют ще посети Кипър през ноември. Преди седмица ръководителят на пресслужбата на кипърския президент Викторас Пападопулос уточни, че предстоящата среща на двамата лидери не означава възобновяване на преговорите, а ще бъде една свободна дискусия.", "date": "2018.10.19", "title": "Лидерите на кипърските гърци и на кипърските турци се срещат на 26 октомври"}
{"url": "https://www.24chasa.bg/novini/article/7109608", "text": "За броени дни служители от Второ районно управление в София разкриха извършителка на грабеж, съобщиха от полицията. Полицаите работили по сигнал от 15 октомври - 54-годишен мъж съобщил, че около 14:40 часа същия ден, на ул. \"История Славянобългарска\", непозната издърпала чантата му с пари и лични вещи, след което избягала. В резултат на разследването била задържана 39-годишна жена от столицата. След доклад на събраните материали в Софийската районна прокуратура тя е привлечена като обвиняема за престъпление й е мярка за неотклонение \"подписка\".", "date": "2018.10.19", "title": "Хванаха 39-годишна, издърпала чантата на мъж в София"}
{"url": "https://www.24chasa.bg/novini/article/7109609", "text": "Министър-председателят Бойко Борисов и премиерът на Руската федерация Дмитрий Медведев обсъдиха засилването на партньорството между двете страни в сферата на енергетиката и туризма. Двамата правителствени ръководители разговаряха в рамките на 12-ата среща на върха Азия - Европа (АСЕМ) в Брюксел, която тази година се домакинства от ЕС. Това съобщиха от правителствената пресслужба. По време на срещата беше обсъдено задълбочаването на отношенията в енергийния сектор между двете страни. „Обменихме мнения за възможностите на нашия газов хъб „Балкан“, където да привлечем газ и от терминала в Гърция, и от Черно море. Започва и трети сондаж в блок „Хан Аспарух“. Ще имаме възможности от много посоки да постъпва газ в газовия хъб“, заяви още българският премиер. Бойко Борисов и Дмитрий Медведев отчетоха ръст на руските туристи в страната ни тази година. „Вече се върнаха руските туристи в България. Предстои работа на смесената комисия през октомври в Москва“, допълни българският премиер. Двамата правителствени ръководители изразиха задоволство и от активизиране на двустранното партньорство през последните години в търговско-икономическата сфера.", "date": "2018.10.19", "title": "Борисов и Медведев обсъдиха възможностите на газовия хъб \"Балкан\" (Снимки)"}
{"url": "https://www.24chasa.bg/novini/article/7109616", "text": "Генералният директор на БТА Максим Минчев отива на съд за две сделки за минерална вода. Софийска градска прокуратура е внесла в съда обвинителен акт срещу него, съобщиха оттам в петък. Според обвинителния акт от 8 февруари 2016 до 10 ануари 2017 г. Минчев съзнателно е сключил неизгодните сделки и така ощетил БТА с 93 584,64 лв. Предмет на сделките било предоставяне на реклама и информационни услуги от страна на БТА срещу извършена услуга за нуждите на агенцията - осигуряване на трапезна вода на цени, надвишаващи средните пазарни в пъти. При избора на доставчик на минералната вода не били прилагани обективни критерии, които да обосноват вземане на пазарноориентирано управленско решение във финансов интерес за агенцията, твърдят от прокуратурата. Не било направено и проучване на пазара, както и не били провеждани обществени поръчки, въпреки наличието на предпоставките за това. \"Става дума за огромно недоразумение, тъй като така наречената неизгодна сделка е осигурявала безплатно минерална вода за служителите и гостите на агенцията като бартер срещу реклама. По този договор никога не са били извършвани плащания и никога не са били изразходвани обществени средства\", казва в официално изявление Максим Минчев. \"Никога не е извършвано никакво плащане за тази вода. Една стотинка не е вадена от парите на БТА, нулеви фактури. Получавахме безплатно вода и окачвахме рекламно табло на доставчика\", обясни генералният директор на агенцията пред \"24 часа\". По думите му разследването върви отдавна и вече от 6 месеца бартерната сделка е прекратена. \"БТА сега купува вода от собствения си мизерен бюджет, това е резултатът\", каза още Минчев. Той е с мярка за неотклонение \"подписка\". Ако бъде признат за виновен, може да получи наказание от една до шест години лишаване от свобода, като съдът може да постанови лишаване от право да се заема определена обществена или държавна длъжност, казаха от прокуратурата. \"След известно време ще бъда оправдан, защото няма никакво закононарушение, но името ми вече е оцапано\", каза Минчев пред \"24 часа\".", "date": "2018.10.19", "title": "Шефът на БТА на съд за 2 сделки за вода срещу реклама. Той: Огромно недоразумение. Плащане никога не е имало"}
{"url": "https://www.24chasa.bg/novini/article/7109636", "text": "Шведската академия, която определя носителя на Нобеловата награда за литература, съобщи, че е попълнила състава си с приемането на нов член, предадоха Ройтерс и ДПА, предаде БТА. Това е Матс Малм, професор по сравнителна литература в университета в Гьотеборг. Той ще запълни едно от двете свободни места в академията, овакантени след скандала за сексуален тормоз, който разтърси институцията по-рано тази година. Малм е роден през 1964 година и ще замести писателя Клас Йостегрен. Новоизбраният член ще заеме поста си на 20 декември заедно с други двама новоизбрани членове. Това са шведският юрист Ерик Рюнесон и родената в Иран писателка Джила Мосаед. И двамата бяха избрани от 18-членния състав на академията по-рано този месец. Докторската дисертация на Малм през 1996 година е посветена на шведския готицизъм. Литераторът също писал за развитието на романа в Швеция. Ръководител е Шведската литературна банка, уебсайт, предлагаш дигитални версии на класически шведски произведения.", "date": "2018.10.19", "title": "Шведската академия избра нов \nчлен след секс скандала с Нобеловата награда  за литература"}
{"url": "https://www.24chasa.bg/novini/article/7109668", "text": "Районният съд в София ще обяви решение до месец дали глобата от 1000 лв., наложена на председателя на Върховния касационен съд (ВКС) Лозан Панов, е законна. Съдия №1 бе наказан от Сметната палата на 10 януари т.г. за неподадена имуществена декларация през 2017 г. Глобата обаче Панов оспори пред районния съд с мотиви, че по закон той трябва да подаде декларацията си пред Инспектората към ВСС, а не пред Сметната палата, както твърдят от там.  От жалбата на Панов и адвоката му Александър Кашъмов става ясно, че шефът на ВКС е изпълнил задълженията си и създаденото усещане, че не е спазил закона, \"накърнява неговата репутация и независимостта на съдебната власт\".  Делото бе обявено за решаване през юли, но съдия Ангел Павлов отмени това и го насрочи за днес, за да може да участва и КПКОНПИ, която отскоро прие функции на Сметната палата. Юрисконсулт на антикорупционната комисия поиска глобата срещу Панов да бъде потвърдена, защото като член на Висшия съдебен съвет шефът на ВКС е трябвало да подаде декларация и пред Сметната палата, а не само пред съдебния инспекторат. Самият Панов и неговият адвокат не се явиха в съда.", "date": "2018.10.19", "title": "До месец съдът решава законна ли е глобата на Лозан Панов за неподадена декларация"}
{"url": "https://www.24chasa.bg/novini/article/7109689", "text": "НАП започна проверки за спазването на осигурителното и данъчно законодателство при наемането на работници по строителните обекти в страната. Инспекторите на приходната агенция следят за това дали служителите имат сключени трудови договори, дали се осигуряват върху реалния доход, който получават, дали се спазва обявеното работно време или формално е деклариран намален работен ден, а в действителност се извършват строителни работи по-дълго, съобщават от НАП. Ревизорите проверят също дали се подават редовно задължителните осигурителни и данъчни декларации, дали се превеждат осигурителните вноски на работниците в срок, както и дали не са нарушени по някакъв начин техните трудови права. Инспекторите на НАП избират за проверка строителни компании на база издадените от общините разрешения за строеж, свързването им с електрическата мрежа и потреблението на електрическа енергия, като комбинацията от тези фактори е индикатор за очаквания брой заети на обекта. До момента са възложени проверки на над 80 строежа на територията на цялата страна. Строителството е един от рисковите браншове по отношение на спазването на осигурителното и данъчно законодателство в страната. Част от мерките, с които НАП третира риска от неспазването на задълженията в този сектор, е информационната кампания на приходната администрация - „Заплата в плик“. Инициативата има за цел да запознае работниците и служителите с това какви са рисковете, ако се съгласяват да не ги осигуряват на реалния им доходи и вземат част от заплата си в плик. На специално създаден сайт –  , всеки може да изчисли колко би загубил в следващите 30 години, ако се осигурява на по-нисък от реалния си доход чрез т. нар. „калкулатор на загубите“. Калкулаторът позволява, след попълване на данни за действителния и деклариран доход, всеки да разбере колко средства няма да получи в бъдеще под формата на неизплатени средства от болнични, майчинство, обезщетения за безработица, както и пенсии. Най-голям интерес софтуерът предизвиква сред потребители на възраст между 18 и 34 години. 61% от посетителите на сайта попадат в този диапазон, а 54% от тях са мъже. Калкулаторът е изработен съвместно от експерти на НАП и НОИ, за да подкрепи кампанията на приходната администрация срещу укриването на част от трудовите възнаграждения на наетите лица. Инициативата на НАП се осъществява и със съдействието и на Изпълнителна агенция „Главна инспекция по труда“, Министерство на труда и социалната политика, синдикатите, големите работодателски и браншови организации.", "date": "2018.10.19", "title": "НАП проверява осигуряват ли строителните работници по обектите в страната"}
{"url": "https://www.24chasa.bg/novini/article/7109655", "text": " В тежко състояние и с опасност за живота остава   Веднага след инцидента жената бе приета във ВМА, където екип от травматолози и съдови хирурзи се включиха в операцията ѝ, продължила няколко часа. От тогава пострадалата е в реанимация. Сигналът за инцидента е подаден в 16:08 часа в четвъртък. По първоначални данни на ул. “Стефан Тошев“ в столицата, при слизане от автобус 204 на градския транспорт, тя е паднала. В същото време автобусът е тръгнал и е минал през краката ѝ. ", "date": "2018.10.19", "title": "Жената, прегазена от автобус 204 в София, все още е с опасност за живота"}
{"url": "https://www.24chasa.bg/novini/article/7109762", "text": "Не е възможно българските граничари да бъдат предадени на Турция. Това стана ясно от думите на министъра на правосъдието Цецка Цачева по време на парламентарен контрол в отговор на въпрос във връзка с делото в Турция срещу български граждани, предава БТА. През 2008 г. при изпълнение на служебните си задължения български граничари са простреляли турски гражданин при опит да пресече български териториални води. За смъртта на мъжа по-късно е заведено дело в Турция срещу четиримата служители, участвали в инцидента. Министър Цачева обясни, че държавата ще осигури средства на българските граждани за защита, като им е предоставен и списък с адвокати, от който да изберат защитник, за да ги представлява в съда в Лозенград. Български консул също ще присъства на заседанията там. Тя допълни, че е имало среща с мъжете в Министерството на правосъдието, където те са били запознати с това какви стъпки следва да се предприемат. Предстои и среща на граничарите в МВР. През юли подобна среща на граничарите имаше и с главния прокурор Сотир Цацаров. Цецка Цачева отбеляза, че граничарите са опазили българската граница и институциите са длъжни да гарантират тяхната сигурност.", "date": "2018.10.19", "title": "Цецка Цачева: Не е възможно българските граничари да бъдат предадени на Турция"}
{"url": "https://www.24chasa.bg/novini/article/7109757", "text": "Нападателят на столичната адвокатка остава в ареста за 72 часа, информираха от прокуратурата, предаде БТА. С обвинение за нападение над адвокат В. Владова е 35-годишният Е. Костов. Според прокуратурата той се опитал да я изнасили, като я вкарал в санитарното помещение, натиснал главата й към земята, запушил й устата и започнал да я души, след което й нанесъл удари през лицето. Костов не успял обаче да осъществи замисленото, защото адвокатката оказала съпротива. В понеделник прокуратурата ще поиска постоянния му арест.", "date": "2018.10.19", "title": "Мъжът, опитал да изнасили столична адвокатка, остава в ареста за 72 часа"}
{"url": "https://www.24chasa.bg/novini/article/7109316", "text": "Наскоро в Прага се проведе Китайски инвестиционен форум. В него взеха участие близо 500 представители на бизнеса и правителствата от Китай, страните от Централна и Източна Европа, Германия и Великобритания. Те дискутираха възможностите и предизвикателствата пред сътрудничеството между Китай и страните от Централната и Източна Европа (16+1) в рамките на инициативата „Един пояс, един път\" и в области като финанси, дигитална икономика и инфраструктура, предаде  Участниците дадоха положителна оценка за постигнатите резултати в рамките на формата „16+1\" през изминалите шест години и се обединиха около виждането, че тази рамка играе важна роля за стимулиране на регионалната интеграция и икономическото развитие. Председателят на Асоциацията за приятелство и сътрудничеството между Китай и Чехия Ярослав Тврдик заяви, че форумът играе важна роля както за насърчаване на икономическите контакти между страните от формата „16+1\", така и за цялостното китайско-европейско сътрудничество. Българският министър на европейското председателство Лилияна Павлова смята, че Китай и Европа са станали по-близки, благодарение на сътрудничеството „16+1\". Този формат е от полза за стимулиране на регионална стабилност, която трябва да продължи да се засилва, подчерта тя.", "date": "2018.10.19", "title": "В Прага се проведе Китайски инвестиционен форум"}
{"url": "https://www.24chasa.bg/novini/article/7109768", "text": "Страните от ЕС, които не са признали едностранно провъзгласената независимост на Косово, изтъкват, че решаването на косовския въпрос трябва да бъде намерено чрез преговори с посредничеството на ЕС, пише виенският вестник \"Стандарт\", позовавайки се на становища, които са представили пред изданието министерствата на външните работи на петте страни, съобщи Танюг. Теми като размяна на територии, население или подобни идеи, които спадат към някои тъмни части на историята, трябва да бъдат затворени, заяви министерството на външните работи на Румъния в отговор на въпрос на виенския \"Стандарт\". Министерството подчертава, че подкрепя намирането на решение чрез посредничество на ЕС. За това е необходима солидна политическа воля, избягване на бързи решения, подкрепяне на ценността на мултикултурните общества в Европа, посочва министерството. Изтъква се, че трябва да се избягват опасни прецеденти, предава БТА. Министерството на външните работи на Словакия подчертава, че би било важно досегашните споразумения между Белград и Прищина да се изпълнят. Също така трябва да се даде възможност да се постигне договор, който стимулира стабилността в региона. Министерството на външните работи на Кипър посочва, че не вижда смисъл да коментира хипотетични сценарии, а по подобен начин реагира и министерството на външните работи на Испания, което не желае предварително да оценява резултати, които още не са постигнати.", "date": "2018.10.19", "title": "Какво казват страните в ЕС, които не са\nпризнали Косово, за размяната на\nтеритории"}
{"url": "https://www.24chasa.bg/novini/article/7109783", "text": "Селището Риаче, намиращо се в южната част на Италия, беше смятано в продължение на години за модел на интеграция на мигрантите. Днес то се бори за оцеляването си, лишено от държавни субсидии и от кмета, на когото вече е забранено да живее там, коментира Франс прес, цитирана от БТА. Избраният през 2004 г. Доменико Лукано по прякор \"Мимо\" вдъхна живот на селото с 1800 жители на върха на \"ботуша\", посрещайки стотици бежанци с помощта на италиански и европейски средства. Вече около 400 от жителите на селището са чужденци - африканци, пакистанци, сирийци. Изоставени къщи бяха заселени отново, отвориха се работилници и малки предприятия, обезлюдяващото се село постепенно се съживи. \"Тук различните общности винаги са се разбирали добре\", уверява Кармела, пенсионерка, дошла да живее в Риаче след като напуска Германия. Подновяването на живота в Риаче помогна и на местната икономика, позволявайки създаването на петдесетина работни места, включително за учителки в местното училище, които да преподават италиански на възрастни. Тези събития вдъхновиха режисьора Вим Вендерс да направи документално-игрален филм и доведе до това, че преди две години Лукано беше включен в списъка с 50-те най-влиятелни личности на планетата, съставян от сп. \"Форбс\". Но в началото на този месец Лукано беше поставен под домашен арест, след което съдът промени решението си и му забрани да живее в общината. Емблематична и патриархална фигура в селото, той е заподозрян, че е подпомогнал фиктивни бракове и че е пренебрегнал оферти, за да даде поръчки за разчистване на боклука на фирми, свързани с мигрантите. Освен това селото беше изключено от държавната Система за защита на бежанци и търсещи убежище, която поверява бежанци и търсещи убежище на общините, като им плаща по 35 евро на ден на човек. Около една трета от чуждестранните граждани на Риаче бяха приети в рамките на тази програма. Това решение беше взето по силата на започната през 2016 г. административна процедура за повтарящи се случаи на нарушения при приема на лица, въпреки че няма подозрения за лично обогатяване. Уличките на надвисналото над Йонийско море селище, шумни и оживени само допреди няколко месеца, притихнаха. Сергиите в историческия център, наречен \"глобалното селище\", една след друга прекратиха работата си. \"Хората вече не получават пари, уморени сме и се чувстваме изоставени\", обяснява Розин, камерунка, пристигнала през 2015 г., която работи в тъкачен цех в центъра на селото. \"Спряха ни тока, защото вече не можем да го плащаме и това лято се наложи да затворим\", обяснява майката на семейство, която се опитва да продължи да работи, доколкото може, въпреки че обществените помощи бяха спрени година след започването на работа. Въпреки че трудностите предшестват встъпването в длъжност на вътрешния министър Матео Салвини, тя обвинява лидера на италианската крайна десница, че иска \"да раздуха пламъците по мигрантския въпрос\". Новият вътрешен министър редовно е обвинявал Лукано, че иска \"да замени италианците с африканци\" и оттогава повтаря, че решенията на съдиите показват, че левият кмет \"не е съвременен герой\". Салвини реши впрочем да събере търсещите убежище в големи центрове за посрещане и да ограничи досегашната система до онези, които вече са получили разрешение за пребиваване, заплашвайки по-малко мащабни проекти в множество пустеещи селища. След последните съдебни проблеми на кмета, населението на Риаче живее в несигурност. 35-годишната нигерийка Джонджой се притеснява за четирите си малки деца. \"Кметът им е като втори баща. Какво ще стане сега, след като той замина?\" \"Папа Мимо\" засега не се предава. Той се надява, че съдът скоро ще му разреши да се върне у дома и разчита да продължи експеримента. \"Риаче представлява идея, която се противопоставя на варварството. Продължаваме напред, дори без субсидии\", уверява той АФП, обяснявайки, че смята да разчита на солидарен туризъм и може би \"да отправи призив за международни помощи\".", "date": "2018.10.19", "title": "Мигрантско селище в Италия се бори за съществуването си"}
{"url": "https://www.24chasa.bg/novini/article/7109784", "text": "Търговищкият окръжен съд е потвърдил ефективната присъда от 1 година и половина и глоба от 5000 лева на подсъдим за държане на акцизни стоки без бандерол за над 14 000 лева. Мустафа К. /на 56 г./ ще търпи наказание лишаване от свобода в затвор при общ режим. С присъдата му е наложена и паричната глоба, той е лишен от право да упражнява търговска дейност за срок 3 години, съобщиха от Апелативната прокуратура във Варна. Престъплението по чл. 234, ал. 1 от Наказателния кодекс е извършено на 19 ноември 2015 г. Осъденият управлявал автомобил, където имало специално направен тайник зад задната седалка. Мустафа бил спрян за проверка от полицейски служители, които провеждали специализирана полицейска операция за противодействие на разпространението на цигари без бандерол. Справка показала, че мъжът има криминални регистрации, една от които била за това. При претърсване на автомобила в багажника била открита дъска с монтирани говорители на музикална уредба, която прикривала дъното на тайника. Така били намерени 2000 кутии с цигари без бандерол от различни марки. Подсъдимият заявил, че ги е купил от лице от Хасково и че са предназначени за продажба. Стойността на цигарите без бандерол била 14 130 лева, като размерът на дължимия акциз за тях според назначената съдебно-оценителна експертиза възлизал на 7290 лева. Потвърдената присъда на Мустафа К. влиза в сила.", "date": "2018.10.19", "title": "Ефективна присъда и глоба от 5000 лв. за мъж от Търговище, държал акцизни стоки"}
{"url": "https://www.24chasa.bg/novini/article/7109795", "text": "Папа Франциск ще обмисли сериозно възможността за безпрецедентно посещение в Северна Корея, но при определени условия, предаде Ройтерс, като цитира високопоставен представител на Ватикана. Подобно посещение в страна, известна с ограничаването на практикуването на религията, би било изключителен момент. То би станало първото посещение на папата в затворената източноазиатска държава, която не позволява на свещеници да пребивават за постоянно на нейна територия, предава БТА. По време на 35-минутна среща във Ватикана вчера южнокорейският президент Мун Дже-ин предаде на папата устна покана от севернокорейския лидер Ким Чен-ун да посети КНДР. Държавният секретар на Ватикана кардинал Пиетро Паролин заяви пред медиите, че Франциск е изразил готовност да го направи, но първо трябва да бъде получена официална покана. \"Щом веднъж започнем да мислим сериозно за възможността за това пътуване, ще трябва да обмислим условия, при които то може да се състои\", заяви Паролин на представяне на книга. Той уточни, че Франциск \"е готов да направи това посещение, но то би изисквало сериозна подготовка\". Паролин се срещна отделно с Мун след разговора му с папата, отбелязва Ройтерс. Севернокорейската конституция гарантира свобода на вероизповеданието, стига тя да не подкопава устоите на държавата. Но извън няколко одобрени и контролирани от държавата храмове, включително католическа църква в Пхенян, не е разрешена никаква религиозна дейност и властите неведнъж са изпращали в затвора чуждестранни мисионери. Няма достатъчна информация колко от севернокорейските граждани са католици или как изповядват религията си. Президентът на Южна Корея Мун е католик.", "date": "2018.10.19", "title": "Папа Франциск сериозно обмисля визита в КНДР, но при определени условия"}
{"url": "https://www.24chasa.bg/novini/article/7109799", "text": "Популярният хирург Лотай Тшеринг ще е новият премиер на малкото хималайско кралство Бутан, след като левоцентристката му партия \"Друк Ниамруп Тшогпа\" (ДНТ) спечели третите организирани в страната демократични парламентарни избори, предадоха ДПА и Франс прес. Според оповестени от избирателната комисия неокончателни резултати ДНТ ще вземе 30 от 47-те места в парламента. Първите общи избори в будисткото кралство се състояха през март 2008 г. и сложиха край на вековната монархическа система на управление, припомня БТА. По конституция кралят остава държавен глава, но трябва да се оттегли най-късно на 65-годишна възраст и може да бъде свален от власт от две трети от депутатите. Сред проблемите на Бутан са корупцията, бедността в селските райони, младежката безработица и престъпните банди. Страната е световноизвестна с прочутия си индекс на \"Брутното национално щастие\" и остава сравнително съхранена, тъй като обезкуражава туризма с изключително скъпи визи. Бутан е единствената държава в света с отрицателен въглероден баланс. Тази земя на гори и планини поглъща тройно повече въглероден диоксид, отколкото отделя. Исторически Бутан е в сферата на влияние на Индия, но кралството е все по-ухажвано от Китай, на което Делхи гледа с лошо око.", "date": "2018.10.19", "title": "Популярен хирург ще е новият премиер на Бутан"}
{"url": "https://www.24chasa.bg/novini/article/7109412", "text": "Анализ на Евростат показва, че средната възраст на жените при раждане на първо дете през 2016 г. в ЕС е 29 години, като варира от около 26 години в България и Румъния до 31 години в Испания и Италия, предава БТА. В ЕС през 2017 г. жените са напуснали дома на родителите си на по-ранна възраст от мъжете (средно - 25 години за жените и 27 за мъжете). Във всички държави членки жените сключват брак по-рано от мъжете, като през 2016 г. разликата във възрастта при сключване на първи брак е над 3 години в България, Румъния и Гърция, а в Ирландия (2015 г.), Португалия и Обединеното кралство (2015 г.) - по-малка от 2 години. Това показват данни от дигитална публикация \"Животът на жените и мъжете в Европа - статистически портрет 2018\", разпространена от Националния статистически институт. Публикацията дава информация за различни важни събития като тръгване на училище, напускане на дома на родителите и започване на работа, сключване на брак, отглеждане на деца, пенсиониране. Важен аспект от съвместяването на професионалния и семейния живот е работата на непълно работно време. Делът на мъжете и жените, работещи на непълно работно време, е различен: в ЕС през 2017 г. 32 на сто от заетите жени са работили на непълно работно време в сравнение с 9 на сто от мъжете. Съществуват различия сред държавите членки, като най-висок дял от жените работят на непълно работно време в Нидерландия - 76 на сто, Австрия - 47 на сто, и Германия - 46 на сто, а от мъжете - в Нидерландия - 27 на сто, и Дания - 16 на сто. Най-нисък е делът на жените и мъжете, работещи на непълно работно време, в България - по 2 на сто. Работещите мъже обикновено заемат по-високи позиции от работещите жени. Приблизително една трета (34 на сто) от ръководителите в ЕС през 2017 г. са жени. Техният дял не надвишава 50 на сто в нито една от държавите членки, като най-голям е в Латвия (46 на сто), Полша и Словения (по 41 на сто), България, Естония, Литва, Унгария и Швеция (по 39 на сто), а най-малък е в Люксембург (19 на сто), Кипър (21 на сто), Чехия (25 на сто), Дания, Италия и Нидерландия (по 27 на сто). Според публикацията в ЕС жените напускат дома на родителите си средно две години по-рано от мъжете (съответно на 25 и 27 години), самотните майки са седем пъти повече от самотните бащи, а мъжете са по-склонни да възприемат здравето си като добро за разлика от жените. Данните показват, че въпреки различията мъжете и жените в Европа са удовлетворени в еднаква степен от живота си. В третия раздел - Хранене, пазаруване, сърфиране в интернет, общуване - пише, че жените в ЕС използват интернет по-малко отколкото мъжете. Други данни сочат, че делът на жените в ЕС, които четат новини онлайн, е по-малък в сравнение с този на мъжете, както и делът на жените, които извършват интернет банкиране. Според статистиката по-голям дял от жените са използвали интернет за участие в социалните мрежи (67 процента от жените и 63 процента от мъжете).", "date": "2018.10.19", "title": "Евростат: Жените в България раждат първото си дете средно на около 26 години"}
{"url": "https://www.24chasa.bg/novini/article/7109297", "text": "Шанхайското митническо управление излезе със серия от мерки, целящи да улеснят процеса по инспекцията на хора и изложбени стоки, участващи на Китайското международно изложение за внос, съобщи  Мерките включват създаването на 38 VIP и още 92 пункта в летищата и пристанищата на града, специално предназначени за изложбените стоки, които ще участват на ЕКСПО-то, съобщиха митническите власти на 18 октомври. Те допълват, че ще опростят документацията, необходима за домашни любимци и лекарства, носени от изложителите на ЕКСПО-то, което ще се състои от 5 до 10 ноември. Разработена е също онлайн платформа за събиране на данни за мероприятието, която ще подобри процедурата за деклариране и позволи молбите да се подават по електронен път. „Подготвили сме се много добре за първото изложение за внос в Китай\", каза Хуан Юмин, заместник директорът на митническото управление.", "date": "2018.10.19", "title": "Шанхай облекчава проверката на стоките на китайското ЕКСПО за внос"}
{"url": "https://www.24chasa.bg/novini/article/7109447", "text": "Ако се формира армия на Косово, върху президента на Сърбия Александър Вучич ще бъде оказан голям вътрешен натиск властите в Белград да обявят окупация на Косово, тъй като според всички договори само силите КейФОР са тези, които могат да бъдат на тази територия като военна сила, съобщи МИА, цитирана от БТА. Тази информация споделил за сръбския вестник \"Новости\" източник от ръководството на държавата, който посочил, че за такава опция от дълго време се застъпват и някои най-близки сътрудници на държавния глава, и отделни представители на военното ръководство. Тези предложения, както пише вестникът, се увеличили след искането на САЩ в ООН да се премахне мандатът на мисията ЮНМИК, което може да бъде увод към прекратяване на действието на резолюция 1244. Сръбският министър на отбраната Александър Вулин заяви вчера, че докато резолюция 1244 на Съвета за сигурност на ООН е в сила, в Косово не може да има никаква друга въоръжена сила освен КейФОР.", "date": "2018.10.19", "title": "Сръбски вестник: Ако се формира армия на Косово, ще искат Вучич да обяви окупация"}
{"url": "https://www.24chasa.bg/novini/article/7109479", "text": "България работи активно за засилване на свързаността на Балканите. Това заяви министър-председателят Бойко Борисов на 12-ата среща на върха Азия - Европа (АСЕМ) в Брюксел, която тази година се домакинства от ЕС. Борисов припомни, че свързаността беше един от ключовите приоритети на Българското председателство на Съвета на ЕС през първата половина на тази година и посочи, че едно от най-съществените постижения на страната ни бе връщането във фокуса на внимание на европейската перспектива на Западните Балкани, предават от правителствената пресслужба. „Приетата на срещата на върха ЕС-Западни Балкани Софийска декларация подчерта важността на сътрудничеството във всички области на свързаността – транспортна, енергийна, цифрова, икономическа и между хората“, допълни българският министър-председател. „Новата всеобхватна стратегия на ЕС по свързаността между Европа и Азия създава отлична основа за взаимодействие с нашите азиатски партньори“, посочи премиерът Борисов. Той подчерта, че през последните години България значително е засилила ангажираността си в рамките на АСЕМ с изпълнението на инициативи за укрепване на връзките между Европа и Азия в ключови области като заетостта, финансите, устойчивото развитие, правата на човека, културата, образованието и др. „Само през първата половина на тази година България беше домакин на две министерски срещи на АСЕМ – на културата и на финансите“, каза Борисов. Той добави още, че страната ни цени високо форума АСЕМ, тъй като той спомага за насърчаване на сътрудничеството и взаимното доверие между страните от двата континента.", "date": "2018.10.19", "title": "Борисов в Брюксел: България работи за засилване на свързаността на Балканите (Снимки)"}
{"url": "https://www.24chasa.bg/novini/article/7109482", "text": "Турция не е споделяла никакви аудиозаписи, свързани с изчезването на саудитския журналист Джамал Кашоги, заяви днес турският външен министър Мевлют Чавушоглу, цитиран от Ройтерс и БТА. Коментарите на Чавушоглу бяха направени по повод информации, че Анкара е предоставила на САЩ аудиозапис от убийството на Кашоги. Външният министър на Турция, който говори пред журналисти в Тирана, посочи, че Анкара разполага с доказателства и информация, придобита от разследването на изчезването на Кашоги. Чавушоглу посочи, че Турция ще сподели с всички резултатите от разследването, съобщава турската телевизия НТВ. Джамал Кашоги изчезна на 2 октомври след посещение в консулството на Саудитска Арабия в Истанбул. Според турските власти журналистът, критично настроен към властта в Рияд, е бил убит.", "date": "2018.10.19", "title": "Турция: Не сме давали аудиозаписи, свързани с изчезването на Кашоги"}
{"url": "https://www.24chasa.bg/novini/article/7109478", "text": "Жестоко убийство разтърси бургаския квартал Сарафово днес преди обед. Мъж смазал черепа на жена си с чук, след което се обадил в полицията, казаха източници на Областната дирекция на МВР пред \"24 часа\". От пресцентъра на полицията потвърдиха, като уточниха, че в момента тече оглед на местопроизшествието. По данни на говорителя Цветелина Рандева убийството е извършено в частен дом на ул.\"Антон Иванов\". Все още няма информация за възрастта на жертвата. Семейни проблеми са най-вероятната причина за зверското убийство.", "date": "2018.10.19", "title": "Мъж уби жена си с чук в Сарафово и се обади на полицията"}
{"url": "https://www.24chasa.bg/novini/article/7109484", "text": "Президентът на Русия Владимир Путин и неговият узбекистански колега Шавкат Мирзийоев обсъдиха днес координацията между двете държави в борбата с тероризма и взаимодействието във военната сфера. Това съобщи Мирзийоев на пресконференция след преговорите в Ташкент, предаде ТАСС. \"Въпросите на сигурността винаги ще бъдат в центъра на нашето внимание\", посочи узбекистанският лидер. По думите му двамата са акцентирали особено върху общите усилия за борба срещу радикализацията на младежта. Предходната визита на руския лидер в Узбекистан се състоя през юни 2016 г.; Путин отново пристигна в тази страна през септември същата година, за да се поклони на гроба на починалия държавен глава Ислам Каримов, предаде БТА. Мирзийоев направи държавно посещение в Русия през април 2017 г. От година насам двамата са имали общо шест срещи, включително на международни форуми, напомня ТАСС. Мирзийоев заяви днес пред журналисти, че \"в Узбекистан предизвикват радост огромните постижения на Руската федерация, станали възможни на първо място благодарение на мъдрата, прозорлива и решителна политика на изтъкнатия държавен деец от световен мащаб Владимир Владимирович Путин\". Узбекистанският лидер изрази специална признателност към президента на Русия за последователните му лични усилия, насочени към укрепване на приятелските връзки между двете държави. \"Мисля, че заради своите душевни качества Шавкат Миромонович донякъде преувеличи моя принос към историята\", забеляза в отговор руският ръководител. Той благодари на Мирзийоев за топлото посрещане в Ташкент и увери, че Русия ще изпълнява \"всичко, за каквото се разбрахме\" по време на срещата, добавя ТАСС.", "date": "2018.10.19", "title": "Путин и узбекистанският му колега обсъдиха борбата с тероризма и въпросите на сигурността"}
{"url": "https://www.24chasa.bg/novini/article/7109492", "text": "\"Когато дойдоха с проблем майките на деца с увреждания, се отнесох с уважение. Изпратих двама министри, дадохме си срокове, сряда, която идва, ще влезнат двата закона. Моят ангажимент, който съм поел, е до другия петък\", каза пред журналисти премиерът Бойко Борисов по въпроса за майките на дуцата с увреждания. \"Това, което Симеонов е казал, е недопустимо. Езикът не е правилен, нещастието на хората не бива да се използва както от БСП, така и от Симеонов. Не може на гърба на тези хора да се гради политика. Мога само да се извиня заради думите на Симеонов\", коментира Борисов  \"Какво са направили БСП за тях през десетилетията, за да излязат сега да казват, че тази система ги убива? Наложи се ние да платим техните подписи под реакторите за Белене, за КТБ, а щяхме да дадем парите за тези хора. Аз мога като премиер и като човек да им кажа едно голямо извинявай. Познавам езика на Валери Симеонов, но не съм му адвокат. Да излезе и да обясни какво е имал предвид, крайно време е всеки да си мери думите. Това касае и БСП. Никак не е добре това за политическия климат в страната\", продължи Борисов. \"Това е демокрацията, заяви той в отговор на въпрос, свързан с обсъждания вот на недоверие към правителството. Не знам партия, управлявала десетилетия, да говори за качество на здравеопазването. Мигар не знаем какво беше качеството на здравеопазването по тяхно време. Ако намери човек връзки до аптеката на Правителствена болница, може да си купи хапче, иначе аспирин и аналгин. Много министри се смениха в тази сфера, защото ми се иска на базата на огромните пари, които се изсипват в здравеопазването, да се направи система, която действително да стигне до пациента и съответно лекарите, санитарите и медицинските сестри да са добри. Над 4,7 млрд. лева са в тази система. Видяхте как може да се допусне да се опитват да крадат от лекарства (за онкоболни). Всички знаем за Хипократовата клетва, но явно и там, като навсякъде, има такива и срещу тях трябва да се борим\", заяви премиерът. \"Мисля, че и с посещението на президента Румен Радев във Великобритания при кралицата, и с нашето тук - във външнополитически план успяваме да държим България на много добро, разпознаваемо място. Ако малко си оправим езика и спрем сами да си създаваме проблеми в България с този език, от което и се разграничавам, и ме е яд, и истински се надявам колегата Симеонов да отиде и да се разбере, и да обясни какво има предвид\", посочи министър-председателят.", "date": "2018.10.19", "title": "Борисов: Не съм адвокат на Валери Симеонов, да излезе и да обясни думите си (Видео)"}
{"url": "https://www.24chasa.bg/novini/article/7109491", "text": "Уникален предмет - керамична глава на богинята майка, е открит във видинското село Майор Узуново при археологически проучвания на неолитно селище през лято. Това съобщи на пресконференция в Регионалния пресклуб на БТА във Видин Георги Ганецовски, ръководител на археологическите разкопки. Според него направеното откритие показва, че може да се издърпа времето на прехода от присвояваща икономика към произвеждаща доста по-назад във времето - седмо хилядолетие преди Христа. Той представи част от откритите артефакти във вкопана инфраструктура при разкопките това лято, които определи като изключително важни и ценни, не само за българската праистория, но и за европейската. Фрагменти от керамични лабрети, керамични дискове, инструменти от кремък, пресечен конус от камък и керамична глава предмет на богинята майка са открити в част от обредна сграда, в място което е служило за домашен олтар. Тези открития говорят за една загадъчна цивилизация, която е използвала забравена от нас технология и затова мисията ни е да се опитаме да я реконструираме, каза Ганецовски. В пресконференцията участваха Фионера Филипова, директор на РИМ Видин и Иван Лишков, дарител на разкопките във Видинско.", "date": "2018.10.19", "title": "Археолози за открили керамична глава на богиня майка край село Майор Узуново"}
{"url": "https://www.24chasa.bg/novini/article/7109499", "text": "33-годишен шофьор за малко да подкара пийнал автобус с деца на ученическа екскурзия от Бургас до Малко Търново, съобщиха от пресцентъра на ОД МВР Бургас. При превантивна проверка минути преди потеглянето на автобуса двамата водачи са били проверени за алкохол. Пробата на 33-годишния Атанас К. била положителна - дрегер отчел 0,66 промила. Автобусът веднага е бил спрян от движение, а книжката на нарушителя е отнета. Назначена му е кръвна проба за алкохол, уточниха от полицията. Малко по-късно второкласниците от ОУ \"В.Априлов\" все пак тръгнали на планираната екскурзия до Малко Търново с друг автобус.", "date": "2018.10.19", "title": "Шофьор на второкласници с алкохол в кръвта в Бургас, взеха му книжката"}
{"url": "https://www.24chasa.bg/novini/article/7109509", "text": "НАТО се готви за най-голямото си учение от края на Студената война. Около 50 000 войници - с танкове, кораби и летателна техника - се събират в Норвегия, за да тренират реакция при нападение срещу алианса. Учението \"Трайдънт джънкчър\" ще изпита придобитите от НАТО способности, след като Русия нахлу в украинския полуостров Крим през 2014 г. Оттогава отношенията между западните съюзници и Москва се влошиха и съответно алиансът усили отбраната си. Източните съюзници в НАТО като например Полша и балтийските страни се чувстват особено застрашени от новата настъпателна политика на Русия. \"Живеем в по-опасен и по-непредсказуем свят, с нови заплахи и нови предизвикателства\", каза генералният секретар на пакта Йенс Столтенберг. \"Виждаме по-настъпателна Русия, готова да използва сила срещу съседи\", добави той. На среща на министрите на отбраната от НАТО този месец Столтенберг подчерта обаче, че учението съответства на по-големите изисквания на средата на сигурност, в която се намира алиансът. НАТО посочи, че \"Трайдънт джънкчър\" не е насочено срещу никоя страна, както и че при него ще се тренира реакция на условни сценарии. \"Това, както Русия много добре знае, е отбранително учение\", отбеляза американският министър на отбраната Джеймс Матис. \"Би било неправилно да се поставя в някакъв нападателен или дестабилизиращ контекст\", заяви той. \"Замисълът е е то да бъде демонстрация на спокойното единство между нас, що се отнася до поддържането на мира и благоденствието тук в Европа; нямаме нужда от повече лошо поведение на когото и да било\", добави американският министър на отбраната. \"Не би трябвало да има никакви причини руснаците да се плашат\", коментира началникът на норвежкото командване генерал-лейтенант Рюне Якобсен. Основният район на учението е на повече от 1000 км от руската граница, отбеляза той. Освен контингентите с военнослужещи от всички 29 съюзници в НАТО, както и от партньорските страни Швеция и Финландия, пактът обяви, че в Норвегия ще пристигнат и около 10 000 танка, 150 летателни машини и 60 кораба. За участие ще пристигне и американският самолетоносач \"Хари Труман\". Едно от предизвикателствата се очаква да бъдат и ниските температури в Норвегия. Грешка в планирането на холандската армия предизвика недоумение у някои, след като, както се твърди, там забравили да отчетат като фактор норвежкия климат, когато закупували униформите за наброяващия около 1000 души холандски контингент, съобщи норвежкият всекидневник \"Афтенпостен\". Когато се разположат в Норвегия, на холандските военнослужещи ще бъдат отпуснати 1000 евро, за да си купят допълнително топли дрехи. Учението ще изпита и уменията на съюзниците да прехвърлят техника през европейските граници, както би се наложило да направят при отговор на истинска заплаха. Великобритания избра да придвижи голяма част от техниката си по суша през Франция. \"Част от победата във всичко това е, че всички се явяват още в първия ден\", каза адмирал Джеймс Фого. \"Не очакваме всичко да мине съвсем безупречно. Затова правим учения\", заяви той. Приготвленията на терена ще започнат на 25 октомври, а самото учение ще се състои от 31 октомври до 7 ноември. Съюзниците ще бъдат разделени на две групи - \"южните сили\" с бригади от Германия, Италия и Великобритания и \"северните сили\", включително норвежки, канадски, шведски и американски сили. В първата част на учението Северните сили ще нападнат Южните сили и после обратно. НАТО има силно желание да демонстрира прозрачност и покани всички членки на Организацията за сигурност и сътрудничество в Европа - включително Русия - да изпратят наблюдатели. През август Москва организира своето учение \"Восток\" в източната част на Русия. Москва твърди, че са участвали 300 000 военнослужещи, макар че според западните дипломати тази бройка е силно преувеличена. За Норвегия \"Трайдънт джънкчър\" създава и логистични предизвикателства. Освен че трябва да осигури за него обширни площи земеделски земи, приемната страна трябва да осигури 1,8 милиона хранения, както и 4,6 млн. бутилки вода и да се справи с 660 т мръсно пране. С оглед на опита си от предишни учения норвежката армия откри гореща телефонна линия, на която фермери и други хора могат да съобщават за щети по земеделски земи, гори и животни. Кокошките например са чувствителни към силен шум, какъвто издават нисколетящи самолети. Норвежката армия разположи ветеринари и други експерти, които да проверяват пристигащите за учението машини, за да не се допуска разпространение на вредни биологични видове чрез семена и остатъци от почва по гумите и веригите им, предаде норвежката осведомителна агенция НТБ. Шофьорите - освен в Норвегия и в съседна Швеция - бяха посъветвани да имат предвид, че по пътищата може да се образуват тапи заради бавно движещи се военни конвои при подготовката за учението", "date": "2018.10.19", "title": "НАТО се готви за най-голямото си учение \nот Студената война"}
{"url": "https://www.24chasa.bg/novini/article/7109506", "text": "Градината „Кристал“ е паметник на градинското и парково изкуство. Оформилият се във времето релеф с денивелация на терена е част от нейния характерен облик, който се запазва и с проекта за реновиране. В момента се отнема горния почвен слой, който е с намалени качества и се заменя с нов хумусен слой, който ще бъде затревен. Това написа в профила си във фейсбук столичният кмет Йорданка Фандъкова по повод появилите се твърденията, че дупката в градината ще бъде запълнена при ремонта, който в момента тече. Фандъкова уточни, че в градината ще се засадят 52 нови дървета - чинар, липа, кедър и смърч. Историята на вдлъбнатината на терена е интересна и документирана - през 1914 г. на мястото е направен изкоп за основите на сграда на Народната библиотека и музей. Заради войните, строежът не е реализиран и през 1927 г. денивелацията е оформена като част от парковото пространство на градината срещу Военния клуб, добавя Фандъкова.", "date": "2018.10.19", "title": "Фандъкова: Няма да се запълва дупката в градината \"Кристал\""}
{"url": "https://www.24chasa.bg/novini/article/7109507", "text": "В рамките на работна визита румънската делегация, водена от Дорел Георге Къпрар, председател на Комисията по отбрана, обществен ред и национална сигурност в Камара на представителите в парламента на Румъния, гостува на Министерството на вътрешните работи. По време на проведената днес протоколна среща министър Младен Маринов и Дорел Къпрар дадоха висока оценка на двустранното сътрудничество в областта на вътрешните работи, както и на установените пряк диалог и контакти на професионално ниво. Изградените механизми за обмен на информация и съвместни действия показват, че само когато работим заедно за постигане на общите ни цели, резултатите ни се оценяват по достойнство, бе споделеното общо мнение, съобщават от пресцентъра на МВР. Двете страни отбелязаха, че постигнатият постоянен контакт между двете комисии по вътрешна сигурност е пример в разговорите с европейските партньори за работещо двустранно сътрудничество. Румънските гости дадоха висока оценка на българското председателство на Съвета на ЕС и с готовност приеха възможността за споделен експертен опит с оглед бъдещото председателство на Румъния. Бе отбелязан и нарастващият интерес на румънските граждани към България като туристическа дестинация. В този смисъл бе отчетена полезността на въведения и работещ механизъм на съвместните патрули в курортите. Министър Маринов припомни, че опитът бе възприет и от Германия, Гърция и Чехия, а прилагането му доказа полезността на тази практика. Румънската делегация, в която участва и полковник Георге Себастиан Кукош, първи заместник генерален инспектор на румънската жандармерия, посети ГД „Гранична полиция“. Гостите бяха запознати със ситуацията по всички гранично-пропускателни пунктове на страната. По време на разговорите бяха отбелязани и постоянните усилия на България в опазването и сигурността на европейските граници. Румънската делегация на място се запозна с отделните системи в Националния координационен център и осъществи видеовръзки с нашите регионални центрове в Елхово и Бургас, както и румънския национален център в Букурещ. В Дирекция „Жандармерия“ гостите присъстваха на демонстрация за справяне с масови безредици, запознаха с техническото оборудване и подготовка на служителите на дирекцията.", "date": "2018.10.19", "title": "Младен Маринов се срещна с Комисията по отбрана, обществен ред и национална сигурност в Румъния"}
{"url": "https://www.24chasa.bg/novini/article/7109513", "text": "Деветима души са били задържани след сблъсък между роми и полицаи в Сливен. Това съобщи пред журналисти директорът на ОД на МВР-Сливен ст. комисар Димитър Величков. Четирима полицаи са пострадали, като трима от тях са прегледани и изписани за домашно лечение. Един е настанен в болница, като състоянието му е стабилно но е под лекарско наблюдение. Той има нараняване в областта на главата. Инцидентът е станал на 18 октомври около 22.15 часа след сигнал за силна музика в ромския квартал \"Надежда\". Два полицейски екипа са се отзовали на сигнала, като на мястото е имало шумна компания от десетина души в нетрезво състояние. Въпреки предупреждението, те са отказали да намалят музиката, реагирали са агресивно. При опит да задържат двама от тях, към полицаите се отправила група от роми, които са заплашвали и обиждали служителите на реда. Замеряли са ги с камъни, бутилки, тухли и чинии. Повикано е било подкрепление от още четири автомобила на полицията. Тази сутрин е проведена полицейска операция по задържане на участниците в сбиването. Задържаните са криминално проявени основно за кражби, а един от тях - за посегателство над длъжностно лице. Образувано е досъдебно производство, уведомена е Районната прокуратура в Сливен, предстои да бъдат повдигнати обвинения и евентуално вземане на мерки за неотклонение. По думите на Величков, ситуацията е спокойна и не се налага засилено полицейско присъствие в квартала. На въпрос чести ли са подобни посегателства над длъжностни лица, Величков отговори, че има такива случаи и даде пример с инцидент преди година.", "date": "2018.10.19", "title": "Четирима са пострадалите полицаи при инцидента в сливенска махала"}
{"url": "https://www.24chasa.bg/novini/article/7109508", "text": ", е починало, съобщи директорът на болницата в Пазарджик д-р Васил Вълчев. Вследствие на катастрофата тинейджърът е бил с тежка черепно-мозъчна травма и въпреки усилията на лекарите е издъхнал в реанимацията на болницата. Момчето беше пометено от автомобил \" Форд\", управляван от 26-годишен мъж от съседното село Ветрен дол, докато пресичало главната улица на селото. Водачът беше тестван за употреба на алкохол и наркотици, но резултатите бяха отрицателни. Той е на свобода. Главната улица на Братаница е част от републиканската пътна мрежа, която свързва Пазарджик с Велинград. Жителите на селото от години настояват на улицата да бъдат поставени легнали полицаи, за да бъде намалена скоростта на автомобилите, която редовно се надвишава, но получат отказ от институциите. След инцидента на 1 октомври започна подписка за обезопасяването на пътния участък, преминаващ през селото. В Братаница предлагат на главната им улица да бъдат поставени пътни камери, които да респектират шофьорите.", "date": "2018.10.19", "title": "Почина 15-годишното момче, блъснато от кола в село до Пазарджик"}
{"url": "https://www.24chasa.bg/novini/article/7109519", "text": "В момента не сме разглеждали този въпрос, ще бъде в скоро време разгледан и ще има становище. Това каза пред журналисти патриарх Неофит, попитан какво е становището на Българската православна църква /БПЦ/ за разрива между Московската и Вселенската патриаршия, предава БТА. Негово светейшество коментира темата в Софийската духовна семинария \"Св. Йоан Рилски\", която отбеляза днес своята 115-годишнина със Света литургия и с откриването на ново общежитие за учениците. Ситуацията между Вселенската и Московската патриаршия е нелека и трябва внимателно да се подходи, заяви пред журналисти Варненският и Великопреславски митрополит Йоан. Той каза, че Българската православна църква знае кой е каноничният представител на Украинската църква и винаги го е подкрепяла. \"Въпросът е, че ние имаме едно решение, което е свързано с това да се състави комисия и да се прегледа внимателно всичко, след което да се излезе с разумно, спокойно решение, което да бъде позиция на Светия синод\", обясни митрополит Йоан. Варненският митрополит отбеляза, че и БПЦ преживя преди години разкол и \"трябва да се държим много стабилно в ония поуки, които са важни и в онези действия, които са необходими, за да не стига до разкол и до разделение\". Митрополит Йоан каза, че той е един от тримата митрополити от Светия синод, които искат да има Вселенски събор. Другите двама митрополити са Ловчанският Гавриил и Видинският Даниил. \"Това е наше мнение, но в Светия синод може да имаме различни мнения, но излизаме с едното мнение - с решението на Светия синод\". Варненският митрополит припомни, че през 1998 г. в София се състоя Всеправославен събор заради разкола в БПЦ. Този Всеправославен събор взе решения и изигра голяма роля тогава за преодоляването на нашия разкол, отбеляза архиереят. На въпрос кога се очаква официалната позиция или становище на Светия синод по въпроса за Московската и Вселенската патриаршия, митрополит Йоан каза, че когато преди дни митрополити и патриархът са били в Троянския манастир, са се разбрали на 5 ноември да имат заседание. Варненският митрополит уточни, че не може да се ангажира дали точно на тази дата ще бъде прието становището от Светия синод. \"Вече ситуацията е много трудна за нас, тъй като решението на Московската патриаршия е факт, но точно при тази трудна ситуация трябва да се реши с доста разум въпросът. Нещата са ясни, ние никога няма да подкрепим разкол и това е пределно ясно, и както нас ни подкрепиха, така и ние естествено ще подкрепяме каноничната църква. Ние нямаме право друго да направим\", коментира митрополит Йоан. Той уточни, че БПЦ ще погледне въпроса от двете страни и ще види доводите на едните и на другите. \"Принципът е ясен, има канони, които свидетелстват, че има давност и все пак един народ, който желае и разпознава даден свой първойерарх за такъв и го зачита, това не бива да се пречи от страна на светска власт. Това е политически въпрос, ние сме църковниците и трябва да си гледаме църковните дела и да не се вмесваме в политиката\", заяви Варненският митрополит.", "date": "2018.10.19", "title": "Патриарх Неофит: Скоро ще имаме становище относно Московската патриаршия"}
{"url": "https://www.24chasa.bg/novini/article/7109530", "text": "Норвегия ще освободи заподозрения в шпионаж руснак, съобщи норвежката разузнавателна служба ПСТ, с което скандинавската страна се лишава от потенциална разменна монета за връщането на задържан в Русия норвежец, предаде Франс прес. Михаил Бочкарьов беше задържан на 21 септември на летището на Осло след участие в междупарламентарен семинар в норвежкия парламент. Той е заподозрян, че по време на семинара е събрал информация от компютърната мрежа на сградата, предава БТА. Вчера норвежкото правосъдие прецени, че разследването не е намерило допълнителни доказателства и нареди 51-годишният Бочкарьов да бъде освободен след четири седмици във временния арест. Норвежкото разузнаване обжалва решението, но днес реши да оттегли обжалването си без да посочи причини. Въпреки че ПСТ отрича връзка между двата случая, обсъждаше се възможността Бочкарьов да бъде разменен за норвежец, който е задържан в Русия от април, също по подозрения в шпионаж.", "date": "2018.10.19", "title": "Норвегия ще освободи заподозрения в шпионаж руснак"}
{"url": "https://www.24chasa.bg/novini/article/7109549", "text": "С отличието \"Лекар на годината 2018\" ще бъде награден акад. Дамян Дамянов. Това каза в националния пресклуб на БТА председателят на Българския лекарски съюз /БЛС/ Иван Маджаров. Награждаването ще бъде тази вечер на официална церемония в хотел \"Балкан\". Отличието е златен знак, изработен в Монетния двор. Първата награда \"Лекар на годината\" беше връчена през 2003 год., припомни д-р Андрей Кехайов от съсловната организация, предава БТА. За принос в развитието на иновативната медицина ще бъдат наградени доц. Мариета Кътева от болница \"Софиямед\" и доц. Иглика Михайлова от Университетската специализирана болница за активно лечение по онкология /УСБАЛО/. За дългогодишна дейност в областта на медицината и принос в развитието на дадена област награди ще бъдат връчени на проф. Драган Бобев, дългогодишен ръководител на Детската болница по онкохематология, д-р Иван Гаврилов от УСБАЛО, доц. Захари Захариев от болница \"Св. Георги\" - Пловдив, д-р Иван Ценев от болница \"Царица Йоанна-ИСУЛ\", проф. Виолета Димитрова от Александровска болница, Виолета Димитрова от \"Майчин дом\", Евелина Пазванска от Четвърта МБАЛ, проф. Елисавета Наумова от Александровска болница. Наградата \"Мениджър на годината\" ще получи директорът на болница \"Пирогов\" проф. Асен Балтов. Петима млади лекари ще бъдат отличени с наградата \"Ти си нашето бъдеще\".", "date": "2018.10.19", "title": "Награждават с \"Лекар на годината 2018\" акад. Дамян Дамянов"}
{"url": "https://www.24chasa.bg/novini/article/7109544", "text": "Катастрофа затвори пътя Гоце Делчев- Банско. Моторист се е удари челно с тир, предава  Според свидетели мотористът карал много бързо, преди да се удари в камиона. Мотористът е откаран в болница.                                                                                                                                                                                                                                                                                                                       ", "date": "2018.10.19", "title": "Моторист се блъсна челно в тир на пътя Гоце Делчев - Банско, в болница е"}
{"url": "https://www.24chasa.bg/novini/article/7109525", "text": "Двама души са били убити, а двама полицаи са сериозно ранени при стрелба в Югозападна Германия, съобщиха германските власти, цитирани от Асошиейтед прес, предаде БТА. В съвместно изявление на полицията и прокуратурата се казва, че около 8.30 ч. тази сутрин полицаи са били изпратени да се справят с \"опасна ситуация\" в Кирххайм ан дер Вайнщрасе, градче край Манхайм. Полицията допълни, че при стрелбата са загинали двама души, а мъж и жена полицаи са били тежко ранени. Загиналите са майка и син, посочва германското издание \"Билд\". В градчето с 2000 жители са се чули няколко изстрела. Майката се обадила в полицията, защото синът й, който бил наркозависим и страдал от психическо разстройство, я заплашил с нож.  Отзовали са се въоръжени полицаи, а към мястото били изпратени и хеликоптери. След като полицаите пристигнали в дома им, момчето нападнало полицаите с ножа, при което се стигнало до употребата на оръжие от тяхна страна. Момчето загинало. Майката също починала. Какво точно се е случило с нея, ще покаже аутопсия.", "date": "2018.10.19", "title": "Мъж нападна с нож полицаи в Германия, те откриха стрелба по него, загина и майка му"}
{"url": "https://www.24chasa.bg/novini/article/7109311", "text": "Китай призовава за повече глобални усилия в разработването на интелигентни превозни средства, за да се ускори комерсиалната употреба на обвързаните технологии, заяви Мяо Уей, китайският министър на промишлеността и информационните технологии пред участниците на Световната конференция за интелигентните превозни средства, предаде По думите му, Пекин приветства повече страни да участват в разработването на споменатите превозни средства в страната, включително в областта на технологиите, производството, кадрите и надзора на безопасността. Той отбеляза още, че китайското правителство винаги е обръщало голямо внимание на развитието на интелигентните превозни средства и ги счита за жизненоважен метод за облекчаване на транспорта, енергийното потребление и замърсяването на околната среда. „До 2020 г, стойността на пазара за смарт превозни средства в страната се очаква да надвиши 100 милиарда юана ($14 милиарда)\", добави той. Китай се опитва да изгради конкурентна на световно ниво индустрия за свързани с интернет превозни средства, като планира автомобилите с функции за частично или пълно автономно управление да съставляват 50% от новите автомобили продавани в страната до 2020 г. Държавният автомобилопроизводител BAIC Group разкри на конференцията петгодишен план, целящ да оборудва всичките му продукти с технологии са автономно управление или смарт функции до 2020 г.", "date": "2018.10.19", "title": "Китай призова за повече усилия в разработването на смарт автомобили"}
{"url": "https://www.24chasa.bg/novini/article/7109351", "text": "Инвестициите на Турция в Албания възлизат на около 2,5 милиарда долара, заяви турският външен министър Мевлют Чавушоглу, цитиран от Анадолската агенция и БТА. Според официалните данни инвестициите ни възлизат на 2,5 милиарда долара, посочи вчера Чавушоглу пред група бизнесмени в албанската столица Тирана. Албания не е просто страна, с която си сътрудничим в региона, но за нас е една наистина приятелска държава, с която имаме дълбоки исторически връзки, каза Чавушоглу на срещата, организирана от Албанско-турската търговско-промишлена палата. Той посочи, че според него е необходимо да се преразгледа споразумението за свободна търговия, подписано между Турция и Албания през 2008 г. Чавушоглу призова албанските бизнесмени да инвестират в Турция, както и да се работи за достигането на стокообмен в размер на 1 милиард долара. Сегашният стокообмен между Турция и Албания възлиза на 411 милиона долара. Председателят на Албанско-турската търговско-промишлена палата Сейхан Пенджаблигил на свой ред заяви, че турските фирми осигуряват заетост за 10 хиляди души в Албания. Турският външен министър Мевлют Чавушоглу днес отправи призив към албанските власти да предадат на Турция членове на групировката ФЕТО, които се укриват в Албания, предаде Анадолската агенция. Очакваме от приятелската страна Албания да ни предаде членовете на Фетхуллахистката терористична организация (ФЕТО), заяви Чавушоглу след разговори с министъра на външните работи на Албания Дитмир Бушати. Чавушоглу посочи, че е предал на албанските власти списък с имената на лица, заподозрени в членство във ФЕТО. Той добави, че Албания е била сред страните, които са обявили съпричастност с Турция след опита за преврат през юли 2016 г. Според турските власти групировката ФЕТО стои зад пуча през 2016 г.", "date": "2018.10.19", "title": "Чавушоглу: Инвестициите на Турция в Албания са за около 2,5 милиарда долара (Обновена)"}
{"url": "https://www.24chasa.bg/novini/article/7109551", "text": "Екип орнитолози от Шефилдския университет, воден от Кристофър Куни, установи, че ярката външност при някои птици компенсира тяхната неспособност да възпроизвеждат хубави трели, пише изданието на Лондонското кралско научно общество. Изследователите изясниха, че пъстроцветните пера се използват от бездарните във вокално отношение самци като \"отвличаща маневра\". Половият подбор при птицитe се извършва под въздействието на два фактора - красивото оперение и разнообразието на трелите, уточнява БТА. Орнитолозите установили, че колкото по-лошо и еднообразно пеят самците, толкова по-пъстроцветни са перата им. Те направили пряка връзка между \"тъпите\" и неспособни на красиви песни птици мъжки екземпляри и увеличената яркост в оперението им. При някои видове сойки самците с по-монотонни и скучни песни се оказали с особено ярка окраска - със сини и други оттенъци на топли и студени цветове. А екземплярите с посредствена външност се проявявали като най-мелодичните певци.", "date": "2018.10.19", "title": "Учени: Пъстрите пера на птиците компенсират липсата на хубави трели"}
{"url": "https://www.24chasa.bg/novini/article/7109557", "text": "НАТО подкрепя косовските сили за сигурност в сегашния им мандат, а ако този мандат бъде променен, алиансът ще трябва да преразгледа нивото на ангажирането си в Косово, заяви неназован представител на НАТО за британски медии, съобщи МИА. По повод решението на парламента на Косово за трансформация на косовските сили за сигурност в армия той посочи, че косовските власти трябва да вземат решение за каквато и да било промяна на структурата, мандата и мисията на косовските сили за сигурност, предава БТА. НАТО подкрепя косовските сили за сигурност в техния сегашен мандат. Ако този мандат бъде променен, Северноатлантическият пакт ще трябва да преразгледа нивото на ангажиране на НАТО в Косово. Не можем да предвидим решението на Северноатлантическия пакт, посочи представител на НАТО за британските медии. Косовският парламент прие вчера на първо четене три правителствени проектозакона за трансформация на косовските сили за сигурност в косовска армия.", "date": "2018.10.19", "title": "НАТО подкрепя косовските сили за сигурност в сегашния им мандат"}
{"url": "https://www.24chasa.bg/novini/article/7109563", "text": "Министърът на регионалното развитие и благоустройство Петя Аврамова съобщи по време на парламентарния контрол, че нито стотинка от бюджета на Агенция \"Пътна инфраструктура\" не е изразходвана за гаранционна поддържа на Северната скоростна тангента /ССТ/. Ремонтите ще приключат до 25 октомври. Обектът е финансиран от оперативна програма \"Регионално развитие\" и все още е в гаранция, а установените дефекти от гаранционен характер се отстраняват от изпълнителя за негова сметка. Фирмата няма задължение да декларира пред пътната агенция парите за ремонтите, които е вложила, защото са ангажимент на компанията. Агенцията контролира изпълнението на ремонтите. Поради пропадане на дилатационните фуги на мостови съоръжения на железопътен надлез и мост над река Владайска се е наложило извършване на гаранционен ремонт, каза министърът и напомни, че е въведена временна организация на движението, предава БТА. Според рамковото споразумение за съвместно финансиране на обекта от март 2010 г. между Столична община и АПИ идейният проект за строежа на ССТ е възложен от общината и е приет от Агенцията. Тангентата, напречните връзки, пътните възли и всички съоръжения са въведени в експлоатация с издаването на разрешение за ползване. Ангажимент на общината остава да ремонтира и изгради довеждащата улична мрежа, като общината е декларира своите инвестиционни намерения да направи пътна мрежа, която да осъществява връзка между града и тангентата. Министърът напомни за готова наредба, с която ще се позволи проектирането на по-безопасни пътища и декларира непримиримост към строителите и надзора по отношението на качеството. Ще бъде завишен инвеститорският контрол от АПИ при изпълнението на обекти, за които тя е възложител. Подготвят се промени и в нормативната наредба, която се отнася до дейността на лицензираните фирми за строителен надзор, за да има ефективен надзор по време на цялото строителство , съобщи министърът. Ще бъдем непримирими към изпълнителите, които изпълняват строителните дейности, и към лицензираните фирми, които осъществяват строителния надзор, и ще завишим инвеститорския контрол от страна на Агенция „Пътна инфраструктура“ при изпълнението на обекти, в които тя е възложител, заяви още министърът. Ремонтните дейности на дилатационни фуги на ж.п. надлез и мост над р. Владайска на Северната скоростна тангента трябва да приключат до 25.10.2018 г., информира още регионалният министър. Установените дефекти се отстраняват от възложителя за негова сметка, тъй като обектът все още е в гаранция. До края на годината ще бъде обявена обществена поръчка за избор на изпълнител за проектиране на основен ремонт на пътя Царево – Малко Търново, съобщи министър Аврамова. До извършване на цялостна рехабилитация на трасето ще бъдат предприети действия за осигуряване на пътната безопасност. Агенция „Пътна инфраструктура“ е възложила и другата седмица започва полагане на биндер по цялата дължина на трасето. Целият участък ще бъде асфалтиран преди основния ремонт, за който ще има изготвен технически проект и който ще бъде изпълнен след избора на изпълнител през 2019 г. Предстои да стартира и обществена поръчка за рехабилитация на пътя в участъка от Бургас до Царево. През следващата седмица ще бъде сформирана комисия, която трябва да определи допълнителни мерки за обезопасяване на три пътни кръстовища в населени места в община Белица. Решение за това е взето на среща между местната администрация и Областно пътно управление – Благоевград.", "date": "2018.10.19", "title": "Аврамова: Нито стотинка от бюджета на АПИ не е ползвана за Северната тангента"}
{"url": "https://www.24chasa.bg/novini/article/7109573", "text": "Президентът Румен Радев ще проведе среща с Цао Дзиенмин, заместник-председател на Постоянния комитет на общо-китайското събрание на народните представители (ОСНП),  на 20 октомври 2018 г., събота, от 11.00 часа на „Дондуков” 2, съобщиха от прессекретариата на държавния глава. Сред темите на разговора ще бъдат двустранните отношения между България и Китайската народна република, насърчаването на търговско-икономическия обмен, партньорството в рамките на Инициативата 16+1 и задълбочаването на културните връзки между двата народа.", "date": "2018.10.19", "title": "Румен Радев ще се срещне с Цао Дзиенмин, обсъждат търговско-икономическия обмен с Китай"}
{"url": "https://www.24chasa.bg/novini/article/7109574", "text": "Всички заявления в Агенцията по вписванията от юридически лица се обработват в срок, увери правосъдният министър Цецка Цачева по време на парламентарния контрол. Днес се обработват заявления, подадени преди два дни. Тя припомни, че е имало забава в работата на Търговския регистър, като е имало различни причини, предава БТА. В момента има конкурс за 30 длъжности лица по регистрация. Има и други сектори, в които няма хора. В частния сектор заплатите били много по-високи и затова интересът към агенцията по вписванията бил малък. Цачева припомни необходимостта от купуването на нови харддискове за нуждите на държавата. Става дума за дискове с капацитет 80 терабайта, на които да бъдат качени метаданни, нужни за разследването на срива на Търговския регистър.", "date": "2018.10.19", "title": "Цачева: Заявленията в Агенцията по вписванията се обработват в срок"}
{"url": "https://www.24chasa.bg/novini/article/7109539", "text": " зверски убитата жена в бургаския квартал Сарафово. Извършител е нейният съпруг Манол, който шест пъти се е лекувал в Центъра за психично здраве, последно през 2016 г.,  съобщиха от полицията. От там потвърдиха официално информацията, че след като нанесъл няколко удара с чук в главата на жена си, Манол сам се обадил в полицията и разказал какво е направил. Около 11,55 ч. той позвънил на тел.112, веднага към мястото потеглили полицейски патрули.  Кървавата драма е станала в семейната къща на Манол и Яна на ул.\"Антон Иванов\"2. По първоначална информация психично болният мъж се нахвърлил върху съпругата си без конкретна причина. Ударил я няколко пъти с чук в главата, докато спре да мърда. До скоро Яна живеела в Германия, но се върнала преди няколко седмици, най-вероятно, за да гледа болния си мъж. Съседи на семейството са потресени от жестокото убийство. Процесуално-следствените действие продължават, образувано е досъдебно производство, съобщиха от пресцентъра на Областната дирекция на МВР в Бургас.", "date": "2018.10.19", "title": "Убитата от мъжа си с чук в Сарафово е на 71 г., преди дни си дошла от Германия (Снимки)"}
{"url": "https://www.24chasa.bg/novini/article/7109801", "text": "Хиляди хора се стекоха днес на централния площад в кримския град Керч, за да почетат паметта на жертвите на убийството в политехническия колеж и да се простят с убитите ученици и преподаватели, предаде ТАСС, цитирана от БТА.  Много хора са пристигнали специално от други райони на полуостров Крим и от съседния руски Краснодарски край. При засилени мерки за сигурност и поставени метални детектори, на площада бяха допускани по 30-40 души, а зад огражденията, където се провеждаше самата траурна церемония, присъстваха само близки на загиналите. По данни на властите в прощаването с жертвите на масовото убийство са участвали над 30 000 души. Пред ковчезите на покрити с тъмночервен плат маси бяха подредени снимките на убитите с имената им. В религиозната служба участваха имамът на джамията Джума-Джами Марлен Аджарипов и митрополитът на Керч и Феодосия Платон. Прощалната церемония продължи повече от два часа. След това траурната процесия се отправи към централните градски гробища, където загиналите ще бъдат погребани в централния парцел. Загиналият младеж мюсюлманин ще бъде погребан в селището Горностаевка. От 18 октомври в Крим е обявен тридневен траур. На 17 октомври ученик от колежа взриви самоделна бомба и откри стрелба в учебното заведение. Загинаха 20 души, а нападателят се самоуби. Ранените са около 50.", "date": "2018.10.19", "title": "Хиляди хора в Керч почетоха паметта на убитите в местния колеж (Снимки)"}
{"url": "https://www.24chasa.bg/novini/article/7109808", "text": "Стотици жертви на нацизма, или техни наследници, които хитлеристкият режим е лишил от германско гражданство и те са станали британци, са поискали германски паспорти след референдума за излизането на Обединеното кралство от ЕС, сочат публикувани днес данни, цитирани от Франс прес. Член 116, ал. 2 от конституцията на ФРГ гласи, че лицата и техните наследници, лишени от германско гражданство \"по политически, расови или религиозни причини\" от 30 януари 1933 г., когато Адолф Хитлер идва на власт, до капитулацията на Германия на 8 май 1945 г., могат, при желание, да възстановят германското си гражданство. Десетки хиляди германци, много от които евреи, са избягали във Великобритания след идването на фюрера на власт, припомня Асошиейтед прес. Около 43 такива заявления са били подадени през 2015 г., 684 през 2016 г., 657 от които след победата на привържениците на Брекзит на референдума от 23 юни 2016 г. През следващата година броят е нараснал до 1667, по данни, разпространени от германското министерство на вътрешните работи, в отговор на въпрос от парламентарната група на Свободната демократическа партия. Общо, според публикуваните през май данни, през 2015 г. 622 британци са получили германско гражданство, през 2016 г. - 2865, а през 2017 г. - 7493. Подобен голям интерес на британци, желаещи да получат паспорт на ЕС при перспективата за Брекзит, е регистриран в редица европейски държави. Във Франция броят на заявленията се е увеличил неколкократно, и от 386 те са вече 3173.", "date": "2018.10.19", "title": "Заради Брекзит: Хиляди жертви на нацизма, станали британци, искат германското си гражданство"}
{"url": "https://www.24chasa.bg/novini/article/7109819", "text": "Омбудсманът Мая Манолова ще отчете утре, 20 октомври 2018 г., от 11.00 часа в сградата на институцията, три години от встъпването си на поста с Бяла книга на неразрешените проблеми на гражданите, съобщиха от пресцентъра й. Омбудсманът ще изнесе и данни за жалбите и темите, по които е работила институцията в периода 20 октомври 2015 г. - 20 октомври 2018 г., както и ще представи функционален анализ на инициираните от нея законодателни промени и приоритетите в дейността й занапред. Мая Манолова официално встъпи в длъжност омбудсман на Република България на 20 октомври 2015 г., като за този период близо 100 000 души са потърсили съдействие от институцията.", "date": "2018.10.19", "title": "Манолова отчита 3 години като омбудсман с Бяла книга на неразрешените проблеми"}
{"url": "https://www.24chasa.bg/novini/article/7109813", "text": "Заседанието на македонския парламент, на което трябва да продължат дебатите и евентуално да се гласува за предложените поправки в конституцията, закъснява с близо два часа, предаде агенция МИА. В сградата на парламента са се събрали повечето от депутатите, както и премиерът Зоран Заев, чието присъствие на заседанието бе обявено предварително. Официално никой не съобщава на какво се дължи закъснението. Не е известно и дали ще бъде осигурено мнозинство от две трети, или 80 гласа, което е необходимо за пристъпване към изменения в конституцията, предава БТА.  В пленарната зала вече са заели местата си депутатите от управляващата партия Социалдемократически съюз на Македония /СДСМ/ и техните коалиционни партньори, част от депутатите на партията на етническите албанци Демократичен съюз за интеграция, а в коридора пред залата са се събрали част от депутатите от опозиционната партия ВМРО-ДПМНЕ. Някои медии съобщават, че вече е осигурено мнозинство от две трети, но тази информация засега няма никакво официално потвърждение.", "date": "2018.10.19", "title": "Заседанието на македонския парламент за поправки в конституцията закъснява"}
{"url": "https://www.24chasa.bg/novini/article/7109827", "text": "Румъния беше осъдена от съда на Европейския съюз заради неизпълнение на директивата за съхранение на отпадъците, според която румънските власти трябваше да затворят всички неотговарящи на нормите сметища до 16 юли 2009 г., съобщава Медиафакс. Според съда в Румъния все още функционират 68 сметища, които не съответстват на изискванията. За момента страната няма да бъда подложена на финансови санкции, а ще трябва да плати съдебните разноски и да вземе спешни мерки за закриване на незаконните сметища, предава БТА.  Сезирането на европейската инстанция по проблема със сметищата в Румъния датира от март 2012 г., когато страната беше предупредена за едно несъответстващо на нормите градско сметище. По-късно Европейската комисия направи проучване на цялостната ситуация и нареди да бъдат закрити всички нелегални сметища. След обявяването на решението на съда на ЕС снощи румънското министерство на околната среда заяви, че през 2015 г. са били закрити 41 от съществуващите 109 незаконни сметища. Министерството отбелязва, че за затварянето на останалите ще бъдат необходими серия законодателни промени.", "date": "2018.10.19", "title": "Съдът на ЕС реши Румъния спешно да закрие 68 незаконни сметища"}
{"url": "https://www.24chasa.bg/novini/article/7109836", "text": "Министър Павлова се срещна днес с министъра по европейски въпроси на Румъния Виктор Негреску, съобщиха от пресцентъра на Министерството за Българското председателство на Съвета на ЕС. „Имахме възможността да обсъдим ключови въпроси от дневния ред на Европа, които са приоритетни за двете страни – като преговорите по предложението за бюджет на ЕС след 2020 г. и миграцията, както и европейската перспектива на страните от Западните Балкани“, посочи министър Павлова. По време на разговорите тя и министър Негреску споделиха общото мнение, че предвид преговорите по следващата финансова рамка, сега е правилният момент да се повдигне повече въпросът за развитието на Дунавската стратегия, за да може да има повече инвестиции в региона. „По отношение на преговорите по Многогодишната финансова рамка ще продължим да работим конструктивно с цел постигане на качествено и своевременно споразумение, за да не се допусне забавяне на следващия програмен период“, заяви министър Павлова. Темата за Западните Балкани ще продължи да бъде приоритетна и Румънското председателство ще работи за надграждане на постигнатия от България напредък. В тази връзка в своята програма съседите ни ще заложат и засилено сътрудничество със страните от Източното партньорство, бе подчертано от двамата министри по време на срещата им в София днес. „В момента протича последната активна фаза от подготовката на Румъния да поеме ротационното председателство на Съвета на ЕС от 1 януари 2019 г. В тази връзка обсъдихме и конкретни аспекти от опита на България при подготовката и провеждането на председателството“, каза още министър Павлова. Министър Негреску е в България за участие в последното събитие от календара на Българското председателство - Седмият годишен форум на Стратегията на ЕС за Дунавския регион.", "date": "2018.10.19", "title": "Лиляна Павлова и румънският министър по европейските въпроси обсъдиха теми от дневния ред на ЕС"}
{"url": "https://www.24chasa.bg/novini/article/7109841", "text": "Афганистанците отново ще отидат до урните на парламентарните избори в събота, с надежда да донесат промяна в едно корумпирано правителство, което загуби почти половината от страната от талибаните. През осемте години откакто в Афганистан за последен път се произведоха парламентарни избори, активизиралите се талибани извършваха почти всекидневни нападения срещу силите за сигурност, като завземаха големи райони в селските части на страната и заплашваха големите градове. Още по-радикалният от тях клон на \"Ислямска държава\" предприе вълна от бомбени нападения, насочени срещу шиитското малцинство в страната, и уби стотици хора. И двете групировки заплашват да нападат всеки, който участва в гласуването. В райони, където правителството все още осигурява относителна сигурност, афганистанците са изправени пред внушителен брой други предизвикателства. Широкоразпространената корупция кара хората да плащат подкупи за мизерни обществени услуги, а все по-влиятелните ултраконсервативни духовници обвиняват дългогодишното западно влияние за многото страдания на страната, заплашвайки да върнат назад ограничените придобивки за жените и гражданското общество, постигнати след инвазията на САЩ през 2001 г. Много от онези афганистанци, достатъчно смели да се опълчат на смъртните заплахи, се надяват да гласуват за ново поколение от по-млади и по-образовани лидери. Но се страхуват, че бившите военачалници и корумпираният политически елит ще се вкопчат във властта като щедро предлагат забавления и дават пари в брой на обеднелите гласоподаватели. \"Все още нямам надежда, че ще бъде честно\", каза Саед Матин, продавач на плодове в преобладаващо шиитския квартал на Кабул, навлякъл се с дрехи в хладната есенна вечер. Той отхвърли заплахите на талибаните и каза, че се надява на ново ръководство, посочвайки предизборните плакати, изобразяващи по-млади кандидати. \"Те са млади и образовани и ми се иска да могат да направят нещо, но съм изключително разтревожен, че военачалниците и корумпираните хора няма да им дадат шанс\", каза той. \"Тези корумпирани хора плащат по 3000 афгана (около 50 долара) за всеки глас. Те не се интересуват от страната, а само от това, което могат да сложат в джоба си\". Афганистан се определя като една от най-корумпираните държави в света от \"Прозрачност без граници\", която миналата година нарече \"недостатъчни\" усилията на правителството на президента Ашраф Гани да възпре неудържимата корупция. Калпавото управление обърка и усилията на Вашингтон да намери мирен изход от 17-годишната война - най-дългата в американската история, която струва на САЩ над 2400 загинали и повече от 900 милиарда долара. Талибаните изтъкват негодността на правителството като доказателство за неговата нелeгитимност и отхвърлиха международните искания да проведат мирни преговори с властите в Кабул, на които гледат като на марионетки на Запада. Те казват, че ще преговарят пряко единствено със САЩ, на които гледат като на окупационна сила. Религиозните консерватори, дори онези, което не са вдигнали оръжие, все повече подражават на риториката на талибаните, като казват, че годините на западно влияние са разрушили ценностите на страната - смесица от ислямски учения и племенни традиции, и са предизвикали срив в обществото. Абдул Уадуд Педрам, който оглавява Организация за човешки права и изкореняване на насилието, каза, че навсякъде в столицата духовниците използват седмичните си проповеди в джамиите, за да роптаят срещу западното влияние. \"Обществото ни става много радикално, ден след ден, защото правителството няма контрол върху джамиите и медресетата (религиозни училища)\", каза той. Педрам каза, че духовниците редовно ругаят работещите жени - рядко светло петно в най-новата история на Афганистан, както и независимите медии и активистите за човешки права. Въпреки широко разпространения песимизъм, анализатори и активисти казват, че изборите, които бяха отложени с три години заради несигурността, изпращат важно послание на талибаните, че независимо колко непопулярно е сегашното правителство, политическата система ще се запази. \"Много е важно да покажем на талибаните, че правителството работи, институциите в Афганистан работят и че политическият процес...също е в ход\", каза базираният в Кабул анализатор Харун Мир. \"Ще бъде ясно послание към бунтовниците и към талибаните, че те нямат нищо общо с политическия процес, приет от мнозинството афганистанци\". В силно укрепените помещения на Независимата избирателна комисия Уасима Багдиси работи по окончателната подготовка на вота. \"Младите хора гласуват за пръв път, много от тях се тревожат заради корупцията, но въпреки това усещат, че е важно да участват\", каза тя. \"Усещат, че трябва време, но постепенно, с всички следващи избори, ще става по-добре. За мнозина тези избори са като упражнение за бъдещето им. Тяхната енергия ме вдъхновява да се опитам да направя нещата по-добре\". Най-непосредствена загриженост предизвиква сигурността. По-рано тази седмица талибаните предупредиха студентите и учителите да не гласуват и да не позволяват училищата им са се използват като избирателни секции. Войнствени атаки убиха седмина кандидати, както преди, така и след началото на 20-дневната предизборна кампания. Двама кандидати бяха отвлечени и съдбата им е неизвестна, трима други бяха ранени при насилие. В четвъртък, най-малко двама висши провинциални служители в южната провинция Кандахар бяха убити от един от собствените им телохранители по време на среща по въпросите на сигурността преди гласуването. Талибаните поеха отговорност за нападението и казаха, че тяхна мишена е бил американският генерал Скот Милър, командващ войските на САЩ и НАТО в Афганистан, който не пострада. Страховете за сигурността накараха избирателната комисия да затвори около 2000 избирателни центрове. Тя отмени гласуването в 11 от близо 400-те избирателни района, както и в цялата източна провинция Газни, където талибаните контролират селските области и през юли пет дни обсаждаха провинциалната столица. Над 50 000 служители на силите за сигурност ще бъдат разположени, за да охраняват избирателните секции. При 8,8 млн. регистрирани гласоподаватели, според Багдиси избирателната активност ще бъде отражение на доверието на афганистанците в системата. \"Ако 5 млн. избиратели отидат да гласуват, ще бъде много добре\", каза тя. \"За мен, тези, които гласуват, са много много смели\". (БТА)", "date": "2018.10.19", "title": "Афганистанците се готвят да гласуват, въпреки талибаните и корупцията"}
{"url": "https://www.24chasa.bg/novini/article/7109857", "text": "Във връзка с  , министърът на вътрешните работи Младен Маринов беше категоричен, че няма да позволи нападения над полицаи, когато изпълняват служебните си задължения, както и над журналисти, когато също си вършат работата. „Не за пръв път казвам, че полицаят, като отива на сигнал като този, трябва да е оборудван, за да може да се намеси категорично, и трябва да работим за това полицейските разпореждания да се изпълняват, а не да се оказва съпротива“, допълни той пред журналисти в парламента, предаде  . Министърът е разпоредил на областните директори и на зам.-главния секретар при такива действия, като в Сливен да се прилага категорично законът, независимо колко полицаи са необходими, за да се въдвори ред и да се задържат извършителите. Именно за повече пари за оборудване на служителите на реда в бюджета за следващата година ще настоява вътрешният министър. „Водим разговори в момента за бюджета на МВР за догодина, това е въпрос на възможности и на правителството, основната ми цел е да се стигне до по-високо ниво на оборудване на полицаите“, увери Младен Маринов. По думите му въпросът не е лесен, защото е свързан с финанси, с обществени поръчки, но трябва да се постави началото. „Това, което можем да направим и го правим, е категорично да налагаме закона при всяко едно противодействие“, увери още вътрешният министър. Той обаче смята, че случаи като този в Сливен ще има и занапред заради нулевата толерантност на властите към нарушения от типа силна музика след забранените часове. При всяка такава намеса се получават и такова противодействие, обясни Маринов. Засега все още не е определен новият главен секретар на МВР, функциите се изпълняват от зам.-главния секретар, стана ясно от отговора на министъра на журналистически въпрос. , че той е извършителят на тежкото престъпление, заяви още министър Маринов за обвинения в убийството на Виктория Маринова. Той се позова на закона, който забранява, когато случаят е във фаза на досъдебно производство, да бъде споделяна информация. „Вие видяхте какви са повдигнатите обвинения - за убийство и изнасилване, всеки обвиняем има право на защита и на собствено мнение какво е извършил“, така министърът отговори на въпрос за кое точно от престъпленията са допълнителните доказателства.", "date": "2018.10.19", "title": "Маринов категоричен - няма да позволи нападения над полицаи"}
{"url": "https://www.24chasa.bg/novini/article/7109870", "text": "Албанският премиер Еди Рама приветства приемането в косовския парламент на три законопроекта, които дават зелена светлина за трансформиране на леко въоръжените Сили за сигурност на Косово в пълноценна армия, предаде агенция Макфакс, позовавайки се на косовския в. \"Газета експрес\" \"Слава на всички косовски мъченици и благословена да е новородената армия на Република Косово\", написа Рама в Туитър, предава БТА. Косовският парламент прие вчера на първо четене три предложени от правителството законопроекта за трансформиране на леко въоръжените Сили за сигурност в пълноценна армия. Депутатите от партия Сръбска листа не участваха в гласуването.", "date": "2018.10.19", "title": "Албанският премиер: Благословена \nда е новородената армия на Косово"}
{"url": "https://www.24chasa.bg/novini/article/7109875", "text": "\"Отново поредна кампания, провокирана от извадена от контекст фраза на мое изказване. Този път в едно компрометирано, наскоро разобличено в манипулации и лъжи телевизионно предаване\", така коментира във фейсбук вицепремиерът Валери Симеонов обвиненията във връзка с изказване за децата с увреждания и техните майки.  \"Ако този човек остане на поста си, как премиерът ще погледне някого в очите\", категорични бяха те.  От своя страна, За всички превъзбудени, но непрочели изказването ми, медии, предоставям оригиналния текст, пише Валери Симеонов и обяснява: „Този закон беше започнат като опит да се угоди на една група кресливи жени, които спекулираха с децата си, манипулираха обществото, изкарвайки на пек и на дъжд тези уж болни деца, без грам майчинско чувство, грижа за тях.“ Смисълът на изказването ми е, че с децата инвалиди се спекулира, дори и след като правителството прие законопроект и удовлетвори всички искания на майките. Очевидно в случая става въпрос за политическа кампания. Маските паднаха, в общ хор реват БСП, АТАКА, някои лидери на протеста на майките и всякакви политически маргинали. А на всички превъзбудени по темата, искам да кажа, че в семейството си имам човек с тежка инвалидност, за когото полагам грижи, но когото никога няма да изкарам на показ, за да постигна политическа цел (сваляне на правителството). Знам, че истината боли, но не се отказвам от нито една своя дума. ", "date": "2018.10.19", "title": "Валери Симеонов: Истината боли, но не се отказвам от нито една своя дума"}
{"url": "https://www.24chasa.bg/novini/article/7109889", "text": "Руското издание „Новая газета” се оказа в центъра на информационна война. От редакцията на вестника съобщиха, че на 17 октомври пред сградата, където работят, някой е оставил погребален венец със заплахи, отправени по адрес на един от журналистите, информира  На следващия ден – 18 октомври, отново на същото място е била оставена кошница с отрязана агнешка глава. Този път заплахите били не към един, а към всички работещи в редакцията. Като причина за това деяние от медията посочват активна кампания срещу „Новая газета” в социалните мрежи, разпространяваща информация, че изданието е разгласило публично данните на руските летци в Сирия, с което е изложила на опасност семействата им. „Това е фейк. Никога не сме имали публикации по тази тема – нито във вестника, нито на сайта”, посочват от редакцията. Журналистите от медията заявиха, че няма да търпят подобни посегателства, уведомили са властите за случая и очакват виновните да бъдат изяснени и наказани.", "date": "2018.10.19", "title": "Заплахи към \"Новая газета\": Траурен венец и агнешка глава оставили пред редакцията им (Снимка)"}
{"url": "https://www.24chasa.bg/novini/article/7109897", "text": "Служител във верига супермаркети съди компанията за това, че не е реагирала, след като негови колеги нарочно му били изпуснали стомашни газове в лицето, пише в. \"Метро\", цитиран от БТА. Искът на унижения работник е за 20 хиляди британски лири.Той се оплака от издевателствата и расовата дискриминация, която е претърпял на работното си място в клон в Торнтън Хийт, южно от Лондон. Пострадалият, г-н Масуд, който работел във веригата от 2006 година, бил нарочен, защото изповядвал исляма. Той получавал непрекъснато обиди, като колегите му намеквали, че всички мюсюлмани са терористи. Най-грозните сцени завършвали с това, че негови колеги изпускали стомашните си газове в лицето му. Управата на супермаркета имала записи от инцидентите, записани от камерите за наблюдение, но не предприела нищо, за да спре униженията. Искът на г-н Масуд ще бъде разгледан от лондонски съд догодина. ", "date": "2018.10.19", "title": "Служител съди супермаркет за изпускани в лицето му стомашни газове"}
{"url": "https://www.24chasa.bg/novini/article/7110104", "text": "Руският патриарх Кирил заяви днес, че Константинополската патриаршия е изпаднала в разкол, предаде Франс прес. Като аргумент за това предстоятелят на Руската православна църква изтъква факта, че Константинопол е отменил анатемата, наложена на двама представители на разколнически църкви в Украйна. Според патриарх Кирил по този начин Константинополската патриаршия е нарушила юрисдикцията на Руската православна църква. \"Константинополската патриаршия се отъждестви с разколниците. Тя наруши всички канонически правила и наруши нашата юрисдикция с отмяната на анатемата срещу тях. След като си се отъждествил с разколниците, значи сам си станал разколник\", отбеляза патриарх Кирил, цитиран от ТАСС. Константинополската патриаршия реши миналата седмица да признае Украинската православна църква (Киевска патриаршия) за независима след 332 години на единство с Московската патриаршия, припомня Франс прес. В отговор Руската православна църква обяви, че прекратява отношенията си с Константинопол, предава БТА. Патриарх Кирил посочи днес, че \"абсолютното мнозинство от православните християни\" подкрепят това решение, което провокира опасения православният свят да не се раздели на два лагера. Ръководителят на отдела за външни връзки към Московската патриаршия митрополит Иларион пристигна днес във Ватикана за разговори на четири очи с папа Франциск, отбелязва Франс прес, като се позовава на информационната агенция РИА Новости. ", "date": "2018.10.19", "title": "Патриарх Кирил: Константинополската патриаршия е изпаднала в разкол"}
{"url": "https://www.24chasa.bg/novini/article/7110126", "text": "Служители от консулството на Саудитска Арабия в Истанбул дават показания пред турската прокуратура в рамките на разследването за изчезването на саудитския журналист Джамал Кашоги, предаде Ройтерс, като се позовава на Анадолската агенция. Частната телевизия А Хабер, цитирана от Асошиейтед прес, уточнява, че 15 служители, включително шофьорът на консула, техници, счетоводители и телефонни оператори, дават показания. Според турския телевизионен канал НТВ разпитваните служители са турски граждани. Саудитският журналист Кашоги е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Турски представители смятат, че той е бил убит в сградата, но Рияд отхвърля подобни твърдения, припомня БТА. Турски и саудитски представители започнаха тази седмица съвместни огледи в консулството и резиденцията на саудитския консул в Истанбул в рамките на разследването.", "date": "2018.10.19", "title": "Служители от саудитското консулство \nв Истанбул дават показания за Кашоги"}
{"url": "https://www.24chasa.bg/novini/article/7110193", "text": "Мъж на 51 години е починал, след като е бил блъснат от товарен автомобил, управляван от 36-годишен полски гражданин на АМ „Хемус“ на изход от столицата, съобщават от пресцентъра на МВР. Инцидентът е станал още на 17 октомври, около 19:30 часа. В полицията постъпил сигнал за пътнотранспортно произшествие на автомагистрала \"Хемус\", на изхода на София. Според първоначалната информация, 51-годишен водач на товарен автомобил \"Ситроен\" спрял в аварийната лента след възникнала неизправност на превозното средство. Слизайки от автомобила, той бил блъснат от преминаващ товарен автомобил \"Ивеко\", управляван от 36-годишен полски гражданин. Към място незабавно били насочени екипи на полицията и Спешна помощ. Пострадалият бил транспортиран в болнично заведение и настанен за лечение с опасност за живота, където няколко часа по-късно е починал. След доклад на материалите по досъдебното производство в Софийската районна прокуратура, чужденецът е привлечен като обвиняем за престъпление по чл. 343 от НК. Взета му е мярка за неотклонение за срок до 72 часа. Направеният му полеви тест за алкохолни пари в издишания въздух е отчел отрицателна проба.", "date": "2018.10.19", "title": "Шофьор пометен от полски тираджия в аварийната лента на \"Хемус\""}
{"url": "https://www.24chasa.bg/novini/article/7110294", "text": "Румънският президент Клаус Йоханис поиска оставката на правосъдния министър Тудорел Тоадер след публикувано днес становище на Венецианската комисия, в което се посочва, че измененията в наказателните кодекси и съдебните закони в Румъния отслабват борбата срещу корупцията и други сериозни престъпления, предаде информационният сайт Зиаре, цитиран от БТА.  \"Президентът Йоханис твърдо осъжда безотговорното поведение на министъра на правосъдието, който под претекста на прилагането на препоръките на Венецианската комисия включи в извънредното постановление 92/2018 разпоредби, които нямат никаква връзка с тях, а дори напротив - в състояние са да увеличат безпокойството на европейските партньори\", се посочва в съобщение на президентството, което визира прието в понеделник извънредно постановление на правителството. Румънският президент отбелязва, че това е пореден случай от дълга редица спорни решения, взети от правосъдния министър по време на мандата му. \"По този начин министърът на правосъдието окончателно компрометира доверието в себе си - основателна причина да подаде оставка от тази длъжност\", се изтъква в съобщението. Йоханис също така призова парламента да се съобрази с мнението на Венецианската комисия и да ревизира измененията в съдебните закони и наказателните кодекси, \"за да спре отрицателното влияние върху правосъдието и правовата държава\", отбелязва Аджерпрес.", "date": "2018.10.19", "title": "Румънският президент поиска оставката на министъра на правосъдието"}
{"url": "https://www.24chasa.bg/novini/article/7109980", "text": "Районната прокуратура в Сливен задържа за 72 часа Йонко Д., Симеон Б., Ангел Д. и Антон И., обвинени в непристойни действия, грубо нарушаващи обществения ред и изразяващи грубо неуважение към обществото, като и за пречене на орган на власт, съобщиха днес от Апелативната прокуратура в Бургас. От обвинението уточниха, че мъжете са обвинени заради поведението им по време на инцидента в четвъртък вечер в квартал \"Надежда\" на града. Непристойните им действия били съпроводени със съпротива срещу полицаите, дошли по сигнал за силна музика и изпълняващи задължение по опазване на обществения ред. Поведението на четиримата се отличавало с изключителна дързост и цинизъм - замеряли униформените с различни предмети - чинии, шишета, стъклени бутилки, керемиди и камъни, приканвали присъстващите граждани да се бият или дори да убият полицаите, отправяли обидни реплики към полицейските служители. Симеон Б. и Ангел Д. действали при условията на опасен рецидив. Те са обвинени и за това, че на същата дата и място, противозаконно пречели на служители на РУ на МВР в Сливен да изпълнят задълженията си по опазване на обществения ред, като препятствали поставянето на помощни средства - белезници, на Йонко Д и Ангел Д. и отвеждането в полицейското управление на Ангел. Предстои в следващите дни Районната прокуратура да внесе в съда искане за определяне на постоянна мярка \"задържане под стража\" спрямо обвиняемите. По-рано днес директорът на ОДМВР в Сливен старши комисар Димитър Величков обясни пред журналисти, че след опит да бъде спряна силна музика в циганския квартал на Сливен \"Надежда\" се стигнало до стълкновение между местни жители и изпратени на мястото полицаи. Четирима униформени са пострадали леко, но един от тях се наложило да остане в болница за наблюдение, но без опасност за живота. След медицински преглед останалите са освободени за домашно лечение. Според разказа му, сигнал за силната музика бил подаден в 22,15 часа в четвъртък. На място са изпратени 2 полицейски екипа, които били посрещнати недружелюбно от десетина човека. Те отказали да изпълнят полицейските разпореждания да спрат музикалните уредби и да предоставят документите си за самоличност за проверка. При опит да бъдат задържани, двама от тях, във видимо нетрезво състояние, оказали яростна съпротива на екипа. Наложило се униформените да извикат на помощ други свои колеги. Това още повече разгневило местните, от къщите и улиците в тъмното наизлезли стотина души, които тръгнали срещу полицаите и почнали да ги замерват с всякакви предмети, които имали под ръка - тухли, бутилки, буркани с храна, тенжери, чинии... В квартала обикновено се влиза пеш, улиците там са твърде тесни и затова при канонадата няма пострадали полицейски автомобили. Освен с четиримата пострадали служители на реда, почти среднощният екшън завършил и с ареста на 46-годишен жител на квартал \"Надежда\". Сутринта днес проверките в махалата продължили, задържани са още 9 дущи, за да бъде изяснена тяхната съпричастност към инцидента, съобщиха от полицията. Според местни, в четвъртък при тях имало 5 сватби и музиката дошла от ресторанта. Полицейското присъствие в \"Надежда\" остава засилено. \"Но се справяме със собствени сили на охранителна и пътна полиция, не се е налагало да викаме на помощ жандармерия\", уточни пред \"24 часа\" днес старши комисар Величков. Единственият настанен в болница полицай е Цветан Иванов, той работи в системата на МВР от 6 години. Няма опасност за живота му, но изследване на скенер показало, че мъжът е с мозъчно сътресение и трябва да остане за наблюдение в болничната стая. Иванов твърди, че в тъмното не видял от кого и с какво е бил ударен в главата, тъй като ударът дошъл отзад. Пред \"24 часа\" старши комисар Димитър Величков обобщи, че инцидентът в четвъртък вечер в квартал \"Надежда\" възникнал след поредния подаден сигнал за силна музика и нарушена нощна тишина. От началото на годината досега в цялата област Сливен имаме подадени на тел. 112 1315 сигнала за силна музика, каза още Величков. По тях са съставени около 140 акта и са иззети 101 музикални уредби. Специално в квартал \"Надежда\", но и на други невралгични места, се провеждат обикновено в края на всяка седмица и специализирани полицейски операции. При последната там на 12 и 13 октомври са проверени 168 лица и 126 превозни средства. Посетени са 5 сигнала за силна музика. Съставени са 4 протокола за предупреждение по Закона за МВР и 8 акта по Наредбата за обществения ред на територията на община Сливен. Съставени са 54 фиша за нарушения на Закона за движение по пътищата.", "date": "2018.10.19", "title": "Четиримата роми, нападнали полицаи в Сливен, ще прекарат уикенда в ареста (Обновена)"}
{"url": "https://www.24chasa.bg/novini/article/7110305", "text": "България предаде ротационното председателство на Стратегията на ЕС за Дунавския регион на Румъния. Заместник-министърът на регионалното развитие и благоустройството Деница Николова, национален координатор на Стратегията, предаде символа на председателството - корабният тук, на Виктор Негреску, министър по европейските въпроси на Румъния. С официалната церемония завърши и Седмият годишен форум на Стратегията на ЕС за Дунавския регион, както и Българското председателство на Стратегията „С над 900 делегати от цяла Европа в продължение на два дни имахме възможността да отчетем значителния напредък на Дунавската стратегия, постиженията и бъдещото й развитие в контекста на следващия програмен период на ЕС след 2020 г., за да направим още по-близки бреговете на река Дунав“, заяви зам.-министър Николова. Тя подчерта необходимостта от засилване на политическите ангажименти на държавите към изпълнението на Стратегията. Ключово е държавите да се обединят около общи стратегически проекти със значение за региона, които имат осигурено финансиране с оглед на постигане на по-осезаеми резултати. „Туризмът и културното наследство са важни теми, които ни обединяват и правят нашите усилия видими“, коментира Николова. Тя подчерта, че Стратегията има нужда от ежедневна работа и от активното участие на страните, за да намерят решения на проблемите и да използват по-добре потенциала, който имат. Зам.-министър Деница Николова изказа своята изключителна благодарност на всички институции, подпомагали Българското председателството на Стратегията - Европейската комисия, Триото Унгария и Румъния, националните координатори и координаторите на приоритетните области за цялата подкрепа и отлично сътрудничество през изминалата година. През двата дни на форума, който се проведе в НДК, участваха над 900 души от над 30 страни в Европа. Вицепремиери, министри, заместник-министри, депутати, посланици и представители на редица европейски институции бяха сред официалните гости на събитието. Освен темите за развитие на туризма и опазване на културното наследство и тяхната добавена стойност за постигане на икономически растеж и заетост, бяха дискутирани и темите, свързани с дигитализация в туризма, квалификация на кадрите, свързаност, сигурност на публичните места, възможностите за подкрепа на Стратегията от програма \"Дунав\" и бъдещето на макрорегионалните стратегии.", "date": "2018.10.19", "title": "Предадохме на Румъния ротационното председателство на Стратегията на ЕС за Дунавския регион"}
{"url": "https://www.24chasa.bg/novini/article/7110311", "text": "Инициативна група от старозагорци изпрати предложение до кмета Живко Тодоров в града да бъде поставен паметен знак за бившия кмет д-р Евгений Желев, който почина при нелеп инцидент точно преди 1 година на 20 октомври. Предлага се знакът да бъде в градинката между Драматичния театър и Старозагорската опера като доказателство за дълбоката признателност към него за съграждането на съвременния културен център на града, който е уникален като архитектурно-духовна среда. В предложението е записано: \"Периодът на неговото управление съвпада със строителство, ремонт, възстановяване и изграждане на редица важни за града обекти. Особено горд беше Доктора, както всички го наричаха с уважение, с \"квадрата на духа\" - име, измислено от самия него за сградите на операта, музея, регионалната библиотека и художествената галерия, ремонтирани в неговите кметски мандати. А в ония години все още нямаше пари от европейски фондове и трябваше проблемите да се решават със собствени средства или кредити. За работата си той споделяше: \"Когато предложиш действено решение, няма проблем нито с общинския съвет, нито с институциите, нито с общността\". От инициативната група припомнят още, че д-р Желев умееше да взема бързи, навременни, правилни и точни решения и да увлича хората за тяхното реализиране. Както и откровението му: \"И на 120 години да стана, пак ще си остана заралия\". Съдбата обаче реши той да остане завинаги на 60 години... Процедурата предвижда сегашният кмет Живко Тодоров да внесе предложението за паметен знак за д-р Евгений Желев в местния парламент и общинските съветници да го приемат с гласуване.", "date": "2018.10.19", "title": "Почитат покойния кмет на Стара Загора д-р Евгений Желев с паметен знак"}
{"url": "https://www.24chasa.bg/novini/article/7110332", "text": "България изпреварва по брой нощувки в хотелите и сходни места за настаняване, реализирани от чужденци Холандия, Ирландия, Чехия, Унгария, Полша, Словакия, Белгия, Финландия, Дания, Люксембург и много други дестинации за периода юни-юли 2018 г. Това съобщават от пресцентъра на Министерството на туризма. В двата летни месеца повече от 7,407 млн. са нощувките в хотели от чужденци у нас, докато в Холандия са 5,4 млн., Ирландия- 2,9 млн., в Чехия и Унгария те са съответно 4,5 млн. и 2,6 млн. Нощувките от чужденци в хотели, отчетени в Белгия - 2,2 млн., в Полша са 2,9 млн., в Словакия - 900 хил., в Люксембург- 267 хил. за същия период тази година. Тези данни са доказателство за устойчивия напредък на сектора и утвърждаването на страната, като предпочитано място за почивка и пътувания на чуждестранни гости, е коментирала министърът на туризма Николина Ангелкова, цитирана в съобщението. Тя е посочила още, че през летните месеци най-голям е интересът към морски дестинации, но принос имат и съпътстващите туристически продукти, като СПА, културно-исторически, градски и планински. В рамките на ЕС за периода юни-юли 2018 г България заема 10-о място по реализирани нощувки от чужденци в хотели. По равнище на туристическо развитие през летния сезон страната ни изпреварва дестинации като Кипър и Малта и за броя на нощувките от чужди туристи, настанени в хотели, не отстъпва съществено на Португалия. Тази статистика показва, че последователната и усилена работа на туристическата администрация и бизнеса за привличане на все повече чуждестранни посетители у нас дава резултат, е посочила Ангелкова Тя е допълнила, че това ни мотивира да продължим активно и целенасочено да популяризираме България като целогодишна дестинация, за да запазим устойчивата тенденция на развитие.", "date": "2018.10.19", "title": "България е на десето място в ЕС по нощувки от чужденци в хотели през юни и юли тази година"}
