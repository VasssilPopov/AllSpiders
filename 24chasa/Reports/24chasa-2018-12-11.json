{"url": "https://www.24chasa.bg/novini/article/7195185", "text": "Имущество за 1 998 046 лв. на бившия зам.-шеф на парламента и бивш член на ДПС Христо Бисеров бе спасено от конфискация в полза на държавата. Причината - в понеделник Софийският градски съд прекрати делото за отнемане на имуществото заради тълкувателно решение на Гражданската колегия на Върховния касационен съд (ВКС) от миналия петък. В края на миналата седмица оглавяваният от Лозан Панов съд реши, че при прекратено наказателно производство не може да се внася иск за конфискация. 11 магистрати гласуваха против и подписаха решението с особено мнение. Бисеров бе оправдан в края на декември 2016 г. по обвинение за неплатени данъци в размер на 26 хил. лв., нарушение на валутния закон, както и че не е отчел пред Сметната палата пари в сметки в Швейцария. Той напусна политиката през ноември 2013 г., дни преди прокуратурата да му повдигне трите обвинения. Искът срещу Бисеров бе внесен от Комисията за отнемане на незаконно придобитото имущество (КОНПИ), както беше предишното име на институцията, в началото на декември 2015 г. Благодарение на решението на ВКС освен Бисеров още 18 души спасяват имущество за 21 млн. лв. Двама от тях са били разследвани за измама, но наказателните дела са били прекратени. Срещу тях са водени процеси за конфискация на имущество на обща стойност 1 113 711 лв. Други две дела за конфискация, които ще бъдат автоматично прекратени от съда, са за имане на стойност 898 858 лв. Те са срещу хора, които са били разследвани за документна измама. Съдът ще прекрати и дело, което се е водело срещу човек, разследван, но не и осъден за изнудване. То е на стойност 56 548 лв., съобщиха от КПКОНПИ. Сред прекратените ще бъде и дело срещу човек, който е бил обвиняем за безстопанственост Искът, който е внесла комисията, е на стойност 1 998 438 лв. От институцията съобщиха още, че след облагодетелстваните от тълкувателното решение на ВКС са и двама обвинени за незаконен дърводобив. Искът срещу тях е бил на обща стойност 770 242 лв. Има и процес срещу обвинен за източване на банкови карти. КПКОНПИ е искала да му бъде отнето незаконно имущество за 375 804 лева. Още два процеса ще бъдат прекратени - срещу хора, пренасяли през граница недекларирани ценности и суми. От тях комисията е търсела незаконно придобито имане за 8 543 703 лв. Предстои съдът да прекрати и две дела срещу разследвани за данъчни престъпления. Исковете срещу тях са на обща стойност 821 770 лева. Други две са срещу хора, които са били обвинени за престъпления по служба. Те са за отнемане на имущество на стойност 2 665 603 лв., като един е бил разследван за подкуп. КПКОНПИ е искала от него да се отнеме имане на стойност 626 350 лева. Двама членове на групи за производство на наркотици в големи размери и за акцизни стоки без бандерол също спасяват имане на стойност 1 921 587 лв. Тълкувателното дело бе образувано още през 2016 г., а решението бе взето на общо събрание на Гражданската колегия през ноември. Заседанието е било председателствано лично от шефа на ВКС Лозан Панов, който в момента също е проверяван от КПКОНПИ заради несъответствие в данъчната декларация. Освен това тълкувателно решение се очаква и второ становище на ВКС, което е на път да стопира и още десетки дела за милиони. То засяга сроковете за проверка. Заради него от септември досега като лавина съдилищата в Разград, София и Варна прекратяват дела за конфискация на имане за близо 30 млн. лв. Заради опасността работата на КПКОНПИ да бъде блокирана шефът на правната комисия Данаил Кирилов внесе спешни промени в закона  . Шефът на “Антикорупция” Пламен Георгиев пък смята, че така се подменя волата на законодателя, който още през 2012 г. е обявил, че гражданската конфискация не бива да се обвързва с наказателното дело. Правната комисия спешно ще гласува в сряда промени в закона “Антикорупция”, за да не попаднат във фризера 300 дела за отнемане на незаконно придобитото имущество. В понеделник нейният шеф Данаил Кирилов внесе промени в два текста от Закона на противодействие на корупцията и отнемане на незаконно придобитото имущество заради две тълкувателни дела на ВКС. По едното върховните магистрати решиха на 7 декември, че иск за отнемане на имущество не може да се внася в съда, ако наказателното дело е прекратено. По второто дело предстои ВКС да се произнесе през февруари догодина. По него питането е дали сроковете за проверка, която КПКОНПИ прави, са препоръчителни, или задължителни. Заради запитването до ВКС много дела за отнемане на имущество за милиони вече са спрени. Това наложи шефът на правната комисия да внесе двете промени в закона. Едната гласи, че прекратяването на наказателното производство не представлява законова пречка за внасянето на иск за отнемане на назаконно придобитото имущество. Тоест, дори едно разследване да е прекратено или да има оправдателна присъда, КПКОНПИ може да внесе иск в съда, когато установи незаконно имане. Втората промяна казва, че неспазването на сроковете за проверка не е причина делото да бъде прекратено от съда и не е основание да не се внесе иск за отнемане. Кирилов пише в мотивите си, че почти година след приемането на новия закон за борба с корупцията “са се явили препятствия и пречки, които навреме трябва да бъдат преодолени”, за да може КПКОНПИ да работи. Той посочва още, че комисията няма законово задължение да проверява дали наказателното производство е прекратено. В мотивите си Данаил Кирилов обяснява, че гражданската конфискация не е наказание. Мотивите му в голяма степен се препокриват с мнението на 11 от съдиите от Гражданската колегия на ВКС, които го подписаха с особено мнение. От мотивите става ясно още, че гражданската конфискация е нова в европейското право. Тя се прилага, за да се “възстанови справедливостта чрез отнемане на имущество, за което не е открит законен източник”. Кирилов посочва още, че промените са необходими, за да се запази волята на законодателя от 2012 г.", "date": "2018.12.11", "title": "ВКС спаси Христо Бисеров от отнемане на имущество за 2 млн. лв. (Обзор)"}
{"url": "https://www.24chasa.bg/novini/article/7195140", "text": "Убийство в полицейски участък шокира Турция. Трагедията се разигра в полицейски участък в град Ризе (Черноморския регион в Северна Турция). Полицейски служител откри огън в участъка, при който уби полицейския началник и рани двама полицаи. Подобно нещо се случва за пръв път в Турция, предава БТА. Според информации в местните медии полицаят е открил огън, защото се разгневил, че молбата му за прехвърляне в друг град не е била удовлетворена. Турският министър на вътрешните работи Сюлейман Сойлу потвърди, че подобна трагедия за пръв път се случва в полицейско поделение в Турция. В изявление пред медиите той каза, че извършителят се е предал и е дал показания. Министърът обясни, че трагедията се е разиграла в около 14.30 часа. Полицаят преди това бил при началника, пред когото изложил някои свои искания. След това излязъл навън, на минаване през скенера оставил оръжието и джиесема си, но след това внезапно грабнал оръжието и открил огън. \"Но е рано още да се правят категорични заключения от първите показания на извършителя, тепърва ще се анализират фактите. Много съжалявам за случилото се. Искам да предам дълбоките си съболезнования на семейството на загиналия началник и да пожелая бързо оздравяване на ранените. Случаят наистина е много трагичен за полицейската организация\", каза той. Ризе е родният град на турския президент Реджеп Тайип Ердоган. Местни медии твърдят, че с убития полицейски началник го свързвало близко познанство. ", "date": "2018.12.11", "title": "Убийството на полицейски началник \nот негов подчинен шокира  Турция"}
{"url": "https://www.24chasa.bg/novini/article/7195144", "text": "Десетки неправителствени организации призоваха днес Гугъл в отворено писмо да се откаже от проекта си за търсачка в Китай, който според тях, може да наруши поверителността на личните данни, съобразявайки се с правилата на цензурата на Пекин, предаде Франс прес. Коалиция от 60 групи за защита на правата на човека и на печата писаха до главния изпълнителен директор на Гугъл Сундар Пичай с искане да отмени проекта Dragonfly (Водно конче), срещу който вече се противопоставиха част от служителите му, предава БТА. Според писмото достъпът на китайските власти до личните данни би представлявал \"реална опасност\" за потребителите, които изразяват мнението си онлайн, и биха направили Гугъл съучастник в \"арести и лишаване от свобода\". През октомври ръководителят на Гугъл се оправда с факта, че е по-добре компанията да предложи работеща търсачка с ограничения, отколкото да остави китайците да работят с не толкова добри инструменти. \"Оказва се, че бихме могли да отговорим на повече от 99 процента от търсенията. Има много случаи, в които бихме предоставили информация с по-добро качество от тази, която е на разположение в момента\", каза той на конференция в Сан Франсиско. Тези аргументи бяха отхвърлени от \"Репортери без граници\", които са сред подписалите писмото, в което Сундар Пичай е призован да преразгледа становището си. \"Освен, че е напълно непрозрачен и противоречи на ценностите на Гугъл, проектът не дава никаква гаранция за поверителност на данните\", обясни Седрик Алвиани, директор на организацията за Източна Азия. \"Пекин масово събира лични данни с цел контрол и цензура, особено на журналисти и техните източници\", добави Алвиани. \"Репортери без граници\" поставят Китай на 176 място от 180 държави в световната си класация за свободата на печата. Изправен пред цензура и кибератаки, през 2010 г. калифорнийският гигант изтегли търсачката си от Китай и оттогава редица негови услуги там остават блокирани. Туитър, Фейсбук, ЮТюб и сайтът на \"Ню Йорк таймс\" са блокирани в Китай, където обаче работи търсачката на Майкрософт Бинг.", "date": "2018.12.11", "title": "НПО настояват Гугъл да се откаже от проекта си за търсачка в Китай"}
{"url": "https://www.24chasa.bg/novini/article/7195151", "text": "Косовският премиер Рамуш Харадинай съобщи днес, че не е приел оставките на кметовете на четирите общини със сръбско мнозинство в северната част на Косово, тъй като ги смята за неконституционни, съобщи МИА. След заседание на правителството Харадинай заяви, че оставките не са приети, тъй като са адресирани до \"Косово и Метохия\" вместо до Република Косово, предава БТА. Оставките не са приети, тъй като са неконституционни. На тях пише Косово и Метохия, заяви Харадинай.", "date": "2018.12.11", "title": "Рамуш Харадинай отхвърли оставките на кметовете от Северно Косово"}
{"url": "https://www.24chasa.bg/novini/article/7194958", "text": "Софийският градски съд прекрати във вторник делото срещу изпълнителния директор на БТА Максим Минчев и го върна на прокуратурата. Той е обвинен за 2 сделки, по които агенцията предоставяла реклама и информационни услуги срещу доставки на трапезна вода. Според прокуратурата обаче цената на водата е била в пъти по-висока от средната, което ощетило БТА за над 93 хил. лв. Съдия Милен Михайлов прие, че има съществени нарушения по разследването, които пречат на Минчев да научи в какво точно престъпление е обвинен. “В обвинителния акт изобщо не е посочено как са изпълнявани тези договори, нито количеството, видът, стойността и датите на доставка на минералната вода и извършените рекламни услуги по всеки договор. Отделно от това има неточност и неяснота в обвинителния акт за размера на вредата, която е настъпила за БТА”, казва съдът. И посочва, че не е ясно участието на Минчев в престъплението. ", "date": "2018.12.11", "title": "Съдия: Обвиненията срещу Максим Минчев са неясни (Обзор)"}
{"url": "https://www.24chasa.bg/novini/article/7195183", "text": "Германският канцлер Ангела Меркел е заявила след срещата си с британския премиер Тереза Мей, че \"няма възможности\" да бъде променено споразумението за Брекзит, съобщиха за Франс прес източници, близки до канцлерството в Берлин. Меркел е направила изявлението на среща със своята парламентарна група след разговора с Мей, която пристигна в Германия в опит да получи отстъпки по условията за излизането на страната й от ЕС, подчертаха участници в тази среща, предава БТА. Въпреки това канцлерката е изразила увереност, че все още може да се намери решение, особено като се има предвид, че мнозинството от британските депутати не желаят страната им на напусне ЕС без споразумение, твърдят участниците в срещата, цитирани от ДПА. Мей се опитва да получи от европейските партньори гаранции за намереното решение за Ирландия, с цел Обединеното кралство да не остане за постоянно в митническия съюз на общността, което би му пречило да сключва търговски споразумения, посочила Меркел. Що се отнася до политическото споразумение, британският премиер ще трябва да изложи вижданията си на европейската среща на върха в Брюксел в четвъртък и петък, добавила Меркел, като уточнила, че това не може да стане на двустранно равнище, а с участието на всички страни членки на ЕС. Меркел потвърдила, че споразумението е \"добър текст\", който дефинира бъдещите отношения между Обединеното кралство и Европейския съюз. След срещата с канцлера говорител на Тереза Мей заяви само, че тя е била \"позитивна\", предаде Ройтерс.", "date": "2018.12.11", "title": "Меркел: Няма възможности за промяна на споразумението за Брекзит"}
{"url": "https://www.24chasa.bg/novini/article/7195061", "text": "Американски продуцент присвоил $ 750 000, предвидени за организиране на благотворителен концерт за бездомни деца в България, предаде АП. Барабанистът и бивш музикален директор на ООН Робин ди Маджо бе арестуван в петък в дома му в Лос Анджелис. Очаква се да му бъдат повдигнати Ди Маджо получил значителната сума от $ 750 000, след като се съгласил да помогне на фондация “Мир за теб, мир за мен” да организира благотворителен концерт в България. Вместо да преведе парите на музиканти обаче, той ги изхарчил за лични нужди, сред които да покрие вноски по лизинг на кола, кредитна карта и да купи къща на бившата си съпруга за четвърт милион долара. В кариерата си на барабанист 47-годишният Робин ди Маджо е участвал в записването на албуми на Пол Саймън и Даяна Рос. Скандалът с концерта, организиран от Ди Маджо в България, избухна преди две години. През лятото на 2016 г. от фондация “Мир за теб, мир за мен” обявиха, че планират на 1 октомври същата година да се проведе 10-часов благотворителен концерт на Националния стадион “Васил Левски” в подкрепа на бездомни деца и на деца, жертви на войни и агресия. Фондацията “Мир за теб, мир за мен” беше специално създадена, за да осъществи събитието. То бе замислено по модел на концерта на “Уембли” Live Aid през 1985 г., организиран от ирландския певец и автор Боб Гелдоф. Тогава световни звезди свириха над 16 часа паралелно на стадионите “Уембли” в Лондон и “Джон Ф. Кенеди” във Филаделфия и други в Япония, Австрия, Австралия, Германия и Съветския съюз, обединявайки милиони зрители и дарители срещу глада в Африка. Съобщено беше, че участие в София са потвърдили и дори вече Бруно Марс, Слаш, бандите “Ийгълс” и “Ърт, Уинд енд Файър”, актьорите Джони Деп и Антонио Бандерас. Пред български медии Ди Маджо заяви тогава, че концерт ще има, но българите са твърде големи песимисти, за да повярват. “Живейте с негативизъм, много ще ви помогне”, беше неговият коментар. Пред “24 часа” през 2016 г. Робин ди Маджо дори обяви плановете си: “Ако концертът е успешен, ще правим по един на 12 месеца”. Средствата от концерта трябваше да бъдат предоставени на Червения кръст и Червения полумесец под надзора на ООН, ЮНЕСКО и Върховния комисариат на бежанците към ООН. Концертът беше широко рекламиран, а в страницата на събитието във фейсбук своето а още 15 000 бяха посочили, че са заинтересовани. Плановете бяха концертът да бъде излъчван в над 50 държави на петте континента. През септември 2016-а обаче организаторите съобщиха, че са били излъгани от промоутъра Робин ди Маджо и обещаните артисти няма да пеят у нас. Измамникът бе освободен под гаранция от $ 40 000, като ще носи проследяващо устройство в очакване на предварителното изслушване по делото следващия месец. ", "date": "2018.12.11", "title": "Американец свил $750 000 от концерт за деца у нас (Обзор)"}
{"url": "https://www.24chasa.bg/novini/article/7195173", "text": "Евлоги Станоев-Голямата Бирма се предаде в Специализираната прокуратура във вторник следобед. Бизнесменът е бил заедно с адвокатката си Ина Лулчева, научи “24 часа”. Станоев бе обявен за издирване на 14 септември заедно с двамата си синове и бившия полицай Любомир Иванов. Тогава прокуратурата откри доказателства, че семейството на Бирмите стои зад 4-те фабрики за нелегални цигари в Тутракан, Дупница, Горна Оряховица и с. Ясен (Плевенско). Те бяха разбити в края на автуст, а в ареста попаднаха работниците в тях, както и мъж от Пазарджик, който ги зареждал с тютюн. Според разследващите месечният оборот от фабриките бил около 10 млн. лв. Бяха изети 42 тона тютюн и над 50 хил. кутии цигари, повечето от които от марката “Комплимент”. Когато разследването стигна до Бирмите като организатори на незаконната дейност, те вече бяха избягали. Това се е случило още при разбиването на фабриките. Пръв се предаде големият син на Бирмата - Антон. Той отъпка пътеката на баща си към сградата на Специализираната прокуратура на ул. “Черковна”. Преди това практиката беше издирваните да се предават в ГДБОП. Продължава издирването на Георги Станоев-Малката Бирма, който е известен с връзките си с фолкпевиците Преслава и Алисия. С червена бюлетина в Интерпол се търси и бившият шеф на Криминална полиция в столичното Второ районно управление Любомир Иванов. Всеки от четиримата е наблюдавал пряко по една фабрика за нелегални цигари, научи “24 часа”. След разбиването на фабриките на Бирмите потреблението на нелегални цигари от марките, които са произвеждали падна рязко, сочи последното проучване на големите дружества в бранша. След 3 дни Евлоги Станоев-Бирмата ще бъде изправен пред съда, за да се реши дали ще чака в ареста разследването срещу него да приключи. Зад решетките е големият му син Антон, който по данните досега е организирал дейността на фабриката в Горна Оряховица. Единственият член на семейството, който още се издирва е 28-годишният Жоро Бирмата. Предполага се, че е в чужбина, или поне така е казала майка му Лидия Станоева-Лидка Скалата, когато я разпитваха след акцията в офисите им. Тя няма обвинения за участие в престъпната група на бившия си съпруг, с когото са разделени от няколко години. Лидка Скалата е била обвиняема преди три години за търговия с нелегални стоки, но през 2017 г. делото е прекратено, показа проверка на “24 часа”. Акцията срещу склада й е от 2010-а. Тогава от Икономическа полиция откриват дрехи-менте за 300 хил. лв. на бул. “Мадрид”. Помещението е наето от фирмата на Лидка Скалата. Според съда, който слага край на разследването, тя не е знаела, че търгува с ментета. Дрехите са иззети в полза на държавата, а след това са унищожени. Още не е ясно къде се е крил главата на фамилия Бирми. Синът му Антон например обясни, че е бил хотел в Свиленград. Той имал краварници в две села до границата и затова бил там. Когато научил, че го издирват се уплашил, изхвърлил телефона си и заминал за пловдивското село Брезово. Там брал сливи, за да се успокои. Евлоги Станоев е бивш футболист, който в средата на 90-те има общ бизнес с Димитър Димитров-Маймуняка от ВИС-2. Друг близък приятел на Бирмата от ония времена е Константин Хаджииванов-Коце Маца, който също минаваше за човек на групировката. Коце Маца беше заловен в Германия преди 10 г. заради камион с контрабандни цигари. После го свързаха с черното тото в световен мащаб и го издирваха като един от организаторите на този нелегален бизнес. Бирмата е имал бизнес с чейндж бюра и е търгувал със скрап. неофициално се знае, че се занимава с производство на нелегални цигарли от 5 г. насам и е само организатор. Разследването на прокуратурата още не е стигнало до човека, който е финансирал незаконната дейност. Преди 2 г. Евлоги Станоев стана и ресторантьор, като купи ресторант “Кошарите” от друг любител на чалгата и висаджия - Коко Динев. Преди това и до акцията през септември Бирмата стопанисва пицария “Везувий” в кв. “Сухата река”, а “Кошарите” стана сръбски ресторант.", "date": "2018.12.11", "title": "Предаде се Евлоги Станоев-Бирмата - сочен за бос на нелегалните фабрики за цигари (Обзор)"}
{"url": "https://www.24chasa.bg/novini/article/7195143", "text": "След 35-минутна визита в Националната следствена служба бившият заместник-кмет на София Евгени Крусев си тръгна с мярка “подписка” и обвинение за нарушение на служебните задължения, от което евентуално са могли да настъпят вреди за 5 028 354 лв. Крусев е следствен заради промени в условията на обществената поръчка от 8 август м.г. за ремонт на ул. “Граф Игнатиев”. Прокуратурата е предоставила информация и на ОЛАФ - европейската служба за борба с измамите. “В постановлението за привличане на обвиняем не се твърди да са настъпили каквито и да е вредни последици, а че са могли да настъпят”, уточни адвокатът на Крусев Менко Менков. “Ще съдействаме на разследването по всякакъв начин. Г-н Крусев не е притеснен, аз също, тъй като е спазен законът до последната буква. Няма вреди, напротив - спестени са пари на данъкоплатеца”. От прокуратурата съобщиха, че общината е оказала съдействие и е предала необходимите документи. На 5 ноември постъпил и сигнал от кмета Йорданка Фандъкова. Делото срещу Крусев е заради изменение в инвестиционния проект на ул. “Граф Игнатиев”, свързано с материалите за виброизолация на трамвайното трасе. “Видът е сменен след санкция на експертен съвет от 29 души към главния архитект. Специалисти по релсов път са се подписали единодушно, че новият вариант е по-добър. Водил съм се от интересите на общината”, каза Крусев. Промяната целяла по-добър и качествен ремонт. Той не можел да го определи “като красив или грозен, защото още не е приключил”. На въпрос дали се чувства като изкупителна жертва, отговори отрицателно и допълни, че ремонтът е бил изключително належащ. Назначена е експертиза, която ще покаже има ли реални щети. Крусев има и забрана да напуска страната, съобщиха от прокуратурата.", "date": "2018.12.11", "title": "Зам.-кметът на София в оставка Крусев обвинен  за ул. “Граф Игнатиев”  заради  “евентуални”  щети за  5 млн. лв. (Обзор)"}
{"url": "https://www.24chasa.bg/novini/article/7195222", "text": "Председателят на Европейския съвет Доналд Туск заяви след срещата си тази вечер в Брюксел с британския премиер Тереза Мей, че блокът на 27-те има желание да й помогне да получи одобрението на парламента в Лондон за проектоспоразумението за развода, предаде Ройтерс. \"Продължителен и откровен разговор с премиера Тереза Мей. Ясно, че ЕС 27 иска да помогне. Въпросът е как\", написа Туск в Туитър, предава БТА.", "date": "2018.12.11", "title": "Туск: ЕС иска да помогне на Тереза Мей за Брекзит, но се пита как?"}
{"url": "https://www.24chasa.bg/novini/article/7195031", "text": "През следващата година работодателите ще търсят нови служители във всички големи региони в страната, като основно те са съсредоточени в пет града. Това показва изследване на заетостта на “Менпауър груп”, което обхваща данни от 620 работодатели в пет региона в България. Най-много работници се очаква да се наемат в Пловдив, където нетната прогноза е заетостта да се увеличи с 12%, което е с 4 на сто повече в сравнение с края на тази година. Прогнозата за София се подобрява с 2% и достига до ръст от 9 на сто. Във Варна увеличението също е толкова. В Русе и Бургас заетостта щесе увеличава съответно с 8 и 7%. Нивата се очаква да се увеличат във всички 10 индустрии. Най-добри са очакванията за сектори като финанси, застраховане, недвижими имоти и бизнес услуги - ръст от 25%. В строителството се очаква да се наемат с 19% повече работници. 14% е очакваното повишение в търговията на едро и дребно и 10 на сто в земеделието, горското стопанство и в производството. Най-слаби са прогнозите при миньорити и в публичния сектор - ръст от само 2%. Работодателите от средно големи компании имат най-силни намерения за наемане на нови служители. Като цяло обаче българските работодатели намаляват плановете си за увеличение на работниците, като перспективите са най-слаби в сравнение с последните четири години. 11% от фирмите смятат да увеличат персонала си, 7% - да го намалят, а 78 на сто не очакват промяна. Коригирана спрямо сезонните колебания, нетната прогноза за заетостта в страната е +8%. Предпазливостта се обяснява с това, че в началото на годината компаниите изчакват да видят как ще се развият нещата, преди да вземат решения. ", "date": "2018.12.11", "title": "В пет града ще се търсят нови работници през 2019 г."}
{"url": "https://www.24chasa.bg/novini/article/7195012", "text": "В БДЖ не са получавани допълнителни материални възнаграждения, съобщават от пресцентъра на дружеството. По повод твърдения на народния представител от БСП Драгомир Стойнев, че \"Холдинг БДЖ\" ЕАД не е предоставил информация за допълнителни трудови възнаграждения, изплатени на служителите, от дружеството посочват, че изявлението на народния представител от БСП категорично не отговаря на истината. \"Информация по темата е предоставена в Народното събрание в отговор на въпрос от депутата Георги Свиленски в рамките на парламентарен контрол\", отбелязват от БДЖ. В \"Холдинг БДЖ\" ЕАД допълнително материално стимулиране на служителите и на лицата наети по договор за управление и контрол не е начислявано и изплащано през 2018 г., се казва още в съобщението.", "date": "2018.12.11", "title": "В БДЖ не са получавани допълнителни материални възнаграждения"}
{"url": "https://www.24chasa.bg/novini/article/7194999", "text": "Повече подкрепа за пчеларския сектор, която да бъде финансово подплатена в новата Обща селскостопанска политика /ОСП/, иска евродепутат Момчил Неков. Той внесе предложения за изменения в новата ОСП във връзка със сектор „Пчеларство“. Неков предлага да има директно плащане на пчелно семейство за опрашване, както и да се предоставя обвързана подкрепа на пчелно семейство. “Факторите, които оказват влияние върху пчеларството са много и все повече пчелари се чувстват под пазарен и ценови натиск. Без адекватна подкрепа, секторът е застрашен и ще загубим богатството и разнообразието на пчелните продукти. Близо 80% от растителните видове отглеждани в Европа имат нужда от опрашване, затова смятам, че е съвсем естествено да има директни плащания за опрашване“, коментира Неков. В новата ОСП да бъде включена екологична услуга „опрашване“, категорично настоява евродепутатът. В член 4 - Определения, които трябва да бъдат формулирани в стратегическите планове по ОСП. Предложението на Неков е: „селскостопанската дейност“ се определя по начин, че да включва както производството на селскостопански продукти, изброени в приложение I към ДФЕС, включително памук и дървесни култури с кратък цикъл на ротация, предоставяне на екологична услуга „опрашване“, така и поддържането на земеделската площ в състояние, което да я прави подходяща за паша или обработване без подготвителни действия, които са извън рамките на обичайните земеделски методи и машини; Евродепутатът предлага в член 28 - Схеми за климата и околната среда, да се включи опрашването: Държавите членки подпомагат в рамките на този вид интервенция истински земеделски стопани, които се задължават да прилагат на хектари, отговарящи на условията за подпомагане, селскостопански практики, благоприятни за климата и околната среда, сред които и опрашителите. Неков предлага в обхвата на подкрепа в новата ОСП да се включи предоставянето на обвързана подкрепа на пчелно семейство: Обвързаното с производството подпомагане на доходите може да се отпуска на следните сектори и производства или специфични видове селскостопанска дейност, които са важни по икономически, социални или екологични съображения: зърнени култури, маслодайни семена, протеинови култури, фъстъци, бобови растения, лен, коноп, ориз, черупкови плодове, картофи за нишесте, мляко и млечни продукти, семена, овче и козе месо, говеждо и телешко месо, маслиново масло, копринени буби, пчелни семейства, сух фураж, хмел, захарно цвекло, захарна тръстика и цикория, плодове и зеленчуци, дървесни култури с кратък цикъл на ротация и други нехранителни култури, с изключение на дървета, използвани за производството на продукти, които могат да заместват изкопаеми материали. В член 42 - Цели в сектора на плодовете и зеленчуците, евродепутатът предлага при прилагане и насърчаване на щадящи околната среда производствени методи, също да се включи опрашването: разработване, прилагане и насърчаване на щадящи околната среда производствени методи, екологосъобразни практики за отглеждане и производствени техники, като опрашване от естествени опрашители, устойчиво използване на природните ресурси, и по-специално защита на водите, почвите, въздуха, биологичното разнообразие и други природни ресурси; тези цели са свързани със специфичните цели. Сред прилагането на специфичните цели на новата ОСП, Момчил Неков предлага да се спре монокултизирането на земеделието: подпомагане за достатъчно надеждни земеделски доходи и устойчивост в целия Съюз с цел подобряване на продоволствената сигурност и произвдоство на широко разнообразие от култури; В ЕС има около 17 милиона пчелни кошери и 600 000 пчелари, произвеждащи около 250 000 тона мед всяка година. Пчелите не само играят съществена роля в нашата околна среда, но са важни и за икономиката, и най-вече за селското стопанство. Пчелите опрашват културите и дивите растения, което помага да се поддържа биоразнообразието. 84% от растителните видове и 76% от производството на храни в Европа зависят от опрашването от пчели. В икономически параметри, това са 14,2 милиарда евро годишно. „Ако трябва с едно изречение да обобщя, моите предложения е, че настоявам за по-добра защита и финансова подкрепа на пчеларите в бъдеще“, заяви Неков.", "date": "2018.12.11", "title": "В подкрепа на пчеларите Момчил Неков внесе законодателни поправки в новата ОСП да има финансова подкрепа за опрашване"}
{"url": "https://www.24chasa.bg/novini/article/7195032", "text": "От Министерството на труда и социалната политика /МТСП/ разпространиха уточнение във връзка изнесените от БСП данни за допълнителни възнаграждения за постигнати резултати. Посочената сума от 13 млн. лв. за допълнителни възнаграждения включва средствата, получени през 2018 г. от всички над 8000 щатни служители на МТСП и всички второстепенни разпоредители с бюджет към него, заявяват от социалното министерство. В това число влизат служителите на Агенцията за социално подпомагане, Агенцията по заетостта, Главната инспекция по труда, Държавната агенция за закрила на детето, Агенцията за хората с увреждания, Национален институт за помирение и арбитраж, Центъра за развитие на човешките ресурси и регионални инициативи, Фонд \"Социална закрила\", Фонд \"Условия на труд\", Държавното предприятие \"Българо-германски център за професионално обучение. Общата сума включва четири плащания на допълнителни възнаграждения за постигнати резултати през 2018 г., които се отнасят за периода от IV-то тримесечие на 2017 г. до III-то тримесечие на 2018 г. включително. Средната сума на получените средства от един служител е 409,47 лв. на тримесечие или 136,49 лв. на месец. Всички средства за допълнителни възнаграждения за постигнати резултати са изплатени при стриктно спазване на нормативната уредба, регламентиращи тяхното определяне, заявяват от МТСП.", "date": "2018.12.11", "title": "Социалното министерство с позиция за изнесените от БСП данни за допълнителни възнаграждения"}
{"url": "https://www.24chasa.bg/novini/article/7195051", "text": "Парламентът ще гласува на първо четене предложения за промени в Изборния кодекс. Това предвижда проектопрограмата на депутатите за тази седмица. Очаква се народните представители да разгледат на второ четене промени в Закона за радиото и телевизията и в Наказателния кодекс. Предвижда се парламентът да гласува на първо четене промени Закона за оръжията, боеприпасите, взривните вещества и пиротехническите изделия, в Закона за българските лични документи, в Кодекса за социално осигуряване и в Закона за финансовото управление и контрол в публичния сектор. Очаква се в четвъртък депутатите да гласуват на второ четене промени в Закона за Българската народна банка и в Закона за прилагане на Общата организация на пазарите на земеделски продукти на Европейския съюз. В проектопрограмата е и първо четене на промени в Закона за устройство на територията. За петък се предвижда първо четене на промени в Закона за противодействие на корупцията и за отнемане на незаконно придобитото имущество, а след това традиционният парламентарен контрол.", "date": "2018.12.11", "title": "Парламентът ще обсъди промени в Изборния кодекс тази седмица"}
{"url": "https://www.24chasa.bg/novini/article/7195048", "text": "\"Летище София\" ЕАД е търговско дружество и не е част от държавната администрация, заявяват от аеропорта във връзка с информацията за раздадени бонуси. Дейността на \"Летище София\" и социалните придобивки са регламентирани с вътрешни правила и колективен трудов договор, подписан от всички страни по него, включително синдикатите, се казва в съобщението. За периода от началото на 2018 г. материалните придобивки за служителите, след съгласуване със синдикатите, възлизат на 1 465 890 лева. За същия времеви период по време на кабинета Орешарски сумата на придобивките възлиза на 2 174 441,34 лева, а за целия мандат (от 06.2013 г. до 07.2014 г.) е в размер 2 615 912,20 лева, посочват от летището.", "date": "2018.12.11", "title": "\"Летище София\" за раздадени бонуси: Търговско дружество сме, не част от администрацията"}
{"url": "https://www.24chasa.bg/novini/article/7194911", "text": "Руските космонавти от Международната космическа станция /МКС/ Олег Кононенко и Сергей Прокопиев излязоха в открития космос, като тяхната 6-часова \"космическа разходка\" ще бъде безпрецедентна по своята сложност, съобщава ТАСС. Целта на извънбордова работа на космонавтите е да инспектират отвора от 2 милиметра, образуван върху външната повърхност на битовия отсек на кораба \"Союз МС-09\", нарушил топлоизолацията. Ще бъде обстойно прегледан и панелът за противометеоритна защита на мястото на нарушената херметизация. Операцията по \"аутопсията\" на нарушената топлоизолация ще бъде първата по рода си в историята на космонавтиката, предава БТА. Кононенко и Прокопиев ще изследват топлоизолацията и метеоритната защита, ще инспектират и фотографират малката дупка в битовия отсек. Те ще вземат проби от повърхността на въпросното отверстие, които заедно с пробите от антиметеоритния панел ще бъдат изпратени на Земята на 20 декември.", "date": "2018.12.11", "title": "Руски космонавти от МКС излязоха в открития космос да поправят топлоизолацията (Видео)"}
{"url": "https://www.24chasa.bg/novini/article/7194912", "text": "Германската канцлерка Ангела Меркел се срещна в Берлин днес с британската премиерка Тереза Мей, която е на блиц турне из няколко европейски столици в опит да спаси постигнатото от нея споразумение за развода с ЕС, предаде Асошиейтед прес, цитирана от БТА. Меркел се ръкува с Мей, посрещайки я в канцлерството в Берлин в мрачния дъждовен ден. Това бе втората за деня спирка на Мей след срещата й в Хага с холандския премиер Марк Рюте. Британската премиерка тръгна спешно да търси допълнителни уверения от главните европейски лидери относно най-спорната точка от проектоспоразумението с Брюксел за Брекзит - предпазния механизъм, който да гарантира, че границата на Великобритания с Република Ирландия ще запази сегашния си отворен режим. Именно по този въпрос Мей срещна най-остри критики при обсъждането на споразумението в Камарата на общините. Това я изправи пред риск от тежко поражение и я принуди да отложи гласуването в опит да добави към споразумението юридически обвързващи гаранции, че този механизъм няма да продължи постоянно, за което настояха повечето депутати в парламента. Меркел и Мей не направиха изявления преди началото на срещата, а не са планирани никакви изявления, нито пресконференция и след нея. Агенция ДПА цитира източници, които са присъствали на срещата, според които Меркел казала на премиерката, че \"няма да има повече никакви предоговаряния\" на споразумението за Брекзит. Въпреки това канцлерката изразила оптимизъм, че то ще успее да мине през британския парламент.", "date": "2018.12.11", "title": "Мей отиде при Меркел да я уговаря за промени в  споразумението за Брекзит"}
{"url": "https://www.24chasa.bg/novini/article/7194907", "text": "Бивш канадски дипломат беше задържан в Китай, заявиха източници, цитирани от Ройтерс. Майкъл Ковриг беше задържан, след като по-рано този месец полицията в Канада арестува по искане на американските власти главния финансов директор на китайската компания \"Хуавей\" Мън Ванчжоу, информира БТА. Засега не е ясно дали двата случая са свързани, но арестът на Мън разгневи Пекин и породи страхове от ответни мерки срещу чуждестранната бизнес общност в Китай. Организацията \"Международна кризисна група\", за която Ковриг работи в момента като съветник за Североизточна Азия, каза, че полага усилия той да бъде освободен. Китайското външно министерство и министерство на обществената сигурност досега не са отговорили на изпратени им въпроси за задържането на Ковриг. Не се знае къде се намира той и каква е причината за задържането му. Канадското посолство в Китай отказа коментар. Ковриг, който говори китайски, работи като експерт за \"Международната кризисна група\" от февруари 2017 г. Профилът му в социалната мрежа Линкдин показва, че от 2003 до 2016 г. той е работил като дипломат на различни места, включително в Пекин и Хонконг.", "date": "2018.12.11", "title": "Китай задържа канадски дипломат"}
{"url": "https://www.24chasa.bg/novini/article/7194933", "text": "Временно е затруднено движението на кръстовището на петте кьошета, съобщиха от пресцентъра на Столичната община. Причината е пожар в сграда на бул.\"Скобелев\" преди бул.\"Прага\" в посока НДК. Тролейбусите преминават на дизел. място са екипи на СДВР.                                                                                                                                                                                                                                                                                                                       ", "date": "2018.12.11", "title": "Пожар в сграда на петте кьошета в София, движението е ограничено"}
{"url": "https://www.24chasa.bg/novini/article/7194930", "text": "Германският софтуерен предприемач Дирк Грацел се обърна към учени от Берлинския технически университет с молба да изчислят индивидуалния му въглероден отпечатък, предаде Асошиейтед прес. Грацел се заинтересувал какво е количеството въглероден диоксид, генерирано в атмосферата през целия му живот. Оказало се, че то е равно на 1180 тона СО2. Грацел се ужасил като разбрал, че отделя 27 тона СО2 на година. Това е доста повече от средното за Германия от 11,5 тона СО2 на година. Учените предполагат, че разликата се дължи на продължителните служебни пътувания, предава БТА. Според учените, въглероден отпечатък от 2 тона на година за всеки човек е устойчива стойност. Преди две години Грацел прекарал цял ден събирайки боклуци в гора. Тогава той решил да изчисли и намали собствените си отпадъчни емисии. Но открил твърде малко практически указания за това. След продължително търсене, Грацел решил да се обърне към Матиас Финкбайнер - ръководител на Института по технологии за опазване на околната среда в Берлинския технически университет. Финкбайнер разполагал с опит в изчислението на въглеродния отпечатък в много по-голям мащаб, но се съгласил да му съдейства. Той поискал подробни данни за ежедневния живот на бизнесмена - какво яде и пие, колко дълго стои под душа, колко време кара автомобил или лети със самолет. Изчислението разкрило и други шокиращи за Грацел факти: например, че яденето на кашкавал и сирене замърсява околната среда. Грацел предприел редица екологични мерки: започнал да пътува само с влак и велосипед, направил изолация на къщата си от XVIII в. и се къпел само по една минута на ден. В резултат успял да сведе въглеродния си отпечатък до 5-6 тона на година. Започнал да сади и дървета, но за генерираните през 50-годинишния му живот въглеродни емисии трябва да засади 100 хектара дъбова и букова гора. Той има амбицията да намали емисиите си с още тон. Въпреки това Грацел не налага промяната на близките си. Много от тях се заинтересували от промените, но не всички били готови да ги осъществят. Например жена му продължава да шофира. Учените търсят по-практични начини за намаляване на СО2 от всеки човек.", "date": "2018.12.11", "title": "Германец помоли учените да изчислят неговия въглероден отпечатък"}
{"url": "https://www.24chasa.bg/novini/article/7194949", "text": "В областната болница в Сливен започва проверка по случай с мъртвородено бебе, съобщи пред БТА директорът на МБАЛ \"Д-р Иван Селимински\" д-р Васислав Петров. Раждането е станало тази сутрин в 9.20 часа от 27-годишна жена. Въпреки опитите на неонатолозите да реанимират детето, те не са успели да възстановят сърдечната дейност и дишането. Утре ще бъде направена вътрешна проверка, а до края на седмицата ще направят проверка и от Изпълнителна агенция \"Медицински одит\". Очаквайте подробности.", "date": "2018.12.11", "title": "Проверяват случай с мъртвородено бебе в болница в Сливен"}
{"url": "https://www.24chasa.bg/novini/article/7191826", "text": "Проверките на Комисията за защита на потребителите показват, че търговците знаят какви законови изискванията трябва да спазват при кампаниите за намаления на цените, но винаги има някои, които опитват да нарушават правилата. Особено пък преди Коледа, която задължително върви с голяма празнична еуфория и още по-голямо предпразнично бързане. Когато клиентите си знаят правата и не се съгласяват те да бъдат ограничавани за сметка на промоционалните условия, колкото и изгодни да изглеждат, няма да се оставят нелоялните търговци да ги надхитрят, подчертават специалистите от комисията. Те посочват кои са най-честите трикове и съветват потребителите как да се предпазят. Редовна хитрина е търговците да създават илюзия за промоция, като не оповестяват старата цена, на която е предлагана стоката преди отстъпката. Според Закона за защита на потребителите информацията трябва да е разбираема, достъпна и да не подвежда. Това означава на етикета да ги има старата цена, но задраскана, новата цена и процента на намаление. Не се изкушавайте от големия процент намаление, обявен на витрината на магазина или в брошура. От КЗП предупреждават, че промоциите невинаги са реални. Понякога търговците умишлено увеличават цените за кратко, за да могат по-късно да обявят по-голяма отстъпка. Други пък формират процента на намалението не върху последната цена, на която е продавана стоката, а върху цена, на която е продавана в някакъв по-предишен период. Това е нарушение на закона и представлява нелоялна практика. Действително е намалението, ако преди него стоката е била продавана на т.нар. стара цена поне 1 месец. За да не бъдете подведени, преди да купите, проверявайте на какви цени вървят избраните от вас стоки и при други търговци. В магазина много внимавайте и в коя зона се намирате. Стоките с намаление трябва да са отделени от онези на редовни цени, но това невинаги се забелязва с просто око. Не се колебайте да върнете нещо, което сте избрали, а на касата се оказва, че не е в промоция. Нелоялен търговеца ви е подвел, не му се давайте.  Ако не всичко е ясно от етикета, проверете предварително колко точно ще ви струва покупката и как ще се извърши плащането. Подробно проучете параметрите на това, което получавате срещу парите си, особено ако става дума за услуга. Случва се търговци да обещават подаръци към покупки, които са над определена стойност или пък са от дадена група стоки. Не е добре да си купите нещо само заради възможността да получите подарък към него. Може да се окаже, че групата стоки, от която трябва да пазарувате, за да получите подарък, е от залежала партида. Може и подаръците да са продукти, които търговецът не е успял да продаде досега. Понякога търговците привличат клиенти, като предоставят устно заблуждаваща или невярна информация. Манипулират и като обещават по-добри условия или че ще поемат някакъв допълнителен ангажимент. Това може да доведе до сделка, която не е изгодна за потребителите и е реализирана в условията на прилагане на нелоялна търговска практика. Неизпълнените обещания обаче трябва да бъдат доказани. Експертите от комисията съветват потребителите да искат от търговците съществената информация за предлаганите стоки и услуги, както и всеки друг допълнителен ангажимент, да бъде в писмен вид. Експертите от комисията препоръчват да имате активно поведение, когато ви се струва, че търговци опитват да подвеждат. Ако смятате, че ви лъжат, изяснете максимално ситуацията и се откажете от покупката, щом не сте доволни от обясненията. Ако имате съмнения за нелоялни търговски практики, подавайте сигнали до Комисията за защита на потребителите. Законът защитава правата ви, ако сте купили нещо от фалшиво намаление. Можете да си върнете парите във всеки случай, когато се докаже, че търговец ви е подвел с реклама за нереални промоции. Комисията за защита на потребителите установява подобни нарушения, като проверява дали стоката е продавана в продължение поне на месец на обявената стара цена. Ако се окаже, че за кратък период цената е била вдигната, за да може после да се анонсира висок процент намаление, или че тя изобщо никога не е предлагана от този търговец по-евтино, това е нелоялна практика. Засегнатите от нея имат право да поискат разваляне на договора и връщане на парите обратно. Възможността търговецът да обжалва пред съда установената нелоялна практика обаче би могла да отложи във времето възстановяването на парите.", "date": "2018.12.11", "title": "7 правила за наистина изгодни намаления"}
{"url": "https://www.24chasa.bg/novini/article/7195017", "text": "Община Банско е победител в категорията община за планински туризъм. Наградата бе връчена тази вечер от председателя на парламентарната комисия по икономическа политика Петър Кънев на зам.-кмета на Банско Асен Христов по време н ацеремония, организирана от туристическото министерство в Централния военен клуб.  Община Банско получава тази награда за втора поредна година. Христов благодари на гласувалите за Банско на сайта на туристическото министерство.  В третите поред годишни туристически награди имаше общо 125 участника в 16 различни категории, а гласувалите за тях на сайта www.tourism.government.bg са десетки хиляди.  \"През тези три години общият ръст на туристите в България е 31%, а ръстът на приходите от туризъм е вече 38%\", отбеляза преди началото на церемонията министърът на туризма Николина Ангелкова.  В специално послание до церемонията Глория Гевара - председател на Световния съвет за туризъм и пътувания,  отбеляза, че ръстът на българския туризъм надвишава ръста на икономиката и че тя очаква през следващото десетилетие приносът на този отрасъл към българската икономика да става все по-голям.  Председателят на народното събрание Цвета Караянчева връчи наградата в специалната категория \"Изборът на българите\" на кмета на Белоградчик Борис Николов за Белоградчишките скали. Николов отбеляза, че през последните 7 години всяка година туриститите в града се увеличават с по 20%.  Наградата в категория \"Духът на България\" отиде у Етнографския музей \"Етъра\" край Габрово. Тя бе връчена от туристическия министър Николина Ангелкова.  Председателят на парламентарната комисия по културата Вежди Рашидов връчи наградата в категория \"Специален туризъм\" на Българския съюз по балнеология и СПА туризъм.  Бяха връчени награди още в категориите туристическо събитие, туристическа дестинация, културно-исторически туризъм, община за балнео и СПА туризъм, туристическа атракция, иновация в туризма и журналистечски награди.                                                                                                                                                                                                                                                                                                                                                                                                                                                                                                                                                                          ", "date": "2018.12.11", "title": "Банско за втори път с годишната награда за туризъм (Обновена, снимки)"}
{"url": "https://www.24chasa.bg/novini/article/7195065", "text": "Бразилският медиум Жоао Де Деуш (името му в превод от португалски, означава Божият син Йоан), станал известен в целия свят заради предполагаемите си \"духовни изцеления\", е обект на над 200 оплаквания за сексуални посегателства, предаде Франс прес, като се позова на местните власти. Прокуратурата на бразилския щат Гояс, където Жоао де Деуш приема пациентите си в град Абадиания, на 100 километра от столицата Бразилия, посочва, че е получила 78 оплаквания от жени, които казват, че са жертви на посегателствата на медиума. Още много други оплаквания са получени в други бразилски щати, предава БТА. Вълната от оплаквания последва разкритията в петък на холандска хореографка Захира Линеке Маус, която пред телевизия Глобо каза, че е била изнасилена от 76-годишния Жоао де Деуш, чието име е Жоао Тейксейра де Фария. Други жени, пожелали да останат анонимни, също разказаха пред телевизията за сексуални посегателства над тях от страна на медиума. Той ги принуждавал към мастурбиране или фелацио по време на сеанси за духовно изцеление. Репутацията на медиума до голяма степен прехвърли границите на Бразилия. През 2012 г. той прие в Абадиания американската телевизионна звезда Опра Уинфри. Трима президенти на Бразилия - Луиз Инасио Лула да Силва, Дилма Русеф и Мишел Темер също са ползвали услугите на медиума, припомня Франс прес. Първите двама имаха рак, а третият претърпя операция на простата.", "date": "2018.12.11", "title": "200 жени обвиняват бразилски медиум в сексуални посегателства"}
{"url": "https://www.24chasa.bg/novini/article/7195119", "text": "Корали в Големия бариерен риф, които са оцелели след периоди на избелване, предизвикани от повишаване на температурата на водата, са по-резистентни срещу ново затопляне следващата година, сочат резултатите от изследване, цитирани от Франс прес. Големият бариерен риф, разположен на североизток от австралийския бряг, бе засегнат от два периода на избелване през 2016 г. и 2017 г. Под въздействието на необичайни фактори, свързани с околната среда, като затопляне на водата, стресираните корали се освобождават от малките водорасли, с които са в симбиоза. През 2016 г. и 2017 г. цели коралови рифове получили увреждания или загинали по време на безпрецедентни климатични събития. Ново изследване обаче показа, че реакцията на коралите варирала през въпросните две години, предава БТА. \"С изненада установихме по-малко избелване през 2017 г., макар че температурите бяха по-високи в сравнение с предишната година\", заяви ръководителят на изследването Тери Хюз от университета \"Джеймс Кук\" в Австралия. Избелването в северната част на Големия бариерен риф, която бе най-силно засегната през 2016 г., е далеч по-малко през 2017 г., макар че коралите бяха подложени на сходен термичен стрес през двете години. В централната част на Големия бариерен риф е наблюдавано едно и също ниво на избелване през двете години, макар че температурите бяха по-високи през 2017 г. Освен това през 2017 г. учените изобщо не открили избелване на корали в южната част на Големия бариерен риф, където избелването през 2016 г. бе минимално. \"Това ни изненада, защото ако поведението на коралите в южната част на Големия бариерен риф бе едно и също през двете години, 20-30 на сто от тях щяха да са избелени - отбеляза Хюз. - Изглежда, че придобитият през първата година опит им е помогнал да се приспособят към по-големите горещини през втората година.\" Резултатите от изследването са публикувани в Nature Climate Change. /", "date": "2018.12.11", "title": "Оцеляването на корали след период на избелване ги прави по-резистентни към\nгорещините"}
{"url": "https://www.24chasa.bg/novini/article/7195118", "text": "Добивът на зехтин в Гърция ще бъде по-малък с \"между 30 и 40 процента\" тази година заради подходящите климатични условия за развитието на маслиновата муха - насекомо, което нанася сериозни щети на тази култура, съобщиха официални представители от министерството на земеделието, цитирани от Франс прес. Говорител на министерството изтъкна, че това ще бъде \"най-големият спад на продукцията за последните три години\", съобщи БТА. Според специалисти причините за това са по-ниските от обичайните зимни температури и обилните валежи през юни, които благоприятстват развитието на маслиновата муха. През ноември министерството на земеделието започна научно изследване, за да анализира това явление и евентуалната му връзка с климатичните промени. Най-силно засегнати са маслинените плантации в Месиния и областта Лакония на полуостров Пелопонес, които са и най-важните райони за продукцията на зехтин в Гърция. Само остров Крит е пощаден от разпространението на насекомото. На министерска среща по темата, която беше организирана миналата седмица, Атина поиска отпускането на помощ от средствата на ЕС за справяне с кризите, за да бъдат покрити загубите на производителите. Гърция е третият по големина производител на зехтин след Испания и Италия.", "date": "2018.12.11", "title": "Гърция очаква спад в производството\nна зехтин"}
{"url": "https://www.24chasa.bg/novini/article/7195130", "text": "Жителите на индонезийско село успяха да заловят гигантски 8-метров питон, докато влечугото упражнявало смъртната си хватка върху един от тях, предава Франс прес. Хората отначало помислили, че става дума за стар дънер на дърво за нещото, на което се натъкнали на речния бряг. Но когато го докоснали, то се стрелнало и се увило около единия от мъжете. Видеоклипът, заснет от Ронал Ефенди Кото, един от жителите на селото, стана хит в социалните мрежи с над 1 милион гледания, предава БТА. Повиканите на помощ хора успели да се справят с огромния питон и да го вкарат в клетка, която е поставена в селото Пукуанг Анам на остров Суматра. Местната зоологическа градина отказала да прибере влечугото, защото била пренаселена.", "date": "2018.12.11", "title": "8-метров питон опита да убие индонезиец, заловиха го (Видео)"}
{"url": "https://www.24chasa.bg/novini/article/7194899", "text": "Президентът на САЩ Доналд Тръмп заплаши демократите днес, че ще заобиколи Конгреса и ще възложи на американската армия да изгради отдавна обещаната от него стена по границата с Мексико, предадоха Ройтерс и Асошиейтед прес. \"Ако демократите не ни дадат гласовете, необходими за да гарантираме сигурността на нашата страна, то военните ще доизградят оставащите сектори от стената\", написа Тръмп в Туитър часове преди срещата си с двамата най-високопоставени демократи в Конгреса - сенатора Чък Шумър и лидерката на демократите в камарата Нанси Пелоси, информира БТА. Тръмп иска от законодателите най-малко 5 милиарда долара, за да продължи изграждането на стената. Демократите категорично отказват да гласуват пари за тази цел. Според Тръмп, отказвайки да финансират строежа, демократите изобщо не искали сигурност по границата \"по чисто политически причини\". На днешната среща ще бъде направен опит да се избегне евентуално частично затваряне на федералните служби на 21 декември, когато изтича срокът за финансиране на някои правителствени агенции. Това ще стане, ако Конгресът не отпусне необходимите за целта средства. Шумър и Пелоси казаха вчера, че републиканците могат сами да решат проблема, за да не се стига до блокиране на работата на правителството, тъй като те контролират и Конгреса, и Белия дом. Но очевидно е, че ябълката на раздора са именно парите за стената, и това води до блокиране на целия фискален процес. Лидерите на републиканците в Конгреса пък си измиват ръцете, като казват, че Тръмп трябва сам да се спазари с демократите, с което признават неспособността си да прокарат законопроекта за разходите само с гласовете на републиканците.", "date": "2018.12.11", "title": "Тръмп заплаши, че ще възложи строежа на стената по границата на военните"}
{"url": "https://www.24chasa.bg/novini/article/7194810", "text": "Средните глобални температури са напът да превишат основната цел, заложена в парижкото климатично споразумение, ограничаващо ефекта на глобалното затопляне. Това показва ново изследване, представено днес в полския град Катовице, където се провежда международна климатична конференция, предаде Ройтерс, цитирана от БТА. Но надхвърлянето на целта до края на този век няма да е толкова сериозно от очакваното, благодарение на значителните усилия от някои страни в борбата с климатичните промени, се казва в доклад на консорциум от три независими европейски изследователски групи, известен под името \"Консорциум за проследяване на действията за климата\". Парижкото споразумение цели да ограничи глобалното затопляне под 2 градуса по Целзий в сравнение с прединдустриалната епоха. Има опасения, че температурите ще нараснат над нивата, считани за безопасни. В доклада на консорциума се казва, че светът се е насочил към затопляне от 3,3 градуса по Целзий. Миналата година консорциумът прогнозира покачване от 3,4 градуса по Целзий до края на века. Сега според него ако правителствата по света продължават да прилагат политиката, която те са замислили или почнали вече да прилагат, затоплянето до 2100 г. може да бъде ограничено до 3 градуса по Целзий. Но дори увеличаване на температурите с 3 градуса по Целзий може да доведе до загуби на тропическите коралови рифове, на алпийските ледници, на арктическия летен морски лед и да доведе може би до необратимо топене на ледовете на Гренландия, което ще доведе до покачването на световното морско равнище, предупреди преди време работна група към ООН. След приемането на Парижкото споразумение за климата някои страни, като Аржентина, Канада, Чили и Индия, плюс Европейският съюз се придвижват в правилната посока за намаляване на емисиите на парникови газове. Страни като Норвегия и Коста Рика постигат напредък с нисковъглеродния транспорт и развитието на възобновяемите енергии, но въглеродните емисии на Китай се увеличиха отново тази година, се казва в доклада на консорциума. Но има страни, в това число САЩ, Австралия, Бразилия, Индонезия, Русия и ОАЕ, които не са постигнали нито напредък, нито са направили стъпки назад към връщане на старото положение, се добавя в документа.", "date": "2018.12.11", "title": "Изследване: Светът върви към повишаване на температурите с 3° по Целзий до края на века"}
{"url": "https://www.24chasa.bg/novini/article/7194838", "text": "Милиони леки оръжия, циркулиращи на Балканите, представляват голяма заплаха за европейската сигурност. Това предупреди днес френският министър на външните работи Жан-Ив Льо Дриан, предаде Франс прес, цитирана от БТА. Неговият германски колега Хайко Маас пък определи ситуацията с тези оръжия като неприемлива. \"Терористи и престъпници продължават да избиват хора в цяла Европа\", добави той. \"Европол смята, че между 3 и 6 милиона огнестрелни оръжия понастоящем циркулират на Западните Балкани. Това е нещо огромно като количество\", заяви френският външен министър, визирайки този район на Европа, обединяващ Хърватия, Босна и Херцеговина, Албания, Косово, Македония, Черна гора и Сърбия. Оръжията, идващи от този регион, са до голям степен използвани от престъпните мрежи и от терористите. Льо Дриан и Маас се срещат в Париж в рамките на френско-германска инициатива за координиране на борбата срещу трафика с огнестрелни оръжия на Западните Балкани. Инициативата бе подета в края на 2017 г. и поставя определени цели, които трябва да бъдат постигнати до 2024 г. Франция обмисля например да допринесе за финансирането на оборудване и софтуер за идентификация, които да бъдат използвани от силите на реда. Париж освен това ще създаде поста на сътрудник в посолството си в Белград, натоварен с въпроса за борбата с трафика на огнестрелни оръжия, каза днес Льо Дриан. \"По време на атентатите във Франция през януари и ноември 2015 г. терористите използваха незаконни оръжия, дошли от този регион\", припомни френският министър, визирайки Западните Балкани. Нападателите от атентатите на 13 ноември 2015 г. в Париж, за които отговорност пое \"Ислямска държава\", разполагаха със \"Застава\", сръбската версия на руските автомати АК47.", "date": "2018.12.11", "title": "Леките оръжия от Западните Балкани били голяма заплаха за европейската сигурност"}
{"url": "https://www.24chasa.bg/novini/article/7194849", "text": "БСП са постъпили принципно с отказа си да подкрепят резолюциите на Партията на европейските социалисти за Истанбулската конвенция и Глобалния пакт за миграция на ООН като са застанали на страната на Конституцията, законите, парламента, църквата и традициите на християнското семейство. Това заяви лидерът на левицата Корнелия Нинова в студиото на „Лице в лице” по „В резолюцията за миграцията се призовава всяка държава да поема солидарна отговорност или да бъде финансово и икономически наказана, да се разшири правото на убежище (…) заличава се границата между нелегална и легална миграция, ние не приемаме тази позиция”, даде пример Нинова. Тя припомни и решението на парламента да не се подписват двустранни споразумения за връщане на мигранти. „Откога в България да спазваш Конституцията и законите е национализъм? Откога да изпълняваш решенията на българския парламент е популизъм? Да спазваш конституцията е правова държава, да спазваш решенията на Народното събрание е парламентарна република”, подчерта Корнелия Нинова. По думите й и вътре в ПЕС не е имало пълна подкрепа за тези решения, като лидерите на левите партии в Чехия, Полша и Словакия също не са били на форума именно в знак на протест, а българските социалисти и някои от чуждестранните им колеги символично са напуснали залата при гласуването на спорните резолюции, които даже в началото имало вариант да бъдат приети в комплект с всички останали текстове – включително такива, които са безспорно подкрепени. Корнелия Нинова не отрече категорично твърденията, че единствено председателският пост на Сергей Станишев в ПЕС е спасил БСП от изключване: „Надявам се да не се случи. Ще е лош знак за ПЕС, не може да изключиш някого заради това, че има различно мнение”. Тя даже разказа за комуникацията си с европейската партия, в хода на която даже дошла делегация у нас „да ни обясняват колко не сме прави”. Нинова все пак подчерта, че подкрепата за нов мандат на Сергей Станишев е безспорна и няма интрига около това. В същото време тя посочи, че тепърва догодина местните структури ще предлагат подредба на листата за изборите за ЕП. Нинова коментира и заканите на строителния бранш да изкарат хиляди хора и стотици единици техника на протест срещу безпочвените според фирмите обвинения в корупция и некачествена работа. „За пръв път едрият бизнес в България ще протестира срещу опозицията”, отбеляза лидерът на БСП. Тя отбеляза, че сигнал на БСП до прокуратурата за неуредици при пътното строителство е обединен от държавното обвинение с друг – от европейската служба за борба с измамите ОЛАФ: „Защо не изкарат машините срещу главния прокурор, защо не изкарат машините срещу ОЛАФ?”. Нинова запита и защо не е имало протести, когато Бойко Борисов публично и без законово основание е спирал обществени поръчки за милиони.", "date": "2018.12.11", "title": "Нинова: Избрахме Конституцията пред резолюциите на ПЕС"}
{"url": "https://www.24chasa.bg/novini/article/7194742", "text": "Самолет, багер, коли, автомат и кукли искат децата от приюта на отец Иван в монтанското село Якимово. 75 деца са изпратили писма до Дядо Коледа и с вълнение очакват подаръците. Архимандрит Иван като щедър благодетел се грижи за празненството. Голямата елха ще бъде сложена в трапезарията и украсена от децата. В къщите са настанени 200 бедни, като 150 от тях са деца - 75 са ученици, останалите ходят в забавачницата. Нямаме отпаднали ученици, хвали се отец Иван. Тази година е била най-слабата за дарения, приходите рязко са намалели. В няколко от домовете е спрян токът и ще срещнат Рождество Христово и Нова година на тъмно. Единственият светъл лъч за бедните обитатели е, че БЧК раздава европейските помощи с храна. Отец Иван кани местните да се помолят за здраве и берекет в черквата \"Света Петка\", където служи. Камбаната звъни три пъти на ден и ми е много болно, че местните не идват. Само един дядо и една жена идват, палят свещи и се молят, казва отецът. Според него останалите са заклети комунисти и не пристъпват черковния праг. Това им е останало като белег от миналото. Той благодари на кмета на село Якимово Георги Георгиев, че семействата му получават социални помощи и така се издържат. В селото безработицата е най-висока в цялата област. Всички се прехранват със земеделие. Ако някой иска да дари: Дом за сираци \"Св. Николай\" при храм \"Св. Троица\", с. Нови хан, п.код 2110, БУЛСТАТ: 175743823 UNICREDIT BULBANK, клон Елин Пелин Сметка в лева: IBAN: BG72UNCR96601000411600 Сметка в евро: IBAN: BG13UNCR70001522104630", "date": "2018.12.11", "title": "75 деца от комуната на отец Иван изпратили писма до Дядо Коледа"}
{"url": "https://www.24chasa.bg/novini/article/7194741", "text": "„Подкрепата на Европейската банка за възстановяване и развитие, както с финансови инструменти, така и с техническа помощ, е важна за реализирането на политиките в сферите на работа на Министерството на регионалното развитие и благоустройството.“ Това подчерта министърът на регионалното развитие и благоустройството Петя Аврамова на среща с представители на Европейската банка за възстановяване и развитие, която се проведе в МРРБ по тяхна инициатива, съобщиха от пресцентъра на министерството. В разговора участваха и заместник-министрите Деница Николова и Николай Нанков. На срещата министър Аврамова представи стратегически приоритети в дейността на ведомството, сред които очерта изпълнението на проекти по Оперативна програма „Региони в растеж“ и трансграничните програми, реализирането на реформата във ВиК отрасъла и мащабната програма, която правителството изпълнява за изграждането на нови магистрални отсечки и скоростни пътища в цялата страна. „Предвиждаме изграждането на магистрален пръстен и редица скоростни пътища в страната, като за целта са необходими инвестиции и търсим различни възможности за финансирането им“, каза по време на срещата министър Аврамова и допълни, че се предвижда някои от заложените в програмата пътни инфраструктурни обекти да бъдат реализирани чрез концесия. Първият пилотен проект е магистралата Русе – Велико Търново, стана ясно в хода на разговора, за реализацията на която вече има проявен инвеститорски интерес. Други обекти в програмата са изграждането на тунелите под Шипка и Петрохан. „Вече има инвеститорски интерес и за изграждането на мостови съоръжения над р. Дунав“, информира още Петя Аврамова. „В духа на новата нормативна уредба на Европейския съюз, трябва да започнем да се подготвяме за новия програмен период, който предопределя възможности за териториално развитие и диференциран подход за развитие на регионите“, обясни по време на срещата заместник-министърът на регионалното развитие и благоустройството Деница Николова. „В тази посока нашата визия, е че през следващия програмен период следва да се реализира политика за изпълнение на проекти, които са над общинско ниво, с възможност за изпълнение на проекти между общини и области, с висока добавена стойност, които ще допринесат за по-голям ефект върху по-голяма територия и по-голям обхват от население“, допълни Николова. По думите й трябва да се използват потенциалите на регионите, всеки със своята специфика, защото в момента тези възможности не се търсят и използват в достатъчна степен, което води и до увеличаване на дисбалансите. Другата област на възможности за сътрудничество между МРРБ и ЕБВР е ВиК отрасъла, стана ясно по време на разговора. „Нашата цел е да превърнем ВиК отрасъла и ВиК операторите в стабилни търговски дружества, предоставящи една ефективна и качествена услуга, за което ще ни е нужна подкрепа в дългосрочен план“, каза по време на срещата заместник-министърът на регионалното развитие и благоустройството Николай Нанков. Представителите на Европейската банка за възстановяване и развитие са в страната за подготовка и разработване на Стратегия за България с възможните приоритети на сътрудничество между банката и нашата страна през следващите 5 години.", "date": "2018.12.11", "title": "Петя Аврамова представи приоритетите на регионалното министерство пред ЕБВР"}
{"url": "https://www.24chasa.bg/novini/article/7194746", "text": "Властите в Рим посъветваха жителите да затворят прозорците си и да не излизат навън заради голям пожар в завод за преработване на отпадъци, в резултат на който голяма част от италианската столица беше покрита с гъст дим, предадоха Асошиейтед прес и ДПА. Пожарът породи опасения, че димът може да е отровен. Кметството призова жителите да не ядат хранителни продукти, отглеждани около завода, а училищата препоръчаха на родителите да не пускат децата си навън, информира БТА. Пожарът в завода, разположен в северните покрайнини на града, е избухнал през нощта. Противопожарната служба заяви, че огънят е овладян, но още не е напълно изгасен. Според местните власти няма сериозна опасност за здравето на населението. Причината за пожара се разследва. Той може още повече да влоши тежкото положение със сметосъбирането в Рим.", "date": "2018.12.11", "title": "Голям пожар в завод за отпадъци в Рим, пушекът може да е отровен"}
{"url": "https://www.24chasa.bg/novini/article/7194750", "text": "Министърът на околната среда и водите Нено Димов днес има среща с изпълнителния директор на \"Юлен\" АД Мая Христоскова във връзка с концесионния договор на дружеството за \"Ски зона с център Банско\". Това съобщиха от пресцентъра на министерството на околната среда и водите (МОСВ), цитирани от БТА. На срещата е била уточнена рамката, в която ще се направят разговорите с концесионера в изпълнение на решение Министерският съвет от 5 декември, с което правителството е възложило на министъра да преговаря с \"Юлен\" АД за изменение и допълнение на договора за предоставяне на концесия върху защитена територия, изключителна държавна собственост, представляваща част от Национален парк \"Пирин\", за изграждане и експлоатация на \"Ски зона с център град Банско\" при спазване на действащото законодателство. Правителството е възложило при преговорите министърът да се съобрази с предложенията на главния прокурор, представени с писмо до министър-председателя.", "date": "2018.12.11", "title": "Нено Димов започна разговори за концесията на ски зона Банско"}
{"url": "https://www.24chasa.bg/novini/article/7193289", "text": "Ако един 30-годишен, здрав и нормален човек не бе избил семейството си, днес нямаше да е доживотник в затвора, а да се подготвя за абитуриентския бал на сина си. Тази година щеше да е последна в гимназията за Еди Панюков от гърменското с. Осиково. Братчето му Иво пък щеше да е в IX клас. Това можеше да е реалност, ако баща им Манчо Панюков не ги бе заклал зверски преди близо 10 г. Семейството на Манчо, жена му Биляна и двете им момчета можеха да живеят щастливо, защото за 10 г. бащата щеше да е върнал дълговете си и да е обзавел апартамента в Гоце Делчев. Тъстовете му Фикра и Мурат щяха да се здрави и да работят, за да помагат на младите. Всичко това обаче завинаги остава неосъществима мечта. Защото Иво, Еди и Биляна са мъртви, а родителите на жената са болни и се молят на господ да ги прибере по-бързо. Зетят Манчо пък лежи в килия в затвора в Бобов дол без шанс да излезе на свобода. Само от време на време баща му Манчо го навестява, като получи инвалидната си пенсия. От убиеца се отрекоха сестра му и братовчедите - никой не иска да си спомня за него. В същото време трагичната нощ на 4 февруари 2009 г. продължава да буди кошмари у жителите на малкото село. Това е може би най-зловещият случай на убийство на деца от родния им баща - 9-годишният Еди и 6-годишният Иво са зверски заклани. Гърлата им са прерязани с 30-сантиметров нож, който баща им взел назаем от касапин - казал му, че ще коли агне.   Манчо сключил брак с красивата Биляна през 1998 г. На 17 юни 2000 г. се ражда синът им Еди, а в Деня на детето 2003 г. и малкият Иво. До май 2008-а семейството живяло в Гоце Делчев в апартамент на родителите на Биляна. След това се преместило в Осиково при баща ѝ Мурат и майка ѝ Фикра Парапанови. През последните 2 г. Манчо нямал постоянна работа. Финансовите затруднения притискали семейството и съпрузите често се карали. На 2 февруари 2009 г. те взели децата си и заминали от Осиково в апартамента в Гоце Делчев. Там се скарали заради липсата на хладилник, пералня, телевизор, микровълнова печка, дивиди, които Манчо дал в заложна къща. Сутринта на следващия ден Биляна с децата се върнала при родителите си на село. Казала на майка си, че ще напусне Манчо. На следващия ден той обаче отишъл при полицейския инспектор в селото и разказал за раздялата с жена си. Поискал полицаят да говори със съпругата му Униформеният откликнал на молбата. Биляна обаче била твърда, че ще остане с децата при родителите си. След като Манчо чул това от полицая, решил да убие жена си и децата. Купил туба с бензин и взел ножа. Около 17 ч заедно с двете си деца отишъл в заведение в селото и си поръчал пиене. Оставил тубата с бензин отвън, а момчетата си играели на компютрите. След известно време Манчо поръчал питиета на всички в заведението. В същото време на втория етаж в къщата на тъста и тъщата му се събрали техните близки, които вечер ги навестявали. Така им помагали да понесат мъката от смъртта на сина им, починал при катастрофа. Там освен Фикра и Мурат и дъщеря им Биляна били сестрите на Фикра с мъжете си. Около 20,20 ч Манчо се върнал и се качил на втория етаж. Ритнал вратата и започнал да разлива бензина по пода и по хората. Драснал кибрит и всичко пламнало. Децата се уплашили и побегнали към двора. Бащата настигнал 6-годишния Иво, хванал главата му и с ножа прерязал гърлото. След това догонил по улицата Еди и по същия зверски начин го хванал за главата и му прерязал гърлото. Върнал се в къщата да търси Биляна, за да заколи и нея. През това време всички роднини избягали през терасата навън. Биляна се скрила в банята на първия етаж, цялата обгорена. След като не я намерил, Манчо се отправил към родното си село Скребатно. Влязъл в изоставена плевня и заспал. След часове е открит от полицията. Осемте обгорели жертви са транспортирани до болницата в Гоце Делчев, като петима от тях са преместени в “Пирогов”. Биляна, която имаше 85% изгаряния, почина два месеца по-късно. Останалите са с изгаряния от 22 до 42% и след дълго лечение и пластики животът им е спасен.   Окръжният съд в Благоевград, а след това апелативният и ВКС категорично потвърждават доживотна присъда без замяна при специален режим. Присъдена е кръвнина на всички пострадали от над 260 хил. лв. Пред втора инстанция убиецът настоява за намаляване на наказанието, което било несправедливо и да иска нова психоекспертиза. Магистратите категорично отказаха. Психиатричната експертиза, извършена още на първа инстанция е категорична, че Манчо е бил мотивиран да извърши зверствата, за да се справи с чувството за вина Съзнавал е през цялото време какво върши. Не е бил в състояние на физиологичен афект. Характеризиран е като личност с вътрешна противоречивост. Почувствал е безизходица, неспособност да види себе си извън семейството. Емоционално лабилен и раздразнителен. Експертите поясняват, че не е налице болестно състояние. Манчо се опитал да се оправдае, че като дете бил с майка си на нивата, когато пада гръмотевица и я убива на място, а той получил мозъчно увреждане. Такова обаче категорично не е установено при прегледа. Няма паметови нарушения, нито пък данни за психично заболяване, увреда на мозъка или др. “Обстоятелството, че действията му са неразбираеми от човешка гледна точка, съвсем не означава, че те се дължат на психическо заболяване или предходна травма”, категорични са експертите. Ситуацията с раздялата със семейството си възприемал като неразрешима и не виждал алтернатива да живее след раздялата. Смятал е, че изпада в безизходица. Не искал и друг да отглежда децата му. Рядко магистрати си позволяват да проявяват емоции в съдебните актове, но за тази кървава драма пишат, че убийството е извършено с изключителен садизъм и жестокост, отмъстителност, ярост, коравосърдечие, бруталност.", "date": "2018.12.11", "title": "Психопати вкъщи: Заради раздяла мъж закла синовете си, подпали дома на тъста и заспа"}
{"url": "https://www.24chasa.bg/novini/article/7191833", "text": "Пазаруването по интернет е удобно - не губите време за обикаляне по магазините, има голям избор, често и по-изгодни цени. Затова онлайн търговията непрекъснато расте. За съжаление, не са рядкост и сайтове на некоректни търговци. Затова най-важното е, преди да направите плащане е да се убедите, че действително отсреща съществува търговец и той е в състояние коректно да ви предостави предлаганата стока или услуга, съветват експертите от Комисията за защита на потребителите. За да се предпазите от нелоялни практики, все пак отделете време за предварително проучване. За офертата и търговеца трябва всичко да ви е ясно. Не се оставяйте да бъдете подведени от положителни отзиви на уж клиенти - някои недобросъвестни търговци сами си хвалят продуктите, които предлагат. Преди да плащате и да попълвате лични данни в интернет магазин, твърдо се уверете, че адресът на сайта започва с https:// (S означава сигурност) и има иконка на катинар в долния десен ъгъл на лентата на браузъра. Това означава, че връзката е криптирана и вашите лични данни са защитени. От значение е къде се намира сайтът. Домейнът на сайта не означава автоматично, че магазинът е разположен в съответната страна. Например ако сайтът има в адреса си co.uk, не е задължително той да е базиран във Великобритания. Някои сайтове имат и локални версии на български език, което може да ви заблуди, че пазарувате от роден търговец, а фирмата да е зад граница. Добре е да потърсите сайта в обществено достъпни бази данни, където да проверите фирмата, която го е регистрирала (например в who.is). Ако сайтът се намира в страна-член на ЕС, Исландия и Норвегия, потребителите могат да ползват правата и защитата, които са им гарантирани в рамките на общността. Ако купувате стоки извън ЕС, може да се наложи да платите допълнително мита, данъци или такси за внос. Полезно е да знаете дали онлайн магазинът е посочил и физически адрес, където е регистрирана фирмата и където може да се върне стоката, ако не ви хареса. Законодателството в България и в ЕС задължава онлайн търговците да обявят на сайта си пощенски адрес, имейл, метод на плащане и начин на доставка, както и условията, при които може да се върне продуктът в определения за това период от 14 дни. Грешка е да не прочетете общите условия, колкото и да е досадно. Не пропускайте и дребния шрифт, защото там може да бъде заложено задължение за плащане, без да го желаете. Детайлите са важни при избора. Когато сравнявате цените на стоки или услуги, обърнете внимание дали те включват всички такси и разходи за доставка или монтаж например. Винаги плащайте по защитен начин. В България е особено популярно плащането чрез наложен платеж, но някои сайтове в чужбина не го предлагат. Най-сигурно е плащането с кредитна карта, защото в случай на измама или ако стоката изобщо не пристигне, може да оспорите трансакцията с помощта на вашата банка. Като не ползвате интернет през публични или споделени мрежи, сте по-добре защитени. Специалистите съветват да не попълвате онлайн пинкода на дебитна или кредитна карта, нито да изпращате подобна информация по имейл. Разумно е да пазите всички документи, свързани с поръчката, включително да направите скрийншот на различните ѝ етапи. Това ще ви помогне да защитите правата си при евентуални нарушения от страна на онлайн търговеца.", "date": "2018.12.11", "title": "Предпазливост трябва и на онлайн пазара"}
{"url": "https://www.24chasa.bg/novini/article/7194775", "text": "Независимо от информациите за политически сътресения и протести, Балканите изпращат 2018 г. като поредна година на рекорди в сферата на туризма, предава БТА. ТУРЦИЯ Турция постигна нов исторически рекорд в сферата на туризма, като тази година посрещна около 40 милиона туристи, заяви в края на миналия месец турският президент Реджеп Тайип Ердоган. С този резултат Турция надмина целта си за 2018 г. още преди годината да свърши. През януари тогавашният министър на културата и туризма Нуман Куртулмуш заяви, че през 2018 г. в страната се очакват над 35 милиона туристи от чужбина - около три милиона гости повече спрямо предишната 2017 г., когато Турция бе посетена от 32 милиона туристи. Още в средата на тази година стана ясно, че Турция е на път да постигне рекорд в сферата на един от ключовите сектори за икономиката си, като министерството на културата и туризма обяви, че е регистрирано близо 30-процентно увеличение на посещенията на чуждестранните туристи в Турция през първите шест месеца на 2018 г. (в сравнение със същия период на миналата година). Преди няколко години Турция, която години наред се смяташе за шампион в областта на туризма сред страните на Балканите, преживя силен спад в този бранш. Редица фактори доведоха до ситуацията, в която турският туризъм буквално изживя крах. Първоначално туристите от Западна Европа бяха уплашени от кървавите терористични атаки, извършени в различни части на Турция. След това се разрази кризата в отношенията между Анкара и Москва, а в разгара на лятото на 2016 г. бе извършен опитът за преврат в Турция, зад който според турските власти стои мрежата на живеещия в САЩ мюсюлмански проповедник Фетхуллах Гюлен. Пучът обаче се провали, в страната бяха въведени драконовски мерки за сигурност и отношенията с Русия се нормализираха. Това са трите основни фактори за възраждането на туризма, за съживяването на който първоначално допринесоха самите турски граждани, които масово започнаха да посещават най-известните местни курорти. Не трябва да се забравя обаче и традиционното турско гостоприемство, както и старанието на властите да не увеличават цените на услугите въпреки силния спад на турската лира от началото на годината. Същевременно евтината национална валута се превърна в още един фактор за увеличаване на броя на чуждестранните туристи. И резултатите са налице - връщане на туристите от Русия, Западна Европа (най-вече от Германия), страните от Балканите (включително от България и Гърция), арабските страни, Иран. Туристите се завърнаха в курорите на егейското и средиземноморско крайбрежие, в мегаполиса Истанбул, в столицата Анкара, в граничния град Одрин, в източния окръг Ван, в централния окръг Кападокия. През месеците юли, август и септември дори се стигна до там, че капацитетът на хотелите по егейското и средиземноморското крайбрежие бе запълнен на 100 процента и властите започнаха да отправят призиви към туристите да отложат плановете си, за да могат да посетят турските курорти в малко по-спокойна атмосфера. Същевременно министърът на културата и туризма Мехмет Ерсой заяви, че властите няма да позволят на опортюнистите да се възползват от факта, че турските курорти са препълнени и да спекулират. ГЪРЦИЯ Очаква се Гърция да изпрати 2018 г. с рекордни показатели както по отношение на броя на туристите, така и по отношение на туристическите приходи. Гръцкият министър на туризма Елена Кундура заяви наскоро: \"Постигнахме един безпрецедентен туристически \"скок\" в периода 2015 - 2018 г. Резултатите на гръцкия туризъм през 2018 г. надхвърлят всички очаквания с нов исторически рекорд за четвърта поредна година, който ще достигне 33 милиона туристи и 2 милиарда евро допълнителни приходи\". Гръцкият туризъм преживя една изключително добра година - факт, който се потвърждава и от официалните данни на гръцкото министерство на туризма, цитирани от агенция АНА-МПА. През периода януари - септември 2018 г. туристическият поток в Гърция отбелязва ръст от 10,3 процента в сравнение със същия период миналата година и за първи път достига до 26 милиона посетители за деветте месеца. Рекордът се дължи на съществения ръст с 12,4 процента на туристите от чужбина през зимния период (януари - март), както и на общия ръст на чуждестранните туристи през първото шестмесечие с 19,1 процента. Последният показател според министерството на туризма се дължи на стратегията за удължаване на летния сезон. За периода януари - септември приходите от туризъм в Гърция нарастват с 9,1 процента на годишна база и за първи път надхвърлят 14,2 милиарда евро. На гръцките летища от чужбина през периода януари - октомври 2018 г. са пристигнали 19,8 милиона пътници, което е с 12,4 процента повече от миналата година. От друга страна, анализите за развитието на туризма в Гърция показват, че от година на година бюджетът на посетителите на страната за почивка намалява. През 2005 г. туристите са похарчили в страната 746 евро на човек, докато през 2017 г. - едва 522 евро. ХЪРВАТИЯ 2018 година може би ще е най-добрата за туризма в историята на Хърватия. С всяка година все повече туристи посещават страната. Тази година хърватският туризъм ще реализира около 125 милиона нощувки, при 13 процента повече туристи в сравнение с миналата година. До края на годината се очаква Хърватия да спечели от туризъм цели 13 милиарда евро. Тези резултати се постигат с наложилите се високи критерии и изисквания, включително към гостите. Още миналата година хърватите въведоха драконовски глоби за туристите, които пият по улиците, ходят без тениски и се държат неприлично. Кметът на популярния остров Хвар, често посещаван от британски туристи, заяви, че не желае островът бъде определян като \"парти дестинация\" и подчерта, че печалбата от туризма не е всичко, към което Хърватия се стреми. Това доведе до повишаване на качеството на туристите, идващи на хърватското крайбрежие. Тази година те търсеха по-скоро луксозно настаняване. Търсенето на хотели с четири или пет звезди се увеличи средно с 20 процента в сравнение с тризвездните. Същевременно през 2018 г. бяха открити цели 50 нови хотела, а догодина броят им може да бъде още по-голям. Кметът на Дубровник Мато Франкович поиска да бъде намален два пъти броят на туристите, пристигащи всеки ден в града с големите круизни кораби, които плават в Средиземно море. Кметът се опасява, че средновековният град може да бъде задушен от големия брой туристи. Той каза, че сегашната средна цифра от осем хиляди туристи от круизни кораби на ден би трябвало да се намали на четири хиляди. Кметът настоява и за ограничаване на туроператорите, които организират еднодневни посещения в града, който е защитен от ЮНЕСКО от 1979 г. Дубровик е едно от шестте най-посещавани пристанища от крузини кораби. Миналата година в Дубровник са акостирали 639 кораба, с които са пристигнали над 830 000 пътници. Освен това Хърватия поиска от Албания да предприеме мерки за спиране на замърсяването на Адриатическо море, което идва от албански води. Хърватският външен министър Мария Пейчинович Бурич изтъкна на среща с албанския си колега Дитмир Бушати в Тирана, че защитата от замърсяване на Адриатическо море е едно от условията за членство на Албания в Европейския съюз. Двамата министри оцениха, че трябва да се защити Адриатическо море, защото не може да има развит туризъм при наличието на екологични проблеми. ЧЕРНА ГОРА Черна гора догонва хърватския туризъм и дори е наричана новото Монако. Тя спечели от туризъм над 900 милиона евро за първите девет месеца на годината, което е повече отколкото през цялата минала година, съобщи хърватският министър на туризма и добави, че това е най-добрият туристически сезон в историята. Над 17 процента повече туристи са посетили страната в сравнение със същия период на миналата година. Рекорден брой пътници са пристигнали в страната на летищата в Подгорица и Тиват, регистриран е и наплив по граничните пунктове. Както Хърватия, и Черна гора привлича все повече богати туристи. Един от най-сигурните признаци за светлото бъдеще на страната е прекрасната марина за луксозни яхти Порто Монтенегро, построена през 2009 г. В Черна гора обаче не искат да бъдат сравнявани с Монако, което според черногорците е изгубило истинската си атмосфера. В Черна гора има природни красоти, вкусна храна и вино от местно отглеждано грозде, пословична гостоприемност, които привличат повече туристи, отколкото страната може да поеме. Затова например средновековният град Котор, оцелял от векове при природни бедствия и войни и включен в списъка на световното наследство на ЮНЕСКО, е застрашен от масовия туризъм. През лятото този град с 22 600 жители посреща до четири круизни кораба всеки ден и 10 000 туристи на ден в силния сезон. Градът буквално се задушава, опасяват се местните власти, които, както и врастите в Дубровник, обмислят мерки за ограничаване на туристическия поток. Туризмът е жизненоважен отрасъл на икономиката на Черна гора, като той представлява близо една четвърт от БВП благодарение на два милиона туристи годишно, които приема тази страна с малко над 600 000 жители, основно по крайбрежието си. СЛОВЕНИЯ Броят на чуждестранните туристи в Словения е скочил с близо 17 процента миналата година и е достигнал 3,4 милиона души, съобщи словенският статистически институт, отбелязвайки, че цифрата се е увеличила благодарение на факта, че първата дама на САЩ Мелания Тръмп е родена в Словения. Нова туристическа дестинация е родното й градче Севница. Словения е прочута преди всичко с пещерата Постойна, включена в списъка на ЮНЕСКО, и със старинните си замъци. Страната е известна като сигурна и зелена дестинация в сърцето на Европа, предлагаща достъп до Адриатическо море и до планински местности. Туристи се стичат в адриатическите градове Копер, Пиран, Порторож и Изола, а езерото Блед с бароковата църква е като излязло от приказките и привлича романтично настроени двойки, които идват тук да сключат брак. Тази година бе петата поредна успешна година с рекорден брой туристи. Най-много са те от Италия, Германия и Австрия, като броят на гостите от Германия се се е увеличил с 26 процента в сравнение с предходната година, а броят на туристите от САЩ е нараснал с 24 процента през ноември. Освен това все по-голям брой туристи, които посещават Словения, решават да прекарат времето си в наблюдение на мечки. Най-благоприятното време за наблюдение на мечките е лятото или началото на есента, когато дните са дълги, а мечките излизат да търсят храна, докато не се стъмни. Ареалът на мечките е ограден от четириметрова ограда и наблюдението им е безопасно.", "date": "2018.12.11", "title": "Рекорди в туризма на Балканите"}
{"url": "https://www.24chasa.bg/novini/article/7194772", "text": "Първите електробуси в София ще бъдат пуснати по линиите на градския транспорт утре. Това съобщиха от пресцентъра на Столичната община, цитирани от БТА. Превозните средства отговарят на екологичен стандарт Евро 6. Те ще бъдат представени пред журналисти в 12.00 часа на паркинга на зала \"Арена Армеец\" от кмета на София Йорданка Фандъкова и посланика на Китай Джан Хайджоу. Присъстващите на събитието ще имат възможност да участват в тестова обиколка с едно от превозните средства.", "date": "2018.12.11", "title": "Пускат първите електробуси по линиите на градския транспорт в София утре"}
{"url": "https://www.24chasa.bg/novini/article/7194791", "text": "Добре дошли в   , където късметът работи на пълни обороти. В най-предпочитаната числова игра   тегленията са на всеки 5 минути, а спечелените суми са многобройни. Личната история на млада дама от Чорбаджийско вече е свързана с  , след като тя познава 8 от 8 числа и това ѝ носи супер попадение от  Майстор на предвижданията от Панагюрище пък грабва   с познати 8 от 9 числа. В пункта на   във Вокил също могат да се похвалят с късметлия, който печели   от  . Сполучлива е била прогнозата и на играч от Плевен, който регистрира   печалба, както и на щастливец от Харманли, който вече се радва на  Статистиката показва повишена концентрация на късметлии с печалби по и над 2 000 лева. 7 познати числа носят   на любител на   в пункт на   в Шумен. Другите супер постижения изглеждат така -   в Кърджали,   в Бургас и   в Пиргово. Две страхотни попадения в   носят по   на жители на Любимец и Етрополе. Софиянец ще харчи  , а перничанин  . Късметът в   не спира до тук!   вече са в ръцете на играч от Ботевград,   отиват като заслужена печалба в Кърджали, а щастливец от Берковица може да се похвали с   от любимата числова игра. Тегленията на играта   можете да следите в пунктовете на   и онлайн на  .", "date": "2018.12.11", "title": "„Еврошанс“ попълва клуба на късметлиите на всеки 5 минути"}
{"url": "https://www.24chasa.bg/novini/article/7194794", "text": "С откриването на Институт за изследване на климата, атмосферата и водите на Българската академия на науките и влизането в сила на Закона за държавния бюджет за 2019 г. приключва безпрецедентният процес на отделяне на Националния институт по метеорология и хидрология (НИМХ) от структурата на академията. Този процес стартира с необосновани и манипулативни искания за преференциално финансиране на НИМХ в противоречие с правилата, валидни за всички институти на БАН, прерасна в улични протести и правителствен натиск и ескалира с приемане на текстове в преходните и заключителните разпоредби на Закона за държавния бюджет за 2019 г., които са грубо нарушение на автономията на БАН. Това се казва в обръщение от Общото събрание на БАН към академичната общност и българското общество, съобщи БТА. В обръщението се казва, че \"очакванията към министъра на образованието и науката да бъде безпристрастен посредник в изкуствено провокирания конфликт не се оправдаха. Заемайки позиция изцяло в полза на ръководството на НИМХ, вместо арбитър, МОН стана страна в спора\". Нашето твърдо убеждение е, че извършеното под натиск изваждане на НИМХ от Българската академия на науките е погрешно и ще има негативен ефект както върху оперативната, така и върху научната дейност в областта на метеорологията и хидрологията в България. Независимо от това, БАН ще продължи да съдейства на Министерството на образованието и науката за осигуряване на безпроблемно функциониране на новия институт към МОН, спазвайки стриктно нормативната уредба на България, Закона за Българската академия на науките и Устава на БАН, заявяват от Общото събрание. И посочват, че Българската академия на науките има ясно съзнание за своята мисия на национален научен и духовен център, призван да работи за запазване на националната идентичност, укрепването на държавността, развитието и просперитета на българското общество. Това ни задължава да преодолеем възможно най-бързо натрупаното напрежение и да се върнем към нормален ритъм на работа. Гледаме с увереност към настъпващата 2019 г., в която ще отпразнуваме 150-ата годишнина от създаването на Българското книжовно дружество, преименувано през 1911 г. в Българска академия на науките, заявяват учените от Общото събрание на БАН и пожелават светли Коледни и Новогодишни празници на всички българи.", "date": "2018.12.11", "title": "БАН: Приключва безпрецедентният процес за отделяне на НИМХ"}
{"url": "https://www.24chasa.bg/novini/article/7194777", "text": "Националният осигурителен институт обявява, че размерът на средния осигурителен доход за страната за октомври 2018 г. е 901,26 лв. Това съобщават от пресцентъра на НОИ. Средномесечният осигурителен доход за страната за периода от 1.11.2017 г. до 31.10.2018 г. е 878,95 лв. Определеният средномесечен осигурителен доход за страната за посочения период служи при изчисляване на размерите на новоотпуснатите пенсии през ноември 2018 г., съгласно чл. 70, ал. 2 от Кодекса за социално осигуряване.", "date": "2018.12.11", "title": "Средният осигурителен доход за страната за октомври е 901,26 лева"}
{"url": "https://www.24chasa.bg/novini/article/7194807", "text": "Конституционният съд на Германия отхвърли жалби, подадени от хора, искащи от него да не допуска правителството да присъедини страната към пакта на ООН за миграцията, предаде Асошиейтед прес. Съдът е взел в петък решението по делата, заведени от 13 индивидуални ищци, и го оповести днес, ден след одобряването на глобалния пакт за миграцията на конференция в Мароко. Германската канцлерка Ангела Меркел присъстваше на срещата, предава БТА. Съдът каза, че тъй като не е правно задължително, споразумението няма да има непосредствен юридически ефект върху страните, които се присъединяват към него, и не нарушава основните права на ищците. Споразумението има за цел да съдейства за безопасна, организирана и законна миграция, но се сблъсква със силна съпротива от страна на националисти, които се страхуват от наплив на незаконни мигранти.", "date": "2018.12.11", "title": "Германски съд отхвърли жалби срещу глобалното споразумение за миграцията"}
{"url": "https://www.24chasa.bg/novini/article/7194809", "text": "Руското министерство на отбраната съобщи, че израелска военна делегация ще посети утре ведомството за разговори по ситуацията в Сирия, предаде Асошиейтед прес. Срещата ще се състои след телефонния разговор между руския президент Владимир Путин и израелския премиер Бенямин Нетаняху, състоял се в край на миналата седмица, се казва в съобщението на министерството, предава БТА. Отношенията между двете страни се изостриха, след като през септември руски разузнавателен самолет бе улучен от сирийска ракета, изстреляна в отговор на израелско въздушно нападение. Всички 15 военнослужещи на борда на руския самолет загинаха. Израел каза тогава, че предварително е уведомил Русия за удара си по сирийския обект, снабдяващ с оръжие иранското протеже \"Хизбула\". Русия обаче твърди, че предупреждението е дошло твърде късно - само минута преди израелския въздушен удар, поради което руският самолет не е успял да напусне зоната на обстрела.", "date": "2018.12.11", "title": "Израелска военна делегация в руското военно министерство за ситуацията в Сирия"}
{"url": "https://www.24chasa.bg/novini/article/7194813", "text": "Европейската комисия ще оцени напролет предложенията на президента на Франция Еманюел Макрон, представени снощи. Това заяви в отговор на въпрос днес говорител на комисията, предава БТА. Той добави, че оценката ще бъде част от обичайните за това време на годината доклади за икономическото състояние на всяка от държавите в ЕС. Попитан дали това отлагане на оценката е свързано с изказване на председателя на ЕК Жан-Клод Юнкер от 2016 г., говорителят заяви, че думите на Юнкер са изречени \"в друг контекст\". Юнкер бе цитиран преди две години да заявява по повод на несъобразяването на Париж с общите бюджетни правила, че това е допустимо, \"защото това е Франция\". Снощи президентът Макрон представи няколко предложения, свързани с исканията на протестиращите \"жълти жилетки\" срещу бедността. Сред тях бяха бюджетни мерки - премахване на данъците върху част от доходите и увеличаване на минималните възнаграждения, както и отпадането на предвиденото допълнително облагане на горивата. ", "date": "2018.12.11", "title": "ЕК ще оцени напролет предложенията\nна Макрон за справяне с бедността"}
{"url": "https://www.24chasa.bg/novini/article/7194816", "text": "Гранитните ограничители около трамвайните линии по \"Граф Игнатиев\", предизвикали колажи и шеговити коментари в социалните мрежи, вече са премахнати, съобщава  На мястото на т.нар. \"перки\" най-вероятно ще бъдат поставени квадрати, които вече стоят струпани на улицата. Острите многоъгълници бяха оприличени като \"перки на акули\" и \"надгробни плочи\". Ограничители все пак ще има, защото такова е изискването на КАТ.", "date": "2018.12.11", "title": "Махнаха спорните ограничители от столичния \"Граф Игнатиев\""}
{"url": "https://www.24chasa.bg/novini/article/7194806", "text": "Иван Златарев, бащата на Лара Златарева - Кака Лара, е преживял инсулт, стана ясно от публикации в профила на бившата тв водеща във Фейсбук. Тя не спира да се моли за бързото възстановяване на актьора в Младежкия театър „Николай Бинев“. И благодари на екипа на Спешна помощ за бързата намеса. \"Случвало ли ви се е да искате да кажете БЛАГОДАРЯ, а в паниката и бързината да сте пропуснали да попитате за името... БЛАГОДАРЯ НА ЕКИПА НА БЪРЗА ПОМОЩ, с който тази вечер... животът ме срещна! Не се случва често да казваме БЛАГОДАРЯ, нали? На лекарите пък... само на празник... А на БЪРЗА ПОМОЩ - никога... АЗ БЛАГОДАРЯ! Благодаря ви, БЪРЗА ПОМОЩ! Благодаря ви на всички! Моят Иван Златарев, който съвсем скоро гледах ПРЕКРАСЕН на сцената... и който - няма да изненадам никого, че макар и мой баща, и в навечерието на своя 80-ти юбилей, ще си остане едно НЕПОСЛУШНО МОМЧЕ. И това момче реши да ни... събере, но не на театър... ИЗПРЕВАРИХМЕ ИНСУЛТА! ПОБЕДИХМЕ ГО! В момента е сред прекрасен екип на III-та градска. Стискаме палци! ВАНКА, ОБИЧАМЕ ТЕ! Не можеш да се предаваш преди ВТОРА ПРЕМИЕРА! Мястото ти е на сцената, а не \"при сестрите\", написа тя.", "date": "2018.12.11", "title": "Бащата на Кака Лара преживя инсулт. Тя: Благодаря ви, Бърза помощ"}
{"url": "https://www.24chasa.bg/novini/article/7194483", "text": "Движението на влаковете в междугарието Реброво - Своге е възстановено в 13.55 часа. Това съобщиха от пресцентъра на Националната компания \"Железопътна инфраструктура\". Движението беше спряно от 7.47 часа тази сутрин поради излизането от релсите с първата талига на локомотива от композицията на бързия влак 2601 от София за Варна.", "date": "2018.12.11", "title": "Възстановиха движението на влаковете между Реброво и Своге"}
{"url": "https://www.24chasa.bg/novini/article/7194475", "text": "На пътя Своге - София се поставя най-високият клас обезопасителни системи, каквито има на автомагистралите, съобщи председателят на Управителния съвет на Агенция „Пътна инфраструктура“ инж. Светослав Глосов. Днес заедно с инж. Дончо Атанасов - член на УС на АПИ, провериха работата на фирмата, монтираща новите мантинели в отсечката. Това съобщиха от пресцентъра на АПИ. Инж. Глосов подчерта, че въпреки че поставянето на ограничителни системи в населеното място, какъвто е случаят в Своге, не е отговорност на АПИ е поет ангажимент пред жителите на Своге и по разпореждане на минисър-председателя това да се направи до 12 декември, за да се повиши безопасността на движение в отсечката. Преди това е било невъзможно да се предприемат каквито и да било дейности заради продължаващото досъдебно производство. В края на ноември в АПИ е получено и указание от Върховната административна прокуратура, в което се посочва, че в срок от един месец трябва да се предприемат действия за обезопасяване на отсечката. Той посочи, че новото съоръжение е трябвало да се постави от общината, тъй като участъкът е на тяхна територия и общината събира таксите от билбордове по трасето в населеното място и издава разрешенията за строеж на търговски обекти без за това да иска разрешение от АПИ каквото се издава, когато отсечката е извън чертите на града. В отговор на журналистически въпрос инж. Атанасов заяви, че монтажът на мантинелата в Своге се изпълнява въз основа на разработения график. Според него изказвания от различни хора по темата, представящи се за пътни експерти, е опит да се прави политически ПР на гърба на агенцията и на правителството, защото се е знаело, че днес започва монтирането на мантинелата в участъка на инцидента. За да се монтира такова съоръжение, независимо дали е на пътя София - Своге, или на друг път, трябва да се изготви проект, съгласно нормите за проектиране, и това е направено, подчерта инж. Атанасов. Той заяви, че целият 80-километров път през Искърското дефиле ще бъде обезопасен и проектът ще бъде надграден, съгласно направения одит по пътна безопасност. Целта ние да се гарантира безопасността на пътуване през дефилето, въпреки че според данните от трафик камерите 99% от превозните средства не спазват ограничението на скоростта от 30 км/ч в участъка в момента, подчерта инж. Атанасов.", "date": "2018.12.11", "title": "Mонтират най-високия клас обезопасителни системи на пътя Своге - София (Снимки, видео)"}
{"url": "https://www.24chasa.bg/novini/article/7194493", "text": "Министър-председателят на Гърция Алексис Ципрас е обсъдил по време на своето посещение в Москва на 7 декември въпроса за продължаването на газопровода \"Турски поток\" в Европа, заяви първият заместник-министър на външните работи Гърция Йоргос Катрунгалос в интервю за гръцкия вестник \"Неа\", цитирано от БТА. Текстът на интервюто бе разпространен във вторник от гръцкото външно министерство. По думите на Катрунгалос Гърция е потвърдила в хода на визитата, че реално провежда многопланова външна политика. Освен това бяха подписани важни споразумения между държавите и бе оказано съдействие на сътрудничеството между гръцки и руски компании в селското стопанство, корабостроителството и други сектори, имащи решаващо значение за икономиката на Гърция, посочи той. Важни бяха също дискусиите по енергийни въпроси по повод продължаването в Европа на \"Турски поток\", подчерта дипломатът. Проектът \"Турски поток\" предвижда строителство на газопровод по дъното на Черно море до европейската част на Турция и по-нататък към границата с Гърция. Първата линия ще бъде предназначена за снабдяване на турския пазар, втората - за снабдяване с газ на страните от Южна и Югоизточна Европа. Въвеждането в експлоатация на втората линия на \"Турски поток\" е планирано за 2019 година. През ноември Ципрас заяви, че Гърция активно агитира в Брюксел да продължи строителството на \"Турски поток\" през гръцко-турската граница, за да може газопроводът да премине през гръцка територия в Европа, припомня ТАСС.", "date": "2018.12.11", "title": "Гърция призна: В Москва Ципрас обсъди \"Турски поток\" в Европа"}
{"url": "https://www.24chasa.bg/novini/article/7194484", "text": "Бившият заместник кмет на Столична община Евгени Крусев е обвинен за престъпление по служба. Това стана ясно, след като преди минути той излезе от Националната следствена служба. Според прокуратурата Крусев трябва да отговаря за това, че е нарушил служебните си задължения, като е променил условията на обществената поръчка за ремонт на столичната улица \"Граф Игнатиев\". \"В постановлението за привличане на обвиняем не се твърди да са настъпили каквито и да е вредни последици, а че са могли да настъпят\", заяви адвокатът на Крусев Менко Менков. Според него тепърва вещо лице ще установява за какви щети става дума. От прокуратурата по-късно съобщиха, че обвинението е за престъпление по служба, от което могат да настъпят значителни вредни в размер на 5 028 354 лева\". И преди да се яви пред следовател и след това Крусев заяви, че не се притеснява от обвинението. \"Видът на виброизолационната подложка на \"Граф Игнатиев\" е сменен след санкция на експертен съвет към главния архитект, в който 29 души са се подписали единодушно, че новият вариант е по-добър от предишния. Тези хора са изключителни специалисти в областта на релсовия път\", каза бившият зам-кмет. Промяната имала една цел - по-добро и качествено изпълнение на ремонта. \"Не може да се каже, че ремонтът е красив или грозен, той още не е приключил\", допълни Крусев. Следовател му е наложил мярка за неотклонение \"подписка\". Засега други обвиняеми по делото няма. \"Заявихме, че сме готови да съдействаме по всякакъв начин. Няма от какво да бъдем притеснени, тъй като е спазен законът до последната буква\", каза адвокат Менков. На въпрос  дали се чувства като изкупителна жертва, Крусев отговори: \"Не бих могъл да кажа нещо подобно. Мога да кажа само, че ремонтът беше изключително необходим и належащ за улицата, тъй като тя беше в много лошо състояние\". ", "date": "2018.12.11", "title": "Крусев с обвинение и мярка \"подписка\""}
{"url": "https://www.24chasa.bg/novini/article/7194417", "text": "11-те апелативни спецсъдии, чийто съд бе проверен от Върховния касационен съд (ВКС) заради делата по мерките за неотклонение на Десислава Иванчева и Биляна Петрова, да обявят как ревизията е засегнала съдийската им независимост. Този въпрос отправи съдийската колегия на Висшия съдебен съвет (ВСС) към магистратите, които преди седмица сезираха кадровия орган с писмо да вземе становище дали проверката е тенденциозно отношение на Лозан Панов към тях. Апелативните спецсъдии искат мнението на ВСС и по въпроса дали това не е опит за оказване на влияние. Вчера от резултатите от ревизията на ВКС стана ясно, че апелативният спецсъд е нарушил НПК, когато спрял незабавното излизане на Иванчева и Петрова от ареста, без да им даде възможност за възражения. По-рано днес председателят на апелативния спецсъд Георги Ушев не се съгласи с констатациите на висшите съдии Галина Захарова, Капка Костова и Галина Тонева. Във ВСС първи думата взе шефът на Върховния административен съд Георги Чолаков, който каза, че точката трябва да се отложи за петък, тъй като материалите по нея били качени вчера следобед и той не успял да се запознае с тях.  Преди това Лозан Панов отбеляза, че проверката е заради негово правомощие в съдебния закон, което му позволява да ревизира как апелативният спецсъд администрира делата си. Проверката не бе затова как е правораздавал съдът, а как е процедирал, повтори съдия №1. \"Можем ли да коментираме доклад на авторитетни съдии от ВКС\", попита реторично членът на ВСС Цветинка Пашкунова. И заключи, че ВСС може единствено да се произнесе дали проверката е била опит за оказване на влияние на вътрешното убеждение на трима съдии, които по време на ревизията са решавали дали Иванчева и Петрова да бъдат освободени под домашен арест. Даниела Марчева обаче посочи, че апелативните съдии трябва сами да си кажат имало ли е влияние върху тях, тъй като в писмото им до ВСС липсвала конкретика. Колежката й Атанаска Дишева я подкрепи и предложи писмено апелативните спецсъдии да отговорят на ВСС. С тези кратки дебати точката за апелативния спецсъд бе отложена за 14 декември.", "date": "2018.12.11", "title": "ВСС към спецсъдии, проверявани заради Иванчева: Как е засегната вашата независимост?"}
{"url": "https://www.24chasa.bg/novini/article/7194491", "text": "Окръжният съд във Велико Търново остави за постоянно в ареста 18-годишният Димитър Георгиев, обвинен в жестоко изнасилване и убийство на възрастна жена в Бяла черква. След гнусното престъпление, младежът нахлул и при друга самотна баба, за да търси секс, но я разкървавил по лицето, изплашил се и избягал. \"Въпреки, че преди дни е навършил 18 години, има свидетелски показания, че обвиняемият и преди е извършвал принудителни действия спрямо други жени. След изнасилването и последвалата смърт на жертвата, той е проникнал и в друго жилище на самотно живееща старица в Бяла черква\", каза прокурор Катерина Лещакова, която поиска постоянен арест. Димитър Георгиев бе доведен в съда с белезници на ръцете и краката и при засилена охрана. Със служебния му защитник поискаха домашен арест.\"Няма да мърдам никъде, ще слушам баща ми\", каза Димитър, след като подробно му бяха обяснени видовете мерки за неотклонение. Той е привлечен като обвиняем за това, че на 6 декември в град Бяла черква изнасилил зверски 70-годишната Петра С., като я удрял с юмрук в лицето и я задушил, притискайки устата и носа на жертвата с ръка. Извършеното престъпление представлява особено тежък случай. Във фаталната вечер младежът празнувал Никулден. Бил пиян, а на купона пушили и марихуана. После тръгнал да търси обект да задоволи сексуалния си нагон. Той има завършен 7 клас, безработен е и живее с баща си в градчето. Съдът го остави за постоянно в ареста, тъй като има реална опасност да се укрие или да извърши друго престъпление. Ако вината му бъде доказана, го грозят от 10 до 20 г. затвор.", "date": "2018.12.11", "title": "Обвиненият, че убил баба на 70 г., докато я изнасилвал, остава в ареста"}
{"url": "https://www.24chasa.bg/novini/article/7194509", "text": "Въоръжени британски полицаи използваха тейзър, за да обезвредят мъж на територията на парламента в Лондон, предаде Ройтерс, цитирана от БТА. \"Стой! Лягай долу!\", извикали полицаите по свидетелство на фотограф на Ройтерс. Те използвали тейзър срещу мъжа. Инцидентът е станал във вътрешния двор пред сградата на парламента. Мъжът бе отведен в белезници с насочен в главата пистолет. Полицията заяви, че мъжът е бил задържан за неразрешено влизане в охраняем обект. Случаят се разследва.", "date": "2018.12.11", "title": "Британски полицаи обезвредиха мъж, който влезе в парламента"}
{"url": "https://www.24chasa.bg/novini/article/7194534", "text": "Добрич вече има свое туристическо лого – съобщиха от общината. За основна отправна точка авторът на избрания проект Христо Христов е избрал паметника на Хан Аспарух, като един от най-разпознаваемите обекти в града. Образът на Хан Аспарух е стилизиран адекватно спрямо контекста, фокусирайки се върху най-характерните черти на паметника, което прави знакът разпознаваем – казаха от журито. В конкурса са участвали 12 предложения. Сред изискванията на 7-членното жури с председател доц. д-р Соня Алексиева – ръководител на секция „Туризъм” в департамент „Бизнес администрация” при Нов български университет, е било знакът да бъде съобразен и с изграждането на логотип - четивност, опознаваемост чрез цвят, баланс между изображение и типография, информативност, адекватност в различни мащаби и др. Конкурсът за туристическо лого на град Добрич бе обявен в края на септември 2018 г. с цел създаването на запазен знак, който да осигури разпознаваемост на град Добрич на туристическата карта на България. Избраният графичен знак ще бъде неразделна част от печатни рекламни материали, информационни и промоционални носители, сувенири и албуми, уеб сайт, електронна реклама и всички възможни медии.", "date": "2018.12.11", "title": "Паметникът на хан Аспарух в Добрич стана туристическо лого на града"}
{"url": "https://www.24chasa.bg/novini/article/7194569", "text": "Нерегламентирани изкопни дейности оставиха без електрозахранване клиенти на ЧЕЗ Разпределение в централна градска част на столицата и кв. \"Редута\", съобщиха от \"ЧЕЗ България\". Строителна фирма е скъсала кабел 10 киловолта, собственост на дружеството. В резултат без ток за близо час са останали над 1800 домакинства и фирми. Екип на \"ЧЕЗ Разпределение\" е осигурил алтернативно електрозахранване на засегнатите потребители. В момента служители работят по възстановяване на скъсания кабел и осигуряване на нормалната схема на захранване. ЧЕЗ Разпределение настоява за съгласуване на изкопните дейности с компанията и стриктно спазване на нейните указания. Дружеството изготвя констативни протоколи при всички ситуации, когато е нарушена целостта на негови кабели, и ще предявява претенции за нанесени имуществени щети на фирмите, извършвали несъобразените дейности, посочват от дружеството.", "date": "2018.12.11", "title": "Нерегламентирани изкопни дейности оставиха без ток над 1800 домакинства и фирми в София"}
{"url": "https://www.24chasa.bg/novini/article/7194588", "text": "Евлоги Станоев-Голямата Бирмата се е предал днес в Специализираната прокуратура на ул. \"Черковна\" 90. Той е бил заедно с адвокатката си Ина Лулчева, научи \"24 часа\". Станоев бе обявен за издирване през септември, когато прокуратурата намери улики, че той и синовете му стоят зад 4 фабрики за незаконни цигари - в Тутракан, Дупница, Горна Оряховица и с. Ясен (Плевенско). По груби сметки на разследването месечният оборот от фабриките бил около 10 млн. лв. На 24 август, когато се проведе първата акция, разследващите иззеха 42 тона тютюн и над 50 хил. кутии цигари. През октомври сам на разследващите се предаде и по-големият му син Антон. Сега в неизвестност е малкият му син Георги.", "date": "2018.12.11", "title": "Голямата Бирма се предаде с адвокат Лулчева"}
{"url": "https://www.24chasa.bg/novini/article/7194607", "text": "Саудитският журналист Джамал Кашоги, който бе убит на 2 октомври в саудитското консулство в Истанбул, бе определен за личност на годината от американското списание \"Тайм\". Той дели това отличие с още няколко журналисти, предаде Франс прес. Освен Кашоги сред личностите на годината на сп. \"Тайм\" са арестуваната филипинска журналистка Мария Реса, двамата мианмански репортери на агенция Ройтерс Ва Лоне и Куав Сое О, които са в затвора в Мианма, както и работещите в американския вестник \"Капитал газет\", чиято редакция бе нападната на 28 юни в Анаполис, щата Мериленд и бяха убити петима души, предава БТА. Списанието заяви, че тази година вниманието е насочено към защитниците на истината във войната, която се води срещу нея, предаде Асошиейтед прес. Наградените са част от \"една по-обща борба, водена от безброй други хора по света\", се казва в изявлението на \"Тайм\". На второ място в класацията е президентът Тръмп, а на трето - специалният прокурор Робърт Мълър, който разследва сигналите за руска намеса в американските президентски избори от 2016 г., отбелязва ТАСС.", "date": "2018.12.11", "title": "\"Тайм\" определи Джамал Кашоги и други журналисти за личности на годината"}
{"url": "https://www.24chasa.bg/novini/article/7194617", "text": "Осемчленната втора група от 27-ата Национална антарктическа експедиция заминава утре за Ледения континент в 19.05 часа с полет от летище \"София\" по маршрута София - Рим - Сантяго де Чили - Пунта Аренас. Това съобщи ръководителят на българската експедиция проф. Христо Пимпирев, предаде БТА. Не без основание, групата може да бъде наречена \"професорската\", защото ще включва ръководителя на експедицията и директор на Българския антарктически институт проф. Христо Пимпирев, който ще бъде придружаван от климатолога проф. Георги Рачев от Софийския университет \"Св. Климент Охридски\", от геоморфолога проф. Александър Сарафов и от професора по геология от Университета в Улан Батор и бивш посланик на Монголия в България Лхамсурен Дугержав. Към научния екип в експедицията ще се присъедини и младата специалистка по почвите д-р Росица Янева. В групата са също логистиците Ангел Ангелов и Христо Дойков, и журналистката Мария Чернева, която подготвя авторски филм за ежедневието в базата и за перспективите на дейността на България в Антарктика. Допълнително в Пунта Аренас към групата ще се присъединят ректорът на Университета на Кипър в Никозия, физикът проф. Константинос Кристофидес, който ще е и първият кипърец в Антарктика, както и двама учени от Колумбия - биоложката Наталия Мачука и физичката Далия Барбера. От Пунта Аренас участниците в експедицията ще бъдат превозени до съседния остров Кинг Джордж с военния самолет \"Херкулес С130\" на бразилските военновъздушни сили, а оттам до българската база \"Св. Климент Охридски\" на остров Ливингстън - с военния кораб на колумбийската армада \"Венте де Хулио\". По време на експедицията ще бъдат реализирани шест нови проекта, специално финансирани от Министерството на образованието и науката и селектирани от над 30 заявени от специализиран научен съвет към Националния център за полярни изследвания на Софийския университет, съобразно строгите критерии на Европейския съюз. В базата, разконсервирана от логистичния екип след дългата астрална зима, вече работят по проектите си биолозите - д-р Ралица Зидарова, която изучава кремъчните водорасли в Южно-шетландския архипелаг, и д-р Любомир Кендеров, който с леководолазен екип ще наблюдава екологичното състояние на акваторията около базата ни. По сателитния телефон командирът на българската база на Антарктида Йордан Тодоров съобщава, че предвидените ремонтни дейности и научната програма се осъществяват по график, а екипът е в добро здраве и с нетърпение очаква новото попълнение.", "date": "2018.12.11", "title": "Втората група от 27-ата национална експедиция заминава за Антарктида"}
{"url": "https://www.24chasa.bg/novini/article/7194632", "text": "Германската полиция каза, че е задържала осем еритрейци след размирици в център за мигранти в град Бамберг, провинция Бавария, при които служителите на реда са били замеряни с павета, предаде Асошиейтед прес, цитирана от БТА. Служителите по сигурността в мигрантския център били нападнати днес. След това няколко мъже се барикадирали в една от сградите. Пристигналите на място полицаи били замеряни с павета и други предмети. Служителите на реда са обкръжили сградата, а огнеборци са овладели избухнал вътре пожар. Задържани са били осем еритрейци. На девет души е била оказана медицинска помощ заради вдишване на дим, а един полицай е бил леко ранен. Не е ясно какво е предизвикало размириците.", "date": "2018.12.11", "title": "Осем души задържани при размирици в мигрантски център в Германия"}
{"url": "https://www.24chasa.bg/novini/article/7194602", "text": "\"Производството на енергия от въглища е изключително важно за България. Няма никакво съмнение, че в краткосрочен план от 5-10 години, не само нашата централа, но и всички централи в Маришкия басейн, както и мини \"Марица изток\", са абсолютни необходими за осигуряването на сигурността на доставките и гарантирането на растежа на българската икономика. Ние нямаме съмнение, че централите тук трябва да продължат да работят\". Това каза днес в Гълъбово президентът на \"AES България\" Оливие Маркет. ТЕЦ \"AES Гълъбово\", който е собственост на тази американска компания, е сред основните топлоцентрали, които сега работят с въглища в Маришкия басейн. На въпроса за по-нанатък Оливие се застрахова, че в бързопроменящия се свят е твърде рисковано да се правят по-дългосрочни прогнози от времето за 5-10 години напред. Това е относително дълъг период, имайки предвид бурното развитие на технологиите и икономиката, каза още той. В световен мащаб обаче основната стратегия на AES е да продължи развитието на компанията с добавяне на нови производствени мощности предимно в сферата на възобновяемите източници, производството на енергия от газ и съхрание на енергия чрез батерии, продължи президентът на \"AES България\". Това, добави той, както виждате, е напълно в синхрон с глобалните тенденции в света енергията от възобновяемия източници да заема все по-голям дял. Малко преди конференцията за климата в Катовище компанията дори обявила глобалното си намерение да намали своя въглероден отпечатък със 70 процента. Оливие Маркет дойде днес в Гълъбово, за да участва в първата копка от рехабилитацията и модернизацията на градския стадион, на който играе мачовете си от Втора лига местният футболен отбор \"Ботев\". В рамките на програмата си за корпоративна социална отговоронст AES ще вложи в този ремонт 2 милиона лева. И това е само първият етап от рехабилитацията на спортното съоръжение, в което ще бъдат изградени покрити трибуни с 965 места и подход за инвалиди, ще бъдат ремонтирани съблекалните и осигурени 100 паркоместа за стадиона. \"Подобно на \"Камп Ноу\" и при нас трибуните ще бъдат над терена\", разкри част от проекта кметът на Гълъбово Николай Тонев. Теренът ще бъде рехабилитиран на следващ етап. Сегашният ремонт трябва да завърши за 2 години, до тогава \"Ботев\" /Гълъбово/ ще играе мачовете си от Втора лига на стадиона на първодивизионния \"Верея\" \"Трейс арена\" в Стара Загора. За публиката от миньорския град ще бъде осигуравен транспорт до областния център за всеки мач. Оливие не скри, че е фен на местния \"Ботев\", дори 16-годишният му син играл в един мач за гълъбовци и още пазел фланелката си, дарена му от ботевци. \"Пожелавам ви след ремонта в Гълъбово да приемете мачове от Шампионската лига\", пошегува се президентът на \"AES България\", който като французин по народност е от ПСЖ. На церемонията пред гостите Оливие Маркет говори на добър български език. До момента американската компания е вложила 7 милиона евро в община Гълъбово в рамките на корпоративно социалната си програма, която изпълнява. В рамките на тази програма бе ремонтиран осново главният булевард на миньорския град \"Република\" и изграден Младежки център с парк, отделно компанията има свои програми в помощ на местната болница и общинските училища. Практика е обектите, които американците финансират, да се определят след допитване до местните хора. Нашата ТЕЦ \"AES Гълъбово\" се представи отлично през изтичащата 2018 г., достигнахме 97 процента разполагаемост на мощностите си и снабдявахме с ток мрежата винаги, когато това беше необходимо. При много висока степен на разполагаемост работи и нашият вятърен парк \"Св. Никола\" край Каварна, отчете още Оливие Маркет. \"Готови сме и за настъпващата зима\", увери той.", "date": "2018.12.11", "title": "Оливие Маркет, президент на \"AES България\": В следващите 5-10 години България не може без централите от Маришкия басейн"}
{"url": "https://www.24chasa.bg/novini/article/7194629", "text": "Полицейски служител, разгневен от факта, че молбата му за прехвърляне е отхвърлена, откри огън в полицейски участък в Северна Турция, като уби местния полицейски началник и рани двама други служители, предаде Асошиейтед прес. Нападението е извършено днес в черноморския град Ризе, след като началникът на полицията се срещнал с пътен полицай, но отхвърлил молбата му за назначаване на нова длъжност, заяви пред журналисти валията на Ризе Кемал Чебер, предава БТА. Чебер каза, че нападателят оставил пистолета си при охраната на влизане в кабинета на началника, но на излизане, след като си взел оръжието, се втурнал обратно към офиса и произвел изстрелите. Полицейският началник Алтуг Верди е издъхнал от раните си в болницата, добави Чебер. Служител от участъка и бодигардът на Верди също са хоспитализирани, но състоянието им не е сериозно. Нападателят е задържан веднага.", "date": "2018.12.11", "title": "Полицай е открил огън в участък в турския град Ризе, има убит и ранени (Обновена)"}
{"url": "https://www.24chasa.bg/novini/article/7194667", "text": "Испанското правителство каза, че ще изпрати националната полиция, за да гарантира сигурността в автономната област Каталуня, ако регионалните власти не спрат блокирането на главни пътища от подкрепящи независимостта демонстранти, предаде Асошиейтед прес. Предупреждението беше отправено, след като магистрала в Каталуня беше блокирана в събота за повече от 15 часа. В неделя сепаратистки групи позволиха преминаването на автомобили без заплащане на задължителната пътна такса, предава БТА. Трима министри от националното правителство на Испания изпратиха писма, в които призоваха своите каталунски колеги да обяснят защо местната полиция, контролирана от регионалното правителство, не се е намесила.", "date": "2018.12.11", "title": "Испанското правителство може да поеме контрола върху сигурността в Каталуня"}
{"url": "https://www.24chasa.bg/novini/article/7194207", "text": "Кремъл отхвърли американските критики за стратегическите бомбардировачи, изпратените във Венецуела за съвместни учения, предаде Асошиейтед прес, цитирана от БТА. Държавният секретар на САЩ Майк Помпейо реагира на новината за пристигането във Венецуела вчера на два руски самолета \"Ту-160\", способни да носят ядрено оръжие, като писа в Туитър, че \"руският и венецуелският народ трябва да виждат нещата, такива каквито са: две корумпирани правителства пилеят държавни средства и потъпкват свободата и свободите, докато народите им страдат\". Говорителят на руския президент Владимир Путин, Дмитрий Песков, отхвърли коментара на Помпейо като \"недипломатичен\" и \"неуместен\". Подобни критики звучат странно, когато са отправени от държава, \"половината от чийто военен бюджет ще стигне да нахрани цяла Африка\".", "date": "2018.12.11", "title": "Кремъл отхвърли критиките на САЩ за стратегическите бомбардировачи във Венецуела"}
{"url": "https://www.24chasa.bg/novini/article/7194165", "text": "Председателят на Управителния съвет на Агенция „Пътна инфраструктура“ инж. Светослав Глосов и инж. Дончо Атанасов - член на УС на АПИ, ще проверят работата на фирмата, поставяща нови мантинели на пътя Своге - София, в участъка преминаващ през град Своге съобщиха от пресцентъра на АПИ. На 5 декември е монтирана ограничителна система на съоръжението, непосредствено преди мястото на пътния инцидент. Въпреки че, поставянето на мантинели в урбанизирана територия, какъвто е случаят в Своге, не е отговорност на АПИ е поет ангажимент пред жителите на Своге след срещите при Омбудсмана на Република България това да се направи до 12 декември, за да се повиши безопасността на движение в отсечката. Продължава и досъдебното производство, което трябва да установи кой е собственикът на мантинелата, поставена в участъка преди катастрофата. Според Правилника за прилагане на Закона за пътищата - чл. 48, т. 1, буква „б“, в урбанизираните територии за населените места до 100 000 души, каквато е и община Своге, Агенция „Пътна инфраструктура“ отговаря за поддържането на платното за движение - т. е. от бордюр до бордюр. Отговорност на конкретната община са тротоарите, мантинелите, подземните съоръжения, велосипедните алеи, паркингите, пешеходните подлези, осветлението и крайпътното озеленяване извън платното за движение на републиканските пътища в границите на селата и селищните образувания.", "date": "2018.12.11", "title": "АПИ проверява работата на фирмата, поставяща нови мантинели край Своге"}
{"url": "https://www.24chasa.bg/novini/article/7194189", "text": "Европейската служба за подкрепа в областта на убежището е съобщила, че граждани на Иран и на Турция все по-често искат международна закрила из целия Европейски съюз, предава Асошиейтед прес, цитирана от БТА. Според службата \"Иран и Турция са сред първите пет страни на произход през последните пет месеца\". През октомври убежище в ЕС са поискали 3170 иранци - най-високата бройка за последните над две години. На повече от една трета от иранските кандидати за убежище е предоставена закрила през последните шест месеца. Рекордните 2880 турци са поискали убежище в ЕС през октомври. За последните шест месеца на 44 процента от турските кандидати е предоставен бежански статут. Според европейската служба общо през октомври са подадени 60 500 молби за убежище - най-високият брой за един месец през тази година. Най-голям е броят на кандидатите от Сирия, Афганистан и Ирак.", "date": "2018.12.11", "title": "Увеличава се броят на кандидатите за убежище в ЕС от Иран и от Турция"}
{"url": "https://www.24chasa.bg/novini/article/7194219", "text": "До 250 000 сирийски бежанци може да се върнат в опустошената си родина през 2019 г. Много други срещат проблеми с документите и собствеността си, които трябва да се решат с помощта на правителството в Дамаск, заяви днес Върховният комисариат на ООН за бежанците (ВКБООН), цитиран от Ройтерс и БТА. Около 5,6 милиона сирийски бежанци продължават да живеят в съседни и близки държави - Турция, Ливан, Йордания, Египет и Ирак, каза на брифинг с журналисти директорът на ВКБООН за Близкия изток и Северна Африка Амин Ауад. По данни на агенцията около 37 000 сирийци са се върнали в страната си тази година. \"На този етап прогнозираме, че до 250 000 сирийци може да се завърнат догодина. Числеността им може да се увеличи и намалее в зависимост от темпа, с който работим и отстраняваме пречките пред завръщането им\", отбеляза Ауад.", "date": "2018.12.11", "title": "До 250 000 сирийски бежанци може да се върнат по домовете си догодина"}
{"url": "https://www.24chasa.bg/novini/article/7194232", "text": "Неправоспособен водач, шофирал и след употреба на алкохол, направил опит да осуети проверка. Днес, малко след полунощ, в с. Устрем, автопатрул от РУ-Тополовград подал сигнал за спиране на лек автомобил \"Опел\". Водачът, който не се подчинил и ускорил движението на колата, бил последван от служебния автомобил. В опита си да се отдалечи от униформените, шофьорът загубил контрол над колата и се е ударил в каменна стена на частен имот. Оттам невредим изскочил 30-годишният жител на селото, оказало се, че с него пътували още трима, които също не са пострадали от удара, предаде МВР.  При проверката станало ясно, че мъжът не само не притежава свидетелство за правоуправление, а и се е качил зад волана след употреба на алкохол. Задържан е с полицейска мярка за 24 часа. По случая е образувано досъдебно производство.", "date": "2018.12.11", "title": "Пиян шофьор се заби в стена, след като бе преследван от полицаи"}
{"url": "https://www.24chasa.bg/novini/article/7194226", "text": "Извършител на взломна домова кражба е задържан след бързи и професионални действия от служителите на реда в Пловдив. След 3.20 часа вчера патрул на Второ РУ реагирал незабавно на сигнал от тел. 112, съобщиха от МВР. 75-годишна жена разказала, че от апартамента й на първия етаж е откраднато портмоне с около 100 лева, след разбиване врата на терасата. В хода на предприетите заградителни действия минути по-късно в районното управление бил отведен 27-годишен мъж от град Средец. При обиск от него били иззети 15 бучки с неправилна форма, реагирали на амфетамин. По случая са образувани две бързи производства - за извършеното посегателство и за притежание на наркотици.", "date": "2018.12.11", "title": "27-годишен открадна портмоне със 100 лева от дома на жена в Пловдив"}
{"url": "https://www.24chasa.bg/novini/article/7194248", "text": "Снощи, в 20.30 часа, в РУ - Раднево бил получен сигнал за откраднат лек автомобил \"Фолксваген Джета\", собственост на 45-годишна старозагорка. Колата била паркиран на улица в Раднево. В резултат на предприетите незабавни действия униформените засекли движението на колата и задържали 14-годишния злосторник. Оказало се, че в автомобила са се качили още петима непълнолетни. По случая е образувано досъдебно производство чл.346, ал.1 от НК.", "date": "2018.12.11", "title": "14-годишен открадна кола, имало още петима непълнолетни с него"}
{"url": "https://www.24chasa.bg/novini/article/7194268", "text": "Борсовата цена на тока, който ползват индустриалните потребители, може да стане още по-висока догодина и да се получат още по-големи разлики между най-ниската и най-високата цена. Това ще доведе до поскъпване на редица стоки и засилване на инфлационния натиск, показа проверка на “24 часа”. В понеделник на Българската електроенергийна борса бяха пуснати първите търгове за доставка на ток за догодина, като стойността им се движи между 105 и 116 лв. за мегаватчас. Средната цена за 2018 г. обаче беше между 70 и 80 лв., което означава, че тези първи тестове на пазара за 2019 г. сочат около 50% по-скъп ток. “Тези стойности са значително по-високи от досегашните средни, но все още не знаем какви ще са резултатите от търговете и дали това ще се хареса на купувачите. Това са първи калкулации”, каза шефът на Българската федерация на енергийните потребители Константин Делисивков. От 1 януари 2019 г. се очаква на борсата да се търгува и ток от зелени централи и от когенерации, което ще увеличи количествата и потенциално може да натисне надолу цените. Но според шефа на управителния съвет на “Енерго-Про Продажби” Пламен Стефанов това може да бъде и нож с две остриета: “Не забравяйте, че първо тези количества са малки, и второ - особено през зимата те са непостоянни. Аз лично очаквам ефектът да е в още по-високата флуктуация на борсовите цени, така както стана в Румъния”, каза пред “24 часа” Стефанов. Атанас Урджанов, председател на Асоциацията на месопреработвателите в България, обясни пред “24 часа”, че делът на режийните разходи в неговата сфера е около 5-6%. Около 13,7-13,8% до 14% дял в тези разходи са за електроенергия, а при студено време стигат и до 15%. Повечето в бранша имали договори за около 40-42 евро на мегаватчас, колкото беше средната борсова цена на тока за 2018 г. Сега според него идеята била цената му да скочи като тази, която плащат в чужбина. В Гърция например е 50 евро. Договорите на голяма част от предприятията изтичат през юли, така че от средата на 2019 г. нататък ще се плаща по нови цени. “Ако го направят 100 лв., разходите за производство ще се увеличат с около 25%. Като го сложиш на цената, стават около 5%. Затова, ако един салам струва 10 лв., с 50-60 ст. ще се вдигне цената само от поскъпването на тока”, обясни Урджанов. Той отбеляза, че се качват и цените на газа, а се очакват и допълнителни разходи по логистиката. “Хората ще търсят по-евтини продукти, притесненията ни са, че ще влязат чужди продукти. Накрая потребителят обира всичко. Ние се чудим как да спестим разходи, но няма откъде - токът си е ток. За да произведеш продукт, трябва ток. Но компромиси с качеството няма да правим. Не можем да си позволим подобно нещо, потребителят е капризен, никога няма да го ощетим”, казва Урджанов. Отражение в цената се очаква и върху тестените продукти. При тях почти всеки етап изисква електричество. Вероятно в сладкарството крайната цена ще се повиши с поне 5 ст. за продукт. Между 6 и 12% е себестойността на електроенергията при производството на млечните продукти. Освен това те изискват и съхранение в хладилник, което допълнително би оскъпило продукцията. Точни разчети за повишението обаче млекопроизводителите все още не са калкулирали.", "date": "2018.12.11", "title": "Колбаси, мляко, хляб поскъпват заради тока"}
{"url": "https://www.24chasa.bg/novini/article/7194236", "text": "Двама 15-годишни са задържани за кражба. На 7 декември в полицията бил получен сигнал за откраднати лични документи и дебитна карта от лек автомобил \"Ауди\", собственост на 39-годишен мъж от Чирпан. Това съобщиха от пресцентъра на МВР. По-късно от банковата сметка на потърпевшия била изтеглена сумата от 3450 лева. По случая било образувано досъдебно производство, а в резултат на проведените оперативно-издирвателни действия криминалистите попаднали в дирите на извършителите - 15-годишни от Чирпан. Работата по документирането на случая продължава.", "date": "2018.12.11", "title": "Хванаха двама 15-годишни в Стара Загора, задигнали дебитна карта от кола и изтеглили 3450 лева"}
{"url": "https://www.24chasa.bg/novini/article/7194227", "text": "Двама извършители на хулигански прояви са задържани в полицията в Пловдив вчера. След обяд в Първо РУ бил отведен 48-годишен жител на града, който на бул. \"Никола Вапцаров\" заплашил с газов пистолет 26-годишен. Сутринта в Трето РУ се озовал 42-годишен асеновградчанин, нарушил обществения ред при управление на моторно превозно средство. По първоначални данни, на бул. \"България\", зад волана на лек автомобил \"Сузуки\" мъжът извършил непристойни действия спрямо шофьорка на лек автомобил \"БМВ\". По случаите са образувани бързи производства.", "date": "2018.12.11", "title": "Пловдивчанин заплаши с пистолет младеж на булевард в града, задържаха го"}
{"url": "https://www.24chasa.bg/novini/article/7194289", "text": "Направените разчети за броя на ползвателите на месечната финансова подкрепа, която влиза в сила от 1 януари 2019 година с новия Закон за хората с увреждания, показват, че около 640 хиляди ще получат финансово подпомагане. Това каза пред журналисти социалният министър Бисер Петков, цитиран от БТА. В момента около 500 хиляди получават интеграционни добавки по Закона за интеграция на хората с увреждания. Те ще продължат да получават финансова подкрепа, но в нови, значително по-високи размери. Освен тях, други около 140-150 хиляди души ще имат право на новата финансова подкрепа за хората с увреждания. Те до момента или не са имали право на интеграционна добавка, или не са се възползвали от нея заради малките й размери, уточни министър Бисер Петков. Това са основно хора с трайно загубена работоспособност от 50 до 71 процента, които за първи път с новото законодателство ще имат право на финансова помощ, обвързана с линията на бедността. Те ще трябва да подадат заявления в Агенцията за социално подпомагане, за да получат помощта. За останалите около 500 хиляди АСП служебно ще отпуска новата финансова подкрепа, която е в по-голям размер и е обвързана с линията на бедност. Министър Бисер Петков отново припомни, че според новия Закон за хората с увреждания, приет миналата седмица на второ четене от Народното събрание, от 1 януари 2019 година всички хора с трайни увреждания - всички, които имат експертно решение за 50 и над 50 процента вид и степен на увреждане или трайно загубена работоспособност, ще получават месечна финансова подкрепа, която е процент от линията на бедност . Пет са групите, които са дефинирани в закона. Подкрепата е в най-висок размер за хората с над 90 процента с чужда помощ, които получават социално-инвалидни пенсии и които са в невъзможност да полагат труд и да получават доходи от труд. За тях тази допълнителна подкрепа ще е около 200 лева месечно. НОИ и АСП , съвместно с \"Български пощи\" започват кампания за информиране за промените, които се отнасят за около 340 хиляди души, които в момента получават социално-инвалидни пенсии в непълен размер - 25 на сто. За тях т.нар четвъртинка от социално инвалидната пенсия ще бъде трансформирана в новата месечна финансова подкрепа, като помощта вече ще се изплаща от АСП, а не от НОИ към пенсиите на хората. Законът гарантира запазване на по-благоприятния размер на помощта, а за повечето хора финансовата подкрепа ще е по-висока, допълни Бисер Петков. Експерти от МТСП и НОИ вече са имали работни срещи по повод промените. В пенсионните разпореждания, които ще бъдат изпратени от НОИ на всички хора, изрично ще бъде посочено, че помощта ще се получава занапред от АСП, а не към пенсиите. Офисите на НОИ, на АСП, на \"Български пощи\" също ще дават информация по темата, за да може всеки да разбере защо му отнема тази част от пенсията и какво ще получи срещу нея - месечна финансова подкрепа, която в повечето случаи е в по-голям размер, допълни министър Бисер Петков.", "date": "2018.12.11", "title": "140-150 000 хора с увреждания ще имат право на финансова подкрепа"}
{"url": "https://www.24chasa.bg/novini/article/7194290", "text": "Децентрализацията на местната власт ще продължи да бъде сред основните приоритети и догодина на Националното сдружение на общините в Република България. Това увери председателят на управителния съвет на сдружението и кмет на Велико Търново Даниел Панов. Причината е, че кметовете са най-близо до проблемите на хората. Ще продължим да се борим и за по-добро подоходно облагане, за да има повече пари за инфраструктура, паркове, градска среда, каза още Панов. Отчете, че през последния програмен период общините са успели да подпишат 1820 договора по европейски програми за над 3,8 мрд. лв. Подчерта, че Европейската комисия е дала много висока оценка на българското председателство на Съвета на ЕС и сдружението има добра чуваемост в Европа. До 19 юни ще се организират различни форуми в общините, за да се изработи стратегия за развитието на общините през следващите 10 години. В нея ще се опишат и различни законодателни промени, които ще помогнат за развитието им. \"В последно време всички говорим и за чистотата на въздуха и няма как да не засегнем и това, защото в един момент излезе, че общините сме виновни. Всяка една от държавните институции трябва да изпълнява своите ангажименти и правомощия и ние правим всичко, което е в нашите, за да бъде по-чист въздухът за българските граждани“, каза още Панов и благодари на институциите за промените в законодателството.", "date": "2018.12.11", "title": "Даниел Панов: Работим за децентрализация на общините"}
{"url": "https://www.24chasa.bg/novini/article/7194291", "text": "Специализираната прокуратура повдигна обвинения на четири лица за участие в организирана престъпна група за трафик на хора с цел сексуална експлоатация. Те са задържани при съвместна операция на територията на Варна и София на служители от отдел „Трансгранична организирана престъпност“ в ГДБОП, ТЗ БОП-Варна и Специализираната прокуратура. Извършени са претърсвания, изземвания и други процесуално-следствени действия на адреси във Варна и София, на които са пребивавали участниците в престъпната група, както и в помещения в София, стопанисвани от еротичен клуб. Иззети са значителни суми в различна валута, мобилни телефони и СИМ карти, компютърни конфигурации, тефтери със записки и други доказателства за престъпната дейност на групата. Разпитани са множество свидетели, част от които пред съдия, които са станали жертви на сексуална експлоатация. На трима от обвинените е определена мярка за неотклонение „домашен арест“. На четвъртия е наложена парична гаранция.", "date": "2018.12.11", "title": "Служители на ГДБОП неутрализираха организирана престъпна група за трафик на хора"}
{"url": "https://www.24chasa.bg/novini/article/7194298", "text": "Соцлидерката Корнелия Нинова не е поздравила Сергей Станишев за преизбирането му за президент на ПЕС, защото не е имало решение за това от Изпълнителното бюро на партията. Това обясни заместникът й Драгомир Стойнев на брифинг след заседанието на ръководството. Поздравителен адрес от Нинова и Изпълнителното бюро има и ще бъде изпратен. Не може от лично име, когато е от ИБ, трябва да бъде одобрен, обясни Стойнев. Но и на петия ден след избора на Станишев не стана ясно дали поздравителното писмо вече е изпратено или предстои това да бъде направено. За разлика от Нинова, премиерът Бойко Борисов поздрави Станишев още в нощта след избора му и му написа, че се радва, че българин е на толкова висок пост и трябва да продължи да дава поводи за гордост на България. Радваме се за това, че Станишев е преизбран, каза днес и Стойнев, но едва след зададен от журналисти въпрос. Конфликт Нинова - Станишев няма, категоричен бе зам.-шефът на БСП. Той напомни доводите на лидерката да не отиде на конгреса на ПЕС в Лисабон и даде пример, че в някои държави правителствата падат заради Пакта за миграция.", "date": "2018.12.11", "title": "Нинова не поздравила Станишев, защото чакала разрешение на Изпълнителното бюро"}
{"url": "https://www.24chasa.bg/novini/article/7194314", "text": "Обвиненият за   пристигна в съда, където в момента му се гледа мярката за неотклонение. 18-годишният младеж Димитър Георгиев заяви, че иска да го пуснат под домашен арест.  \"Ще слушам баща ми и няма да излизам никъде\", каза той. Димитър е заподозрян за това, че на 6-ти декември нахлул в дома на възрастната жена и я изнасилил. Запушкайки устата й с ръка, за да не вика, той я задушил. Тялото на баба Петра е открито от нейна близка 2 дни по-късно.                                                                                                                                                                                                                                                                                                                       ", "date": "2018.12.11", "title": "Вижте обвинения за убийството и изнасилването на баба Петра, искал при тати"}
{"url": "https://www.24chasa.bg/novini/article/7194333", "text": "С огромно мнозинство Европейският парламент одобри доклада на българския евродепутат и президент на ПЕС Сергей Станишев и заяви волята на евродепутатите за приемане на България и Румъния в Шенген с всички граници, съобщиха от пресцентъра на лидера на ПЕС. Текстът на Станишев беше одобрен с 514 гласа „за“, 107 „против“ и 38 „въздържал се“. Така Парламентът обнови своята позиция по въпроса и направи силна заявка за рестартиране на процеса по присъединяване на България в Шенгенското пространство. „Радвам се, че след процес, продължил близо година, усилията се увенчаха с успех и докладът беше приет с голямо мнозинство. Благодаря на колегите евродепутати за подкрепата и доверието, не само към мен като докладчик, но и към страната ни, която по всеобщо мнение в Европарламента трябва незабавно да стане пълноправен член на Шенген, и то с всички граници едновременно – сухопътни, морски и въздушни. Това е сериозен успех за България – днес категорично отхвърлихме опасната идея, идваща от десни и либерални правителства, за поетапно приемане – първо с въздушни и морски, а после, евентуално, със сухопътни. Рискът е премахването на сухопътните граници да се отложи за неопределеното бъдеще при неопределени критерии. Те обаче са много по-важни от икономическа и социална гледна точка, заради огромния поток от товари и туристи през границите ни с Гърция и Румъния. Хиляди коли се струпват от двете страни на гръцката граница по празниците, и особено през летния сезон. Само за 2017 г. над 1 млн. 300 хил. български граждани са пътували до Гърция, а 1 млн. 270 хил. гърци са посетили страната ни.“, заяви Станишев след гласуването. Премахването на граничния контрол с двете страни-членки на ЕС, ще позволи на България да концентрира много повече финансов, логистичен и човешки ресурс в охраната на външната граница на Европа и в по-бързото и качествено обслужване на пътниците. „С днешната позиция на Европарламента балансът на силите в ЕС вече е в наша полза – две от трите институции – Европейският парламент и Европейската комисия подкрепят идеята за приемане с всички граници. Този доклед е силен инструмент в ръцете на българското правителство в преговорите с държавите-членки в Съвета. Приемането на половинчатото предложение за поетапно влизане в Шенген на практика ще означава да се примирим с двойния стандарт и да узаконим идеята на десните и либералите за „Европа на няколко скорости“. Това може да има последствия в много други направления и за дълги години напред. Съгласим ли се с третирането на България като страна втора категория, то няма как в бъдеще да изискваме към нас да бъдат прилагани справедливо правилата като към равноправен член на ЕС.“", "date": "2018.12.11", "title": "Европарламентът прие доклада „Станишев“ за България в Шенген с всички граници с огромно мнозинство"}
{"url": "https://www.24chasa.bg/novini/article/7194336", "text": "На новия кампус на Университета в Суонси 12-те златисти звезди на ЕС се виждат на редица сгради: Брюксел отчасти финансира мястото, както и много други проекти в Уелс, чиито жители вече започват да се съмняват в полезността на Брекзита. На 26-те хектара на брега на морето близо до центъра на града с население 245 000 жители се издига чисто нов университетски център, посветен на компютърните и математическите науки, инженерен факултет и научноизследователски институт, който още се строи. ЕС е участвал с над 100 милиона лири от общо 450 милиона лири (половин милиард евро) за осъществяване на амбицията на този почти стогодишен университет в южната част на Уелс да се превърне в център на високи научни и индустриални постижения, предаде БТА.  \"Създадохме висококвалифицирани работни места и можахме да разширим кампуса и да увеличим числеността си\", като броят на студентите е нараснал с 50 процента за четири години до около 20 000 души, съобщава доволно заместник-ръководителят на институцията професор Юън Дейвис. Ползата на проекта за уелската икономика се оценява на 3 милиарда лири. Много проекти се възползваха от европейските фондове в Уелс, който е един от най-бедните райони на Великобритания, от професионално обучение до развитието на технология за добив на енергия от морските приливи, минавайки през възстановяването на плувен басейн или модернизирането на автомагистрала. Обаче след Брекзита, за който през 2016 г. гласуваха 52,6 процента от уелсците, това финансиране ще престане. Според еврофилските власти на Уелс провинцията получава всяка година над 600 милиона лири от Брюксел в подкрепа на икономическото й развитие и земеделието й, отделно от програми като Еразъм (обмен на студенти) или Хоризонт 2020 (научни изследвания и иновации). \"Тези финансирания бяха много важни за най-нуждаещите се от помощ сектори на уелската икономика. В последно време се наблюдава стопяване на разликата между уелската и британската икономика и това наваксване бе най-бързо там, където бяха вложени средства на ЕС\", подчерта министърът на финансите Марк Дрейкфорд. \"За десет години (до октомври 2018 г.) европейските програми ни позволиха да създадем 45 000 работни места и 13 000 фирми\", уточни той. В Суонси все още има много хора, които са убедени, че Великобритания ще контролира по-добре съдбата си като скъса с ЕС. Заради песимистичния сценарий при излизане от ЕС без споразумение на 29 март 2019 г. някои жители обаче започват да се питат дали са постъпили правилно, като са гласували за Брекзит. Според публикувано през ноември допитване на института ЮГав 51 процента вече подкрепят оставане в ЕС. \"Гласувах за напускане, защото исках да можем сами да вземаме решенията си. Сега обаче вече не съм толкова сигурна. Имали сме доста добро споразумение с ЕС, а не знаехме\", казва 56-годишната търговска служителка Джули Матюс, която смята, че не е била правилно информирана за последиците от Брекзита. \"Това раздели цялата страна и не знам какво ще стане\", казва 42-годишният Филип Грифитс, който продава холандски вносни растения. Той сега също би гласувал за оставане в ЕС. \"Толкова е сложно. Не е просто като да затръшнеш вратата и да се сбогуваш\", добавя той. Според местните власти Лондон трябва да поеме пълния размер на европейските финансови средства. Гаранции са дадени до края на 2020 г. \"Какво ще стане после е доста по-несигурно. Уелсците гласуваха за излизане от ЕС заради обещанието, че Уелс няма да загуби и едно пени. Това е обещание, което британското правителство трябва да спази. Нуждите ни няма да изчезнат след излизането ни от ЕС\", казва Марк Дрейкфорд. Въпреки неяснотата университетът на Суонси е уверен, че ще може да запази \"вратите си възможно най-широко отворени\", тъй като много чуждестранни студенти идват от страни извън ЕС, които също се допускат до участие в някои европейски програми. Все пак, \"за да се подготвим за най-лошото, развиваме и наша собствена програма за международен обмен\", подчертава професор Дейвис.", "date": "2018.12.11", "title": "Уелс вече започва да съжалява за Брекзита"}
{"url": "https://www.24chasa.bg/novini/article/7194346", "text": "Холандецът Р.Писени /51 г./ и белгиецът К.Миделдорп /56 г./ ще бъдат изправени пред Варненския окръжен съд с обвинение за контрабанда на над 16 тона прекурсори и материали за производство за синтетични наркотици. Това съобщи днес изпълняващият длъжността окръжен прокурор на крайморския град Радослав Лазаров. Заедно със зам.-председателя на ДАНС Николай Ненков и директора на митницата във Варна Светлан Савов той представи подробности около внесения обвинителен акт срещу двамата чужденци. Лазаров посочи, че по съвсем занижени оценки стойността на контрабандата е над 225,6 милиона лева. Според Светлан Савов по данни на Световната митническа организация след преработката на количеството заловени вещества, печалбите на черния пазар биха надхвърлили 6 милиарда долара. Досъдебното производство по случая е образувано на 10 февруари 2017 г. по сигнал на служител на митницата във Варна. Тогава е проверен контейнер, пренасян с кораб от Лаос през Виетнам към Холандия. Засеченият прекурсор е трябвало да бъде доставен на нелегални нарколаборатории в Холандия, Белгия и Великобритания. Случаят е изпратен до Евроджъст и по него започват да работят в партньорство службите на няколко европейски страни. Проследяват се и други пратки, минаващи с кораби през България, като действията на контрабандистите се следят. През юни тази година двамата подсъдими се срещат у нас, за да обсъждат нови доставки. Тогава са задържани. В рамките на операцията, която се провежда в международен мащаб, са разбити три нарколаборатории - две в Холандия и една в Испания. И двамата задържани са осъждани в държави на ЕС, допълни Лазаров. По думите му те са приведени във Варненския затвор, където ще чакат насрочването на делото. Тъй като контрабандата е в особено големи размери, предвиденото в закона наказание, е затвор от 15 до 20 години и глоба от 200 000 до 300 000 лева.", "date": "2018.12.11", "title": "Съдят белгиец и холандец във Варна за контрабанда на 16 тона прекурсори"}
{"url": "https://www.24chasa.bg/novini/article/7194379", "text": "Страните от ЕС трябва да имат възможност да издават хуманитарни визи в посолствата и консулствата си в чужбина, за да могат търсещите закрила да достигат до Европа, без да излагат живота си на опасност. Това се посочва в приета днес от Европейския парламент резолюция, посочва БТА. ЕП настоява Европейската комисия да предложи въвеждането на такива визи от 31 март догодина. Документът бе приет с 429 гласа \"за\", 194 \"против\" и 41 въздържали се. Евродепутатите подчертават, че въпреки многото съобщения и искания за безопасни и законни пътища за хора, търсещи убежище в ЕС, не съществуват еднакви процедури за закрила. Те допълват, че заради липсата на законови възможности близо 90 на сто от хората, на които е предоставена международна закрила, достигат до ЕС незаконно. Намаляване на смъртните случаи, борба с каналджийството и по-добро използване на миграционните фондове ЕП вярва, че хуманитарните визи ще помогнат за справянето с недопустимия брой смъртни случаи в Средиземно море и по миграционните пътища към ЕС, за борбата с трафика на хора и за подобряване на управлението на приемането и обработването на молбите за убежище. От 2000 г. досега са загинали най-малко 30 000 души на границите на ЕС. Хуманитарните визи се очаква да помогнат на бюджета за убежище на държавите в ЕС, за охрана на границите, за действия за търсене и спасяване. ЕП отбелязва, че решението за издаването на хуманитарни визи трябва да остане в ръцете на държавите от ЕС. Според ЕП кандидатите за хуманитарни визи трябва за могат да докажат, че са изложени на опасност, както и че не са подали документи по други процедури за прием в ЕС. Оценката на заявленията им не следва да включва процес на пълно определяне на статут, но преди издаването на визата всеки кандидат трябва да бъде подложен на проверка за сигурност, чрез съответните национални и европейски бази данни, за да се докаже, че не застрашава сигурност.", "date": "2018.12.11", "title": "Евродепутатите зоват за въвеждането на хуманитарни визи за ЕС"}
{"url": "https://www.24chasa.bg/novini/article/7194393", "text": "Към 2030 година климатът на Земята ще е като този преди 3 милиона години, сочат резултатите от изследване, цитирани от Франс прес от БТА. Става въпрос за плиоцена, когато климатът бил сух, Северна и Южна Америка били отделени една от друга, Гренландия не била заледена, океанското ниво било с 18 метра по-високо, отколкото е днес, и температурите били по-високи с 1,8-3,6 градуса Целзий в сравнение с днешните им стойности. \"Насочили сме се към впечатляващи промени за съвсем кратък срок\", заяви Джак Уилямс, експерт по науки на Земята, палеоекология и климатология от университета на Уисконсин в Мадисън. Учените освен това смятат, че ако емисиите въглероден диоксид продължат със същите темпове, към 2150 г. Земята ще се върне 50 милиона години назад във времето, в началото на еволюцията на първите бозайници, след като е известно, че динозаврите са изчезнали преди около 65 милиона години. \"На ледената покривка е нужно много време, за да се стопи - поясни Уилямс. - Следователно Гренландия няма отново да се превърне в зелено парче суша в началото на следващия век и океанското ниво няма да се повиши с 18 метра.\" Затоплянето обаче ще изненада редица видове, които са еволюирали милиони години. \"Много видове ще изчезнат - отбеляза екпертът. - Изследването показва, че можем да се осланяме на историята на Земята, за да опознаем по-добре сегашните промени и да се приспособим към тях.\" Резултатите от изследването са публикувани в Proceedings of the National Academy of Science", "date": "2018.12.11", "title": "Към 2030-а климатът на Земята ще е като този преди 3 милиона години"}
{"url": "https://www.24chasa.bg/novini/article/7194409", "text": "Бившият зам.-кмет на София Евгени Крусев заяви пред журналисти, че винаги се е водил от интересите на общината и всички решения, които е вземал, не са били еднолични, съобщи БТА. В този момент Крусев е на разпит с адвокат в Националната следствена служба (НСлС), като се очаква да му бъде повдигнато обвинение за част от ремонта, свързан с релсите на трамвайните мотриси, по столичната улица \"Граф Игнатиев\".", "date": "2018.12.11", "title": "Евгени Крусев: Не съм вземал еднолични решения за ремонта на ул. \"Граф Игнатиев\" (Снимки)"}
{"url": "https://www.24chasa.bg/novini/article/7194422", "text": "Британският парламент ще гласува преди 21 януари дали да одобри споразумението за излизане от Евросъюза, договорено от премиерката Тереза Мей с Брюксел, съобщи днес неин говорител, цитиран от Ройтерс. Първоначално вотът трябваше да се състои днес, но вчера Мей обяви, че ще го отложи, за да потърси допълнителни уверения от ЕС, които да гарантират, че споразумението ще може да мине през парламента. След неколкодневните дебати бе станало ясно, че шанс за това сега няма, предава БТА. Мей се надява възникналата проблемна ситуация да се разреши възможно най-бързо и възнамерява да получи необходимите й уверенията от европейските лидери преди 21 януари, за да може отново да внесе споразумението за гласуване в парламента, каза говорителят Джеймс Слек пред репортери в Лондон. 21 януари бе датата, сочена като краен срок правителството да уведоми парламента за своя план за Брекзит, отбелязва Асошиейтед прес. Говорителят съобщи, че днес премиерката е имала \"продуктивна среща\" с холандския премиер Марк Рюте в Хага - първата спирка от спешното й турне из европейските столици. Двамата са се договорили да работят за намиране на изход от възникналата сложна ситуация. Уверенията, които Мей иска да получи, са най-вече за предвидения в споразумението предпазен механизъм, който да гарантира, че свободният граничен режим между Република Ирландия и британската Северна Ирландия ще бъде запазен. Този пункт от споразумението с Брюксел обаче срещна най-яростна съпротива в британския парламент, включително от депутати консерватори, които се опасяват, че с тази допълнителна клауза Обединеното кралство ще се окаже в \"постоянен капан\", обвързващ Великобритания тясно с ЕС за дълго време. Тази клауза, впрочем, не е включена в текста на самото споразумение, а в юридически необвързващо допълнение към него. \"Много е важно уверенията, (които Мей иска), да бъдат юридически обвързващи\", каза днес в Брюксел Мартин Каланън - вторият човек в британското министерство за Брекзита. Той добави, това може да стане, без да се \"отваря\" самото споразумение, постигнато миналия месец. По-късно днес се очаква среща на Мей и с германската канцлерка Ангела Меркел в Берлин. Мей ще се опита да получи обещание за нови преговори по споразумението за Брекзит. Високопоставен германски служител обаче предварително заяви, че това няма да стане. Запитан какво Мей може да очаква от разговора си с Меркел днес, германският заместник-външен министър Михаел Рот отговори: \"Надявам се те взаимно да си пожелаят Весела Коледа, сила и всичко най-хубаво през Новата година. Добре е те да си поговорят една с друга, но със сигурност няма да има каквито и да са обещания да се върнем отново към затворените вече проблеми и да предоговаряме\".", "date": "2018.12.11", "title": "Британският парламент ще гласува за Брекзит преди 21 януари"}
{"url": "https://www.24chasa.bg/novini/article/7194344", "text": "16-годишна тинейджърка и мъж на 24 години са задържани от полицията в Септември за кражбата на 8200 евро от частен дом в града, съобщи говорителят на полицията Мирослав Стоянов. В неделя в местното полицейско управление бил получен сигнал от 18-годишно момиче, че от дома й са изчезнали 8200 евро, спестявания на семейството. Парите били изпращани от родителите на момичето, които работят в чужбина, а то ги събирало и съхранявало. За издирването на извършителите на кражбата бил сформиран оперативен екип, който започнал разплитането на случая. В резултат на проведените оперативни действия криминалистите установили, че автори на кражбата са 16-годишна приятелка на потърпевшата от Септември и Петър Б. От близкото село Семчиново. Станало ясно, че тинейджърката често пребивавала в дома на ограбеното момиче и ставала свидетел къде домакинята крие парите, които получавала периодично от родителите си. Освен това знаела отлично графика на приятелката си, когато къщата оставала без надзор, както и къде младата стопанка оставя ключа на дома си при излизане. След като взела крайното решение да обере приятелката си, непълнолетното момиче ангажирало своя познат Петър да влезе в къщата и да вземе парите. Преди това подробно му обяснила разположението на стаите и точното място, където били скрити евровите банкноти.", "date": "2018.12.11", "title": "Тинейджърка организирала кражбата на 8200 евро от приятелка в Септември"}
{"url": "https://www.24chasa.bg/novini/article/7194443", "text": "След перфектна координация между службите на 7 държави бе разбит международен канал за доставката на прекурсори за производство на синтетична дрога от Азия и Латинска Америка през България за Европейския съюз. Разбити са две големи нарколаборатории - 2 в Холандия и 1 в Испания. Задържани са над 16 тона прекурсори, от които, след обработка, на черния пазар може да бъде пласирана дрога за 6 млрд. долара. Това стана ясно на специална прескоференция, дадена от и.д. окръжен прокурор на Варна Радослав Лазаров, заместник-председателят на ДАНС Николай Ненков и директорът на Митница Варна Светлан Савов. На съд са предадени холандски гражданин и белгиец, но работата продължава. \"Това е уникална по своя характер операция и е резултат от успешна координация на множество институции и служби - прокуратура, ДАНС, международен отдел към касационна прокуратура, няколко служби на МВР и това само от наша страна. Става въпрос за координиране на магистрати от 7 държави, преводи на всички 7 езика, разпращането им, получаване на разрешения за контролирана доставка. Контролираната оставка е успешна и е стигнала от нас до Холандия - в изключително кратки срокове. Защото не би трябвало да доведе до съмнения у извършителите, затова, че те контролират събитията. По време на операцията имахме 2 срещи в Хага през април и май миналата година\", обясни и.д. окръжен прокурор на Варна Радослав Лазаров. По случая Варненската окръжна прокуратура внесе обвинение срещу 51-годишния поданик на Кралство Нидерландия Р. Писени и съучастникът му в схемата - 56-годишният белгиец К. Миделдорп. Досъдебното производство под надзора на Окръжната прокуратура във Варна с двама наблюдаващи прокурори започва на 10 февруари 2017 г. по сигнал на служител на Митница Варна. По метода на анализ на риска е извършена проверка на контейнер на пристанище Варна-Запад, пътуващ от Лаос през Виетнам с кораб до Варна и крайна точка Холандия. По документи контейнерът съдържал 14 400 литра почистващ препарат за прозорци. След лабораторен анализ се оказало, че 5000 литра от стоката е пиперонилметилкетон /РМК/, като веществото е директен прекурсор за производство на синтетичния наркотик MDMA. Прекурсорът трябвало да бъде доставен на действащи нелегални лаборатории на териториите на Холандия, Белгия и Великобритания, където се произвеждали таблетки „екстази“, предназначени за пазара на синтетична дрога на територията на Европейския съюз и Азия. Случаят е изпратен до Евроджъст, като българската прокуратура търси съдействие чрез молби за правна помощ в Белгия и Холандия. Поискано било трансгранично наблюдение на установените в хода на разследването лица. Последвали две срещи, след като постъпила информация, че на 30 май на порт Варна-Запад се очаква 20-футов контейнер от Шанхай, който превозва по документи 10 457 кг стеаринова киселина. Контейнерът бил с получател в Кралство Нидерландия, а организатори на канала от Китай през България за кралството - същите лица. За организацията на контрабандния канал бил отговорен холандецът Р. Писени, а намирането на подставени лица, фирми и транспорт за Холандия било поверено на живеещия в Бургас белгиец К. Миделдорп, който осъществявал логистичната подкрепа на територията на България. Доставката на контейнера със стеаринова киселина било под контрол на българските служби до разтоварването му в софийски склад. При последвалия оглед се установило, че 350 кашона от общо 485 се различавали по размери и цвят. Те съдържали 7 тона и 525 кг алфа-фенилацетоацетамид. Веществото представлява препрекурсор за производство на амфетамин АРАА. Действията на двамата организатори на канала, продължили да бъдат наблюдавани от българските и партньорските служби. Получена била и информация, че Писени подготвя за транспорт контейнер с 1 тон и 300 кг кокаин от Колумбия през Перу до порт Варна-Запад. Участниците в престъпната мрежа по доставката на кокаина са привикани на среща в испанското имение на Писени за уточняване на важни детайли. Действително на Варна-Запад акостира кораб, на борда на който се намирал контейнер от Перу. Съдържанието му било декларирано като течен кози тор и проверката показала, че отговаря на истинското му съдържание. Това било тест на канала за контрабанда на кокаин и за създаване на добра митническа история. На 16 март 2018 г. на пристанище Варна-Запад пристигнал нов контейнер от Китай, в който сред превозваната по документи стеаринова киселина били открити 4 тона и 400 кг от прекурсора АРААN /алфа-фенилацетоацетонитрил/. На 7 юни 2018 г. Р. Писени пристигнал в България за среща с Миделдорп и български гражданин. Трябвало да бъде обсъдено изпращането на последната доставка на прекурсора АРААN за Испания. Срещата е документирана от българските власти и участниците са задържани. Двамата подсъдими се запознали чрез техни общи познати от криминалния контингент. Писени контролирал нелегални лаборатории за производство на синтетични наркотици, като суровините за производството набавял чрез директни производители от страни в Азия. Успял да изгради и контакти със страни от Латинска Америка, откъдето искал да доставя големи количества кокаин. Трескаво търсел морско пристанище в Европейския съюз, където под прикриващ товар, тъй наречената тапа, да пристигат контейнери със забранените вещества от трети страни. Давал си ясно сметка, че трябва да бъде преодоляна външна граница на ЕС. Мидедорп вече се бил установил да живее в България, като използвал контакта си с българка, с която се запознал в белгийски затвор. Там той изтърпявал присъда за международен трафик на 1 тон кокаин. Българката била осъдена за трафик на хора. След изтърпяване на присъдите двамата заживели в Бургас, регистрирали и фирма. И двамата подсъдими са осъждани в държави от Европейския съюз. Миделдорп участвал в международен трафик на наркотици, като първата му присъда е постановена в Белгия през 1988 г. Търпял е ефективна присъда от 7 години затвор за внос на 1 тон кокаин през пристанището в Антверпен. И Писени е част от европейския криминален контингент още от 1989 г. Осъждан многократно - на 3 години лишаване от свобода за участие в престъпна организация, извършваща преднамерени действия по Закона за опиатите и за опиума, както и на 2 години лишаване от свобода за документни фалшификации и измами в съучастие.", "date": "2018.12.11", "title": "Канал за дрога за над 6 млрд. USD разбиха службите на 7 държави"}
{"url": "https://www.24chasa.bg/novini/article/7194424", "text": "Предприятията в България ще бъдат разделени на четири основни групи при оценката на техния рисков потенциал според изготвената окончателна методика по проект \"Оптимизация и иновации в ИА ГИТ\", съобщиха от пресцентъра на \"Главната инспекция по труда\" (ГИТ). Проектът се финансира от оперативна програма \"Развитие на човешките ресурси\", съфинансирана от ЕС чрез ЕСФ. Предвижда се предприятията от всяка група да бъдат групирани в няколко нива на риск, от което ще зависи честотата на проверките на Инспекцията по труда. Оценените като най-рискови предприятия ще бъдат проверявани поне веднъж в рамките на година, а следващата група - на две години. Предприятията, които в най-голяма степен изпълняват законодателството, могат да не бъдат посетени от инспектори по пет и повече години. В едната група за оценяване на потенциала са обособени обектите на контрол от всички икономически дейности, за които има натрупани данни за дейността им, включително и от контролната дейност на Инспекцията по труда. Предприятията, които тепърва започват да развиват дейност, са друга група, чийто рисков потенциал ще бъде оценяван специално. Третата обособена група обекти на контрол, които ще се оценяват, са тези от сектор \"Строителство\". Дейността е високорискова и специфична предвид кратките срокове, в които приключват отделните етапи при строително-монтажните работи. Също, заради своята специфика, отделно ще се оценяват и обектите на контрол, които са част от предприятия с изнесени териториални структури. Оценката на рисковия потенциал и групирането на обектите на контрол според нивото му ще се извършва от специален софтуер, чието изграждане предстои. Той ще анализира различни показатели, определени в методиката. Ще се отчита икономическата дейност, в която действа предприятието, брой заети, териториално разположение на обекта на контрол и др. Други показатели, по които ще се прави оценка са резултатите от контролната дейност, които като цяло ще имат по-висока относителна тежест при оценката, данните за трудовия травматизъм, подадени сигнали за нарушения и т.н. Всяко установено нарушение също ще има различна тежест при оценката. В строителството например необезопасените обекти при работа на височина, както и работата без трудов договор ще повишават най-много рисковия потенциал на обектите на контрол. Иновативният за България метод за оценка на рисковия потенциал ще даде възможност при планирането на контролната дейност с приоритет да се проверяват най-рисковите обекти на контрол според направената оценка. Запазва се и планирането на експертно ниво, от инспекторите по труда съвместно със социалните партньори. Така ще се планират например проверките от периодичния контрол, който обхваща обекти на контрол с високорискови производства и дейности. Такива обекти се проверяват задължително през различни периоди в рамките на една година, се посочва в съобщението", "date": "2018.12.11", "title": "Честотата на проверките на ГИТ в предприятията ще зависи от рисковия им потенциал"}
{"url": "https://www.24chasa.bg/novini/article/7194462", "text": "Осъждан за тежки умишлени престъпления мъж с инициали Ц.Ц. е задържан под стража за притежание и разпространение на наркотици. Окръжната прокуратура е внесла в съда обвинителния акт срещу него. Това съобщиха от прокуратурата. Обвинението е за това, че в периода от 19 октомври 2017 година до 6 юни 2018 година в Габрово, при условията на опасен рецидив и продължавано престъпление, без разрешително по Закона за контрол върху наркотичните вещества и прекурсорите, мъжът държал в апартамент и разпространявал наркотични вещества. Намерени били метамфетамин, хероин, екстази и амфетамин и било установено, че мъжът ги продава, а част от тях ползва за лична употреба. При задържането му мъжът, който по информация на прокуратурата бил осъждан преди това за тежки умишлени престъпления, оказал съпротива, после погълнал част от носените у него наркотици и бил транспортиран в габровската болница с хероинова интоксикация. Предстои насрочване на делото за разглеждане от съда.", "date": "2018.12.11", "title": "Хванаха осъждан наркопласьор от Габрово"}
{"url": "https://www.24chasa.bg/novini/article/7194470", "text": "Комисията за противодействие на корупцията и за отнемане на незаконно придобитото имущество /КПКОНПИ/ настоява в училищата да се въведе гражданско обучение по антикорупция, съобщи пред журналисти в Перник Пламен Георгиев - председател на КПКОНПИ. По думите му за целта вече са водени разговори с министъра на образованието. Идеята е антикорупционните мерки да започват от 5-6 -годишна възраст, като на децата се обяснява кое е добро и кое лошо. Обучението да приключва в университетите със студенти, които имат сериозно отношение срещу корупцията, предлага Георгиев, цитиран от БТА. В УНСС вече има антикорупционна магистратура, каза още председателят на КПКОНПИ. Според него превенцията е начинът да се елиминира отрицателното явление. Така след 15, или 20 години ще имаме достойни български граждани и те ще решат много проблеми не само с корупцията, но и с престъпността като цяло, смята Георгиев. Председателят на КПКОНПИ даде висока оценка на старта на пилотна инициатива по въвеждане на антикорупционно обучение в детските градини в Перник. По забавен начин, с герои от приказките, на възпитаниците на две детски заведения бе показано кое е добро и кое лошо. Инициативата се одобрява и от 15-те директори на детски градини в Перник и те се присъединиха към нея, сподели кметът на общината Вяра Церовска.", "date": "2018.12.11", "title": "КПКОНПИ настоява за въвеждане на обучение по антикорупция в училищата"}
{"url": "https://www.24chasa.bg/novini/article/7194154", "text": "От 20 г. Ваня Илиева развива в гр. Първомай фирмата си „Сладък път“. На 4 декември тя дойде в София за Годишното информационно събитие на Оперативна програма „Иновации и конкурентоспособност“ 2014-2020 г. /ОПИК/, на което управляващият орган отчете, че 1,7 млрд. лв. безвъзмездно финансиране вече са на път към бизнеса. Илиева обаче дойде и за още нещо, важно за нейния бизнес. Да получи договор по процедура „Подкрепа за пилотни и демонстрационни инициативи за ефективно използване на ресурсите\" за безвъзмездно финансиране на бизнеса й с 881 000 лв. Тя подчерта, че благодарение на част от дейностите заложени в проекта ще се намали загубата на суровини и ще увеличи производителността на труда. Подобно на фирма „Сладък път“ по време на събитието още 60 български компании получиха своите договори за безвъзмездна финансова помощ от Оперативната програма на обща стойност 49 299 471 лв. Те бяха официално връчени от икономическия заместник- министър Лилия Иванова и Главния директор на ГД „Европейски фондове за конкурентоспособност“ Християн Султанов. Основната цел на тази процедура е да се повиши ресурсната ефективност на предприятията чрез нови решения, техники и методи, които се прилагат за първи път в България. По нея можеше да се кандидатства до 23 април 2018 г. От получените над 190 проектни предложения, в оценка влязоха 183, а предложени за финансиране 73 проекта, за чието изпълнение Управляващият орган на ОПИК предостави безвъзмездна финансова помощ в размер на над 60 млн. лева. Средствата по процедурата са насочени към внедряване на: - Технологични и ИКТ решения и методи за оптимизиране на производствените процеси и намаляване на използваните суровини, използване на алтернативни суровини и/или намаляване на образуваните отпадъци в съществуващо производство. - съвременни технологии за предотвратяване образуването на отпадъци в съществуващо производство; - съвременни технологии, които позволяват повторна употреба на произвеждания продукт, многократната му употреба или удължаване времето му на употреба; - съвременни технологии, които позволяват рециклиране на отпадъците, получени при производството; рециклиране на произвеждания продукт след употребата му; разглобяване на произвеждания продукт след неговата употреба с оглед улесняване на рециклирането или оползотворяване на отпадъците от продукта; - съвременни технологии за влагане на отпадъците като суровина в съществуващо производство или използването им за производството на друг продукт; - иновационни производствени материали и повишаване използването на рециклируеми материали в съществуващо производство. Процедурата за безвъзмездна финансова помощ се реализира с финансовата подкрепа на Европейския съюз чрез Европейския фонд за регионално развитие, като общият й размер е над 71 млн. лева. След усвояването на безвъзмездната помощ 73 фирми ще бъдат по-модерни и конкурентни на пазара.", "date": "2018.12.11", "title": "61 фирми с договори за 50 млн. лв.по ОПИК"}
{"url": "https://www.24chasa.bg/novini/article/7194672", "text": "Европейският парламент, Съветът и Европейската комисия постигнаха политическо съгласие по Акта за киберсигурността, с който се засилва мандатът на Агенцията на ЕС за киберсигурност (Агенцията на Европейския съюз за киберсигурност, ENISA), за да се оказва по-добра подкрепа на държавите членки в борбата срещу заплахите за киберсигурността и кибератаките. С Акта също така се установява рамка на ЕС за сертифициране по отношение на киберсигурността, с която се засилва киберсигурността при онлайн услугите и потребителските устройства. Заместник-председателят Андрус Ансип, отговарящ за Единния цифров пазар, заяви: \"В цифровата среда е необходимо както хората, така и дружествата да се чувстват сигурни; това е единственият начин те да се възползват в пълна степен от цифровата икономика на Европа. Доверието и сигурността са от основно значение за правилното функциониране на нашия цифров единен пазар. Постигнатото тази вечер съгласие за цялостно сертифициране на продуктите в областта на киберсигурността и за една по-силна Агенция на ЕС за киберсигурност представлява още една стъпка по пътя към неговото завършване\". Комисар Мария Габриел, отговаряща за цифровата икономика и цифровото общество, добави:\"Засилването на киберсигурността в Европа и повишаването на доверието на гражданите и предприятията в цифровото общество са основен приоритет за Европейския съюз. Такива тежки инциденти като WannaCry и NotPetya послужиха като като пробуждащ сигнал, тъй като показаха високата цена на потенциалните последици от мащабни кибернетични атаки. С оглед на това аз силно вярвам, че с постигнатата тази вечер договореност ще се подобри цялостната сигурност на Съюза и ще се окаже подкрепа за конкурентоспособността на предприятията\" . Предложен през 2017 г. като част от широкообхватен набор от мерки за справяне с кибератаки и за изграждане на висока киберсигурност u1074 в ЕС, Актът за киберсигурността включва: - постоянен мандат за Агенцията на ЕС за киберсигурност - ENISA, за да се замени нейния ограничен мандат, който трябваше да изтече през 2020 г., както и предоставяне на повече ресурси на Агенцията, за да може тя да постига своите цели, както и - по-солидна основа за ENISA в новата рамка за сертифициране по отношение на киберсигурността, за да подпомага държавите членки в ефективното реагиране на кибератаки, като играе по-голяма роля в сътрудничеството и координацията на равнището на Съюза. Освен това ENISA ще спомогне за увеличаване на капацитета в областта на сигурността на равнището на ЕС и ще оказва подкрепа за изграждането на капацитет и готовност за реакция. На последно място, ENISA ще представлява независим център за експертен опит, който ще допринесе за насърчаване на високо равнище на осведоменост на гражданите и на предприятията, но също така ще подпомага институциите на ЕС и държавите в разработването и прилагането на политиките. С Акта за киберсигурността също така се създава рамка за валидни в целия ЕС европейски сертификати за киберсигурност за продукти, процеси и услуги. Става въпрос за първа по рода си стъпка, доколкото това е първият законодателен акт за вътрешния пазар, с който се поема предизвикателството чрез тези сертификати да се подобри сигурността на свързаните с интернет продукти, на устройствата от \"интернет на нещата\" и на критичната инфраструктура. Със създаването на такава рамка за сертифициране по отношение на киберсигурността характеристиките за сигурност се включват още в първите етапи на техническото проектиране и разработване (\"сигурност още при проектирането\"). По този начин се дава и възможност на потребителите да се уверяват в равнището на обезпечаване на сигурността и се гарантира, че тези характеристики на сигурността са проверени по независим начин. Ползи за гражданите и предприятията Тези нови правила ще помогнат на хората да имат доверие на устройствата, които използват всеки ден, тъй като ще могат да избират между продукти, u1082 като например устройствата от \"интернет на нещата\", които са сигурни по отношение на киберзаплахите. Рамката за сертифициране ще представлява \"обслужване на едно гише\" за сертифицирането по отношение на киберсигурността, което ще доведе до значителни икономии за предприятията, особено за малките и средните предприятия, които иначе би трябвало да подават заявления за няколко сертификата в отделните държави. С единното сертифициране също така ще се премахнат потенциалните бариери за навлизане на пазара. Нещо повече, дружествата се стимулират да инвестират в киберсигурността на продуктите си и да превръщат това в конкурентно предимство. Следващи стъпки След постигнатото тази вечер политическо съгласие новият регламент ще трябва да бъде официално одобрен от Европейския парламент и от Съвета на ЕС. След това ще бъде публикуван в Официален вестник на ЕС и официално ще влезе в сила незабавно, като по този начин ще се проправи пътят за изготвянето на европейски схеми за сертифициране и за началото на дейността на Агенцията на ЕС за киберсигурност - ENISA, въз основа на този целенасочен и постоянен мандат. Контекст Актът за киберсигурността беше предложен като част от пакета за киберсигурността, приет на 13 септември 2017 г., и като един от приоритетите на стратегията за цифров единен пазар. Една година по-късно - през септември 2018 г., в отговор на непрекъснато променящите се кибернетични заплахи Комисията предложи и създаването на Европейски център за промишлени, технологични и научни изследвания в областта на киберсигурността, както и на мрежа от експертни центрове в областта на киберсигурността, за да се подобри насочването и координирането на средствата, предназначени за сътрудничество, изследвания и иновации в областта на киберсигурността. Предложеният Европейски експертен център в сферата на киберсигурността ще управлява свързаната с киберсигурността финансова подкрепа от бюджета на ЕС и ще улеснява съвместните инвестиции на Съюза, държавите членки и промишлеността, за да се подкрепи сектора u1085 на киберсигурността в ЕС и да се гарантира, че нашите системи за защита са в крак с технологичното развитие.", "date": "2018.12.11", "title": "Преговарящите от ЕС постигнаха съгласие за засилване на киберсигурността в Европа"}
{"url": "https://www.24chasa.bg/novini/article/7194671", "text": "Бившият военнослужещ от руския Черноморски флот Леонид Пархоменко, обвинен в държавна измяна, бе осъден на 14 г. затвор. Присъдата произнесе Северо-Кавказкият окръжен военен съд, заседаващ в южноруския град Ростов на Дон, предаде ТАСС, цитирана от БТА. Съдът призна Пархоменко за виновен в издаване на държавни тайни на Руската федерация. Той бе арестуван през ноември 2016 г. по подозрение в шпионаж в полза на Украйна, предавайки й сведения за Черноморския флот срещу заплащане. Тази дейност той е развивал в периода 2003-2005 г. като капитан 2-и ранг на длъжност помощник-началник на войскова част. Подсъдимият не се призна за виновен и отрече да е предавал на представители на чужда държава сведения, съставляващи държавна тайна, съобщиха от пресслужбата на съда.", "date": "2018.12.11", "title": "Бивш офицер от руския Черноморски флот\nполучи 14 г. затвор за шпионаж и държавна измяна"}
{"url": "https://www.24chasa.bg/novini/article/7194675", "text": "Германският външен министър Хайко Маас призова Прищина да премахне или поне да спре временно въвеждането на мита от 100 процента за стоките от Сърбия и предупреди за опасност от бъдеща ескалация на напрежението, съобщи сръбската държавна телевизия РТС. Хайко Маас, говорейки на форум в Париж за разпространяването на оръжие с малък калибър от Балканите, заяви, че съжалява за излизането на представителите на сърбите от институциите в северно Косово, предава БТА. Бъдеща ескалация трябва спешно да бъде предотвратена. Трябва да бъде защитен успехът на диалога за нормализиране на отношенията /между Прищина и Белград/ , заяви Маас. Вместо да размишляват за промяна на границите, Белград и Прищина би трябвало да се фокусират върху устойчиво споразумение, което покрива всички отворени въпроси и позволява всеобхватна нормализация, заяви Маас.", "date": "2018.12.11", "title": "Хайко Маас призова Прищина да премахне митата от 100% на стоките от Сърбия"}
{"url": "https://www.24chasa.bg/novini/article/7194681", "text": "Делегациите на правителството и бунтовниците на Йемен, които са в Швеция за мирни преговори под егидата на ООН, обявиха, че са изготвили списък от около 15 000 пленници за размяна, предаде Франс прес. Признатото от международната общност правителство на президента Абд Рабу Мансур Хади и бунтовниците хуси започнаха миналата седмица разговори, целящи да възстановят прекъснатия през 2016 г. диалог. Всички опити да се сложи край на четиригодишната война в Йемен, в която са убити около 10 000 души, досега са се проваляли, а хуманитарното положение в страната все повече се влошава, предава БТА. Бунтовниците обявиха, че са разменили с правителството списък от 15 000 пленници в двата лагера, а правителствен източник заяви, че е дал имената на 8200 пленници. Двете страни си дадоха срок от две седмици да утвърдят списъка. Днес фотограф запечата рядък момент, отбелязва Франс прес: представители на двете воюващи страни в Йемен си стиснаха ръцете на мирните преговори в Швеция. Направиха го по молба на йеменски журналисти.", "date": "2018.12.11", "title": "Правителството и бунтовниците на Йемен\nсъс списък от 15 000 пленници за размяна"}
{"url": "https://www.24chasa.bg/novini/article/7194608", "text": "Баба Ванга предрича годината, в която светът ще приключи, коментира \"Мирър\". Тя е направила още една плашеща прогноза - че ще има покушение срещу руския президент Владимир Путин, твърди британското издание. Малко преди да почине, пророчицата споделя, че през 2164 г., според нея, животните ще се превърнат в получовек, а през 2288 г. пътуването във времето ще стане възможно. А съвсем наскоро се появи и една от най-тревожните й прогнози – годината, в която светът ще свърши. Баба Ванга споделя, че 5079 ще бъде фаталната година. Въпреки че не е подробно описано как точно ще се случи това, 85% от нейните предсказания се оказват верни. Предполага се, че тя е предсказала \"Брекзит\", атентата на кулите близнаци, както и \"възхода\" на \"Ислямска държава\". В статията на \"Мирър\", посветена на българската пророчица, се пише още, че през следващите 12 месеца Ванга е предсказала икономически колапс в Европа и опит за убийството на руския президент Владимир Путин. Заплахата за него ще дойде от собствения му екип, но не е уточнила дали той ще умре при нападението.  Петричката врачка смята също, че президентът на САЩ Доналд Тръмп ще се разболее от мистериозна болест, оставяйки го глух и с увреждания на мозъка. Според нея мега цунами ще заличи части от Азия, а огромен метеорит ще падне в Русия.", "date": "2018.12.11", "title": "\"Мирър\": Ванга е предрекла атентат срещу Путин и тежка болест за Тръмп догодина"}
{"url": "https://www.24chasa.bg/novini/article/7194714", "text": "Религиозните общности в България ще подкрепят донорството на органи при настъпила мозъчна смърт. Това съобщиха от пресслужбата на Министерството на здравеопазването след среща на министъра на здравеопазването Кирил Ананиев с представителите на религиозните общности в страната. По време на срещата с ръководството на Националния съвет на религиозните общности, в който членуват Мюсюлманското изповедание, Арменската апостолическа църква, Централният израилтянски духовен съвет, Обединени евангелски църкви, Католическата екзархия и с почетен член Българската православна църква, министър Ананиев е посочил мерките, които държавата вече е предприела, за да се справи с липсата на донори. По думите на Ананиев донорството е кауза, в която духовната и светската власт трябва да вървят ръка за ръка. Представителите на всички вероизповедания са поели ангажимент в кратки срокове да информират своите общности за проблема и да решат под каква форма да изразят своята подкрепа за донорството като начин да се помогне на нуждаещите се хора. Те са уверили, че в тяхно лице държавата има партньор, който ще се включи в кампанията за насърчаване на донорството в България.", "date": "2018.12.11", "title": "Религиозните общности у нас ще подкрепят донорството на органи при мозъчна смърт"}
{"url": "https://www.24chasa.bg/novini/article/7194721", "text": "Лошо състояние на инфраструктурата и остарели осигурителни системи за безопасност - това е видял чешкият експерт Зденек Жак на гара Хитрино два дни след влаковия инцидент през 2016 г. Свидетелят е бил част от разследващия екип, нает от фирмата производител на дерайлиралите вагони. Във вторник той беше разпитан във видеоконферентна връзка със съда от чешкия град Бърно. Според Зденек Жак жп пътят е бил в критично състояние, дори в участъците, които не са засегнати от инцидента. Той разказа, че жп инфраструктурата не е била професионално поддържана, а на критични места релсите са лежали върху изгнили и почти несъществуващи траверси. Това били обстоятелства, заради които жп пътят е бил нестабилен дори при обичайно преминаване на влаковете. Зденек Жак не отрече, че високата скорост е рисков фактор, но подчерта, че жп пътят не е бил добре укрепен. Чешкият специалист е експерт по сигурност в жп транспорта. Бил е генерален инспектор в чешката железница, участвал в национални разследвания.", "date": "2018.12.11", "title": "Чешки експерт: ЖП пътят в Хитрино бе в критично състояние, траверсите - изгнили"}
{"url": "https://www.24chasa.bg/novini/article/7194689", "text": "\"Подкрепям българските строители\", това обяви говорителят на парламентарната група на \"БСП за България\" Елена Йончева по повод изявеното днес от Камарата на строителите намерение да изкарат 1000 строителни машини на бул. \"Цариградско шосе\" утре между 7 и 12 часа на мирна демонстрация срещу целенасочената според тях кампания за дискредитиране на строителните фирми в България.  \"Заедно със строителите настояваме за едно и също - да докажем, че пътищата в България отговарят на техническите изисквания и не застрашават ничий живот - допълни депутатката от БСП. - Вярвам, че строителите подкрепят нашите искания за независима експертиза в европейска лаборатория на магистрални участъци, строени и ремонтирани през последните 5 години, какъвто е периодът на устойчивост. Това е начин да изчистим всяко съмнение в професионализма на българския строител. Те заслужават това! Независимата експертиза на качеството на българските магистрали помага на строителите, които са принудени да работят в обстановка, в която често се констатират редица нередности по цялата верига на инвестиционния процес. Отговорност за тези нарушения носят не строителите, а мафиотският модел на управление в България\". В началото на ноември говорителят на ПГ на \"БСП за България\" обяви, че от червената партия искат да получат отговор- краде ли се от българските магистрали?. \"Желаем да бъде направена независима техническа експертиза на автомагистралите Тракия, Хемус, Струма и Марица, както и на първокласен път I-1 - Видин - Кулата и второкласен път II-18 -Околовръстен път на София\", каза Йончева, след като внесе искане до АПИ. И добави тогава,  че левицата иска това, за да обезпечи реален и безпристрастен резултат на направеното техническо изследване и настоява експертизата да бъде направена в независима европейска, лицензирана лаборатория.", "date": "2018.12.11", "title": "Йончева по повод обявения протест на строителите: Аз ги подкрепям"}
{"url": "https://www.24chasa.bg/novini/article/7194715", "text": "Резултатът ясно показва волята на ЕП, огромно мнозинство. Налага се една теза, че приемането в Шенген по суша е в неопределено време, Членството в Шенген има ясни критерии, които България е изпълнила през 2011 г. Най-важното за страната ни е влизането в Шенген по суша. Това каза лидерът на ПЕС Сергей Станишев в предаването \"Плюс Минус\" по Нова тв. Припомняме, че по-рано днес   и президент на ПЕС Сергей Станишев и заяви волята на евродепутатите за приемане на България и Румъния в Шенген с всички граници \"Всеки път когато румънци и българи отиват на шенгенска граница се чувстват като втора ръка хора. В момента имаме актуални позиции на ЕП днес и на ЕК, че страните ни трябва да влязат по всички граници сега\" каза още Станишев. \"Ние като общество и държава приемаме ли към нас двоен стандарт. Прилагат се двойни стандарти. Законът на ЕС казва, че трябва да влезнем. Всички германски социалдемократи гласуваха \"за\"\", каза още той. \"Следващата година е решаваща. Днес Европа се подкопава и атакува от две посоки - крайните националисти и десните от ЕНП. Хората се чувстват несигурни, доходите им не достигат. Основното послание на нашата кампания ще бъде социална Европа\", добави Станишев.", "date": "2018.12.11", "title": "Станишев: Най-важното за страната ни е влизането в Шенген по суша"}
{"url": "https://www.24chasa.bg/novini/article/7194730", "text": "Президентът Румен Радев се срещна днес с представители на ръководствата на работодателските организации в страната. Идеята за организиране на дискусия за възможностите за ускоряване на икономическия растеж, която да се състои под патронажа на президента идната година, е била сред обсъдените на срещата теми, каза след нея председателят на Управителния съвет на Асоциацията на индустриалния капитал в България Васил Велев, предава БТА. Президентът подкрепи идеята, разбира се, отчитайки, че възможностите на президентската институция пряко да подпомогне едни или други предложения са ограничени от Конституцията, но като послания, развитие на идеи и предложения обеща подкрепа, посочи Велев. В отговор на въпрос той уточни, че не са били обсъждани подробно и конкретно мерки за икономическия растеж, но все пак открои необходимостта от ускоряване на реформите в образованието и в енергетиката, акцента върху електронизацията на услугите, въвеждането на електронното управление, намаляване на предпоставките за недобро регулиране и корупция, увеличаване на възможностите за наемане на висококвалифициран персонал от трети страни. Всичко това е било сред темите, обсъдени на срещата с представителите на бизнеса. Разговаряхме за нашите очаквания за икономическия растеж и за това как той може да бъде ускоряван, защото е в основата за повишаване на благосъстоянието на хората, което е крайната цел, каза Васил Велев. Представителите на ръководствата на работодателските организации са изложили пред президента кои според тях са пречките пред един по-бърз икономически растеж, като са посочили отново, че имаме сравнително устойчив и немалък ръст на икономиката, който превишава значително средноевропейския и е приблизително равен на световния, но същевременно е много по-бавен от растежа в другите страни от Централна и Източна Европа, които извършват преход на икономиките си. Тоест, нещо не правим както трябва, коментира Велев. Участниците в срещата са благодарили на президента за международната позиция, която заема по редица въпроси от национален интерес, и които са важни и за бизнеса. Включително и ситуацията около пакета \"Мобилност\", както и за по-амбициозни цели във връзка с опазването на климата, които трябва да бъдат съобразени и с интересите на страната, посочи Васил Велев. Благодарихме и за балансираната позиция, която президентството заема в международните отношения, което безспорно подпомага интернационализацията на българския бизнес, каза още Велев.", "date": "2018.12.11", "title": "Радев се срещна с ръководствата на работодателските организации"}
{"url": "https://www.24chasa.bg/novini/article/7194732", "text": "Иран потвърди днес, че този месец е извършил опит с ракета, след като стана обект на остри критики от държавния секретар на САЩ Майк Помпейо, който съобщи за извършения опит, предаде ДПА, цитирана от БТА. Потвърждението дойде от Амир Али Хаджизаде - командира на ВВС на Корпуса на гвардейците на ислямската революция - най-елитната част от иранските въоръжени сили. Той каза, че Иран извършва по около 40-50 изпитания на свои ракети всяка година. \"Това е необходимо за отбраната на нашата страна, това е наше законно право и за да го упражнява, Иран няма защо да иска разрешение от чужди държави\", каза Хаджизаде пред агенция ФАРС. Иран винаги е отричал западните твърдения, че тези тестове противоречат на резолюция 2231 на Съвета за сигурност на ООН, която се отнася за ядрените дейности на страната. Помпейо каза в началото на декември, че тези пробни изстрелвания са нарушение. Според Техеран това не е вярно, защото неговите ракети не могат да носят ядрени бойни глави, имат за цел единствено да защитават иранските граници и не са заплаха за други страни в региона.", "date": "2018.12.11", "title": "Иран потвърди, че миналия месец\nе извършил опит с ракета"}
{"url": "https://www.24chasa.bg/novini/article/7194735", "text": "17-годишният българин Матю Костов, който през юни уби приятелката си в германския град Фирзен, застана пред съда във вторник. На 11 юни той наръга в сърцето 15-годишната Юлияна, която е от румънски произход. Матю бил много ревнив и след 2-годишна връзка момичето спряло да се вижда с него. Той научил, че има нов приятел, поканил я да говорят за това в парка, а там внезапно извадил нож и я наръгал няколкопъти. Юлиана станала от пейката и направила няколко крачки към идващи по пътеката хора, след което се строполила мъртва пред тях. „Ако си хванеш друг, ще те убия“, заплашвал многократно преди това момичето българинът. Приятели на Юлиана и на Матю също чували тези закани, но никой от тях не сигнализирал родителите й или полицията. Покуратурата е завела дело и срещу тях, тъй като премълчаването на престъпни намерения и ненамесата при такива закани се наказват. „Това убийство можеше да бъде предотвратено“, смята прокуратурата. Пред съда прокурорът Щефан Линдегнс каза: „Той е гледал на Юлиана като на собственост и я предупредил, че или ще е с него, или с никого.“ Матю не пожела да говори, а адвокатът прочете изявлението му. Той признал, че преди престъплението е взел много кокаин. При срещата си с момичето й взел телефона и потърсил в него съобщения от новия й приятел. Забелязал, че в джоба си има нож, извадил го и искал само да нарани Юлиана, за да й даде урок. След това не си спомня нищо, се казва в изявлението. Според свидетели обаче той я е намушкал многократно. Заплашват го 10 години затвор.", "date": "2018.12.11", "title": "Започна процесът срещу Матю от Сливен, който уби приятелката си в Германия"}
{"url": "https://www.24chasa.bg/novini/article/7193422", "text": "Варненката Ива Петрова успява да вземе правата над сина си Георги след дълга съдебна битка, при която доказва, че бащата на детето ѝ Калоян Стоянов го е отчуждил от нея. Момчето дори наричало родната си майка “к***а”, въпреки че малчуганът сам признал пред психолозите, че не знае значението на думата. Ива успяла да убеди магистратите, че детето е жертва на феномена родителско очуждаване, за който все по-често говорят социални служители и психолози. Експертите, разпитани по делото, също потвърдили, че макар тя да се грижела добре за момчето си, докато били семейство. След като майката губи родителските права над Георги  , тя завела делото за родителско отчуждаване. То е едно от стотиците подобни дела, които се водят в цялата страна.  Самото отчуждаване се доказва чрез психологична и психиатрична експертиза. При тях експертите наблюдават детето с майката, с бащата, както и с двамата родители заедно. После дават заключение. Заради подобни случаи във Варна се проведе и конференция с участието на председателката на парламента Цвета Караянчева.  Тя бе под патронажа на Варненската митрополия. Там бе описан и случаят на Ива. В мотивите на съда се посочва, че именно родителското отчуждаване е причината правата за детето да бъдат върнати на майката. “При Георги била формирана първоначалната привързаност към майка му. След прекратяване на контактите между детето и майката, особено след октомври 2015 г., у него се е формирало негативно отношение към нея и към настоящия момент отношението е изцяло отрицателно и отхвърлящо. Георги постоянно заявява, че не иска да се вижда с майка си. Експертизата обаче дава заключение, че пишат магистратите от Варненския окръжен съд. В решението си те посочват, че отчуждаването е дело на бащата. “Аз не искам да ходя, защото мама е к***а. Не знам какво значи, но така каза тати”, обяснява детето. Магистратите отбелязват, че Георги използва чути изрази, мнение и разказ на бащата, дори убедено използва дума, която не разбира. И докато Ива печели делото, Галя Дойчева губи процеса срещу бившия си съпруг Владислав Живков на три инстанции. Тя обаче все още не му е дала децата, въпреки решението от юни на Върховния касационен съд (ВКС). Бившият съпруг пък я дал на прокуратурата, тъй като тя не му позволявала да вижда децата си. “Прокуратурата е разпитала и нейните, и моите свидетели. И е образувала делото, което е почти прецедент”, казва бащата. Той обаче не е единственият, който е сигнализирал за наказателно дело, след като правата му за виждане на децата не са спазени. след родителско отчуждаване. Делото е известно като “Анева и други срещу България”. Там са описани случаите на Владимира Анева и Михаил Иванов - майка и син, Славейка Кирчева, както и Станимир Друмев. Анева печели правата над сина си, но бащата го държи разделен от нея. Тя завежда дело, присъединени са и другите две жалби. Кирчева получава родителските права над сина си (роден през 2005 г.), след като се разделя с бащата на детето. Въпреки това през септември 2011 г. след края на една от предварително уговорените им срещи. След това майката вижда детето само няколко пъти и то в институционална среда, винаги в присъствието на бащата. В един от опитите си да се свърже с детето си майката отива в дома на бившия си съпруг, където е удряна в лицето и съборена на пода от него, като всичко това се случва пред очите на детето. Майката се опитва няколко пъти да използва услугите на частен съдебен изпълнител, но той отказва с мотива, че случаят е твърде сложен. Направената психологическа оценка на детето и ситуацията с родителите му през септември 2013 г. обобщава, че През следващата година бащата преустановява напълно срещите с майката. Експертен доклад от 2014 г. определя, че детето е в риск, потвърждавайки, че поведението на бащата е тенденциозно агресивно и че непрекъснато критикува и обижда майката на детето. Майката иска от съдебния изпълнител да постанови детето да присъства на задължителни срещи с психолог преди окончателното му връщане при нея, имайки предвид, че той се нуждае от специализирана помощ за преодоляване на чувствата си на отчуждение към нея. Двете жени печелят делото и са им присъдени над 50 хил. евро. Друмев обаче губи. Днес Анева и Кирчева гледат синовете си. Парадоксално има дела с признато родителско отчуждаване, при които обаче съдът не променя попечителството. “Практиката ми показва, че доста от делата са такива”, казва адвокат Пламен Борисов, който е експерт по темата. Той цитира и част от съдебно решение за случай на родителско отчуждаване, при което детето е оставено на майка си, макар да има част в мотивите за родителско отчуждаване. “Следва да се отбележи, че действията на майката, с които способства за отчуждаването на детето от бащата, като му предава своята негативна емоция и го натоварва с избор, непосилен за възрастта на детето, са противоправни и не са в интерес и на детето. Те изключват наличието на възпитателски качества у нея”, посочват магистратите. Въпреки това не дават детето на баща му. Вече има и няколко бракоразводни дела, в които се говори за родителско отчуждаване. В процес, воден в Бургаския окръжен съд, пък баща печели правата за отглеждане на детето още при развода. Прави впечатление и експертиза на дете на годинка и 8 месеца. Според авторката на психологическото изследване детето се е отчуждило от баща си. “Във видеоклип то казва “Тати е лош”, посочва вещото лице. Експертизата не е приложена по делото, тъй като то е на трета инстанция. Бащата обаче ще включи доказателството в нов процес. Над 16 800 са случаите у нас на деца в риск заради въвличането им в конфликт между родителите. В почти всеки такъв случай е налице синдромът на родителско отчуждение. Данните бяха изнесени на национална конференция на тема “Правата и интересите на детето при родителски конфликти и родителско отчуждение”, която се проведе под патронажа на националния омбудсман. Целта на форума, проведен по инициатива на магистрати от Апелативен съд Варна, е да бъдат разработени законодателни инициативи, които да влязат в Народното събрание. Синдромът на родителско отчуждение е състояние, при което единият родител упражнява влияние върху детето, с което се цели разрушаване на връзката му с другия. Така детето се превръща в инструмент в битката между възрастните. “Синдромът на родителското отчуждение е факт и в никакъв случай не е маловажен проблем. Законът се нуждае от спешни промени в името на бъдещето на децата.” Това обясни председателят на Варненския апелативен съд Ванухи Аракелян. Форумът се проведе заради зачестилите случаи, в които, въпреки влезли в сила съдебни решения, има родители, които не си виждат децата с месеци и с години, отглеждащият родител настройва детето срещу другия, стига се до намеса на съдия-изпълнители, полиция и психолози, а децата се травмират изключително много. Конференцията бе подкрепена от Варненската и Великопреславска митрополия, трите съдебни палати в морската столица и още няколко неправителствени организации, които внесоха предложения за законодателни промени. Омбудсманът Мая Манолова и председателят на парламента Цвета Караденчева поеха личен ангажимент да съдействат за приемането им, осъзнавайки важността на проблема. “Майките в 92% от случаите се явяват т.нар. програмиращ родител, т.е., родителят, който отчуждава”, обяснява д-р Цветеслава Гълъбова, психиатър и шеф на клиниката в Курило.  “Аз, като психиатър с голяма практика, през годините съм виждала какво става с такива деца и какви перфектни невротици израстват. Колко са несигурни, нестабилни... Била съм и вещо лице в подобни дела и наистина съм се наслушала в съдебна зала на грозни думи от страна на единия родител към другия. Като казвам грозни, имам предвид много грозни, наистина обидни. Виждала съм, слушала съм деца, които са били толкова манипулирани от единия родител, че всъщност тяхната цяла емоционалност е насочена към създаване на омраза към другия. И това са деца, които растат в поле на омраза, в отвращение към другия родител”, обяснява тя. “Пак казвам, за съжаление, това по-често е майката. За съжаление, защото майката, като призвана да дава живот, на пръв поглед е абсолютно нелогично да върви срещу собственото си дете, срещу това, което е създала с любов и му е дала живот. Има много, наистина изключително любящи, обичащи мъже, които са лишени от възможността да бъдат родители. Те на практика са били превърнати в донори на генетичен материал и от тях се иска единствено и само издръжка. Което наистина е ужасяващо”, посочва лекарката.", "date": "2018.12.11", "title": "Номерът с отчуждението – как разведени си вземат  децата от попечителя"}
{"url": "https://www.24chasa.bg/novini/article/7194771", "text": "А1 избра APRA Porter Novelli за своя комуникационна агенция. Двете компании ще работят заедно по всички проекти, свързани с външните и вътрешните комуникации на телекома. APRA Porter Novelli ще подкрепя усилията на А1 да комуникира успешно с всички свои публики за изграждане на позитивен имидж, промотиране на продуктовото портфолио на компанията, позициониране на А1 като един от най-големите работодатели и водеща компания по отношение на корпоративната социална отговорност. „За нас това партньорство е много важно, защото като един от най-големите играчи в телеком индустрията, ние комуникираме своите послания към огромна аудитория – от крайни клиенти, през институции, до големи бизнеси, които ползват сложни интегрирани решения. Използваме най-различни канали и представяме все по-широк кръг от теми за комуникация, свързани с нашите продукти и услуги, CSR инициативи, спонсорства, вътрешни кампании и специални събития. Вярвам, че APRA Porter Novelli ще подкрепи стратегията ни да играем важна роля в дигиталната ера и да правим живота на хората по-добър”, каза Илияна Захариева, директор „Корпоративни комуникации” в А1. „Eкипът ни има огромен опит в работата с различни телекомуникационни компании през последните 20 години и вярваме, че именно това ни помогна да спечелим доверието на А1”, заяви управителят на APRA Porter Novelli Томислав Цолов. APRA Porter Novelli е основана през 1994 г. През 2012 г. агенцията открива първите си офиси зад граница, а през 2015 г. обединява всичките си филиали в APRA Porter Novelli Balkans Communication Group, която включва България, Сърбия, Македония, Албания, Косово, Босна и Херцеговина, Черна гора.", "date": "2018.12.11", "title": "А1 избра APRA Porter Novelli за своя комуникационна агенция"}
{"url": "https://www.24chasa.bg/novini/article/7194831", "text": "Египетските власти ограничиха продажбата на жълти жилетки, станали символ на социалното движение във Франция, и тя вече е под полицейски контрол, съобщиха няколко търговци, цитирани от Франс прес, пише БТА. Петима каирски търговци на дребно потвърдиха пред АФП, че продажбата на такива жилетки не е възможна без разрешение. Според един от продавачите необходимо е разрешение от кварталното полицейско управление. Собственикът на друг малък бизнес прие да продаде дискретно една жълта жилетка, но настоя: \"Скрийте я бързо! Да се продават жълти жилетки стана по-опасно от продажбата на наркотици\". \"Дойдоха от службата за национална сигурност и поискаха да не продаваме жълти жилетки\", потвърди трети търговец, според когото след демонстрациите във Франция властите в Египет се страхуват страната им да не прихване \"тази зараза\". Освен това, според един от вносителите, пожелал анонимност, \"миналата седмица\" на фирмите вносителки е дадена заповед да снабдяват единствено компании, а не търговци на дребно, които продават на частни лица. Ограниченията се въвеждат няколко седмици преди осмата годишнина от въстанието през 2011 г., свалило режима на президента Хосни Мубарак, и властите се опасяват от неразрешени демонстрации.", "date": "2018.12.11", "title": "Египет ограничи превантивно продажбата на жълти жилетки"}
{"url": "https://www.24chasa.bg/novini/article/7194862", "text": "Редовното правителствено заседание ще се проведе както обикновено – в сряда, 12 декември, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА ГОДИШЕН ДОКЛАД ЗА МЛАДЕЖТА ЗА 2017 Г. И НА ПЛАН ЗА ИЗПЪЛНЕНИЕ НА НАЦИОНАЛНАТА СТРАТЕГИЯ ЗА МЛАДЕЖТА (2010-2020) ЗА 2018-2019 Г. Внася: министърът на младежта и спорта 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАЗНАЧАВАНЕ НА ДЛЪЖНОСТ И УДОСТОЯВАНЕ С ВИСШЕ ОФИЦЕРСКО ЗВАНИЕ НА ВОЕННОСЛУЖЕЩ. Внася: заместник министър-председателят по обществения ред и сигурността и министър на отбраната 3. ПРОЕКТ НА ПОСТАНОВЛЕНИЕ ЗА ПРИЕМАНЕ НА КЛАСИФИКАТОР НА ДЛЪЖНОСТИТЕ НА ВОЕННОСЛУЖЕЩИТЕ В МИНИСТЕРСТВОТО НА ОТБРАНАТА, В СТРУКТУРИТЕ НА ПРЯКО ПОДЧИНЕНИЕ НА МИНИСТЪРА НА ОТБРАНАТА И В БЪЛГАРСКАТА АРМИЯ. Внася: заместник министър-председателят по обществения ред и сигурността и министър на отбраната 4. ПРОЕКТ НА РЕШЕНИЕ ЗА ОДОБРЯВАНЕ НА ПРЕДЛОЖЕНАТА ОТ ИКОНОМИЧЕСКИЯ И СОЦИАЛЕН СЪВЕТ КАНДИДАТУРА НА РАДОСВЕТ РАДЕВ, ИЗПЪЛНИТЕЛЕН ПРЕДСЕДАТЕЛ НА БЪЛГАРСКАТА СТОПАНСКА КАМАРА И ЧЛЕН НА ИКОНОМИЧЕСКИЯ И СОЦИАЛЕН СЪВЕТ ОТ ПЪРВА ГРУПА - РАБОТОДАТЕЛИ, ЗА ЧЛЕН НА ЕВРОПЕЙСКИЯ ИКОНОМИЧЕСКИ И СОЦИАЛЕН КОМИТЕТ ДО КРАЯ НА МАНДАТ 2015-2020 Г. Внася: министърът на труда и социалната политика 5. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 293 НА МИНИСТЕРСКИЯ СЪВЕТ ОТ 2016 Г. ЗА ИЗМЕНЕНИЕ И ДОПЪЛНЕНИЕ НА ТАРИФА № 14 ЗА ТАКСИТЕ, КОИТО СЕ СЪБИРАТ В СИСТЕМАТА НА МИНИСТЕРСТВОТО НА РЕГИОНАЛНОТО РАЗВИТИЕ И БЛАГОУСТРОЙСТВОТО И ОТ ОБЛАСТНИТЕ УПРАВИТЕЛИ, ПРИЕТА С ПОСТАНОВЛЕНИЕ № 175 НА МИНИСТЕРСКИЯ СЪВЕТ ОТ 1998 Г. Внася: министърът на регионалното развитие и благоустройството 6. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ЗА 2018 Г. Внася: министърът на финансите 7. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ ТРАНСФЕРИ ПО БЮДЖЕТИТЕ НА ОБЩИНИТЕ ЗА 2018 Г. Внася: министърът на образованието и науката 8. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2018 Г. Внася: заместник министър-председателят по обществения ред и сигурността и министър на отбраната 9. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2018 Г. Внася: заместник министър-председателят по обществения ред и сигурността и министър на отбраната 10. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСТВОТО НА ОТБРАНАТА ЗА 2018 Г. Внася: заместник министър-председателят по обществения ред и сигурността и министър на отбраната 11. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 130 НА МИНИСТЕРСКИЯ СЪВЕТ ОТ 2018 Г. ЗА ОДОБРЯВАНЕ НА ДОПЪЛНИТЕЛНИ РАЗХОДИ/ТРАНСФЕРИ ЗА 2018 Г. ПО БЮДЖЕТА НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ ЗА ОБЕЗПЕЧАВАНЕ ИЗПЪЛНЕНИЕТО НА МЕРКИ ЗА ПРЕДОТВРАТЯВАНЕ ПОЯВАТА НА АФРИКАНСКА ЧУМА ПО СВИНЕТЕ В РЕПУБЛИКА БЪЛГАРИЯ. Внася: министърът на земеделието, храните и горите 12. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ IIO ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ЕНЕРГЕТИКАТА ЗА 2018 Г. Внася: министърът на енергетиката 13. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ВЪТРЕШНОКОМПЕНСИРАНИ ПРОМЕНИ НА УТВЪРДЕНИТЕ РАЗХОДИ ПО ОБЛАСТИ НА ПОЛИТИКИ/БЮДЖЕТНИ ПРОГРАМИ ПО БЮДЖЕТА НА МИНИСТЕРСТВОТО НА ИКОНОМИКАТА ЗА 2018 Г. Внася: министърът на икономиката 14. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА РУСЕ ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ ОТ ТЕХНИЧЕСКАТА ИНФРАСТРУКТУРА - ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ВИТТЕ АУТОМОТИВ БЪЛГАРИЯ“ ЕООД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „РАЗШИРЕНИЕ НА ЗАВОД ЗА ПРОИЗВОДСТВО НА ЕЛЕКТРОННИ И МЕХАНИЧНИ ЧАСТИ ЗА АВТОМОБИЛНАТА ИНДУСТРИЯ“ - РУСЕ. Внася: министърът на икономиката 15. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОБЩИНА КЪРДЖАЛИ ЗА ФИНАНСИРАНЕ ИЗГРАЖДАНЕТО НА ЕЛЕМЕНТИ ОТ ТЕХНИЧЕСКАТА ИНФРАСТРУКТУРА - ПУБЛИЧНА ОБЩИНСКА СОБСТВЕНОСТ, И ПРОЕКТ НА ДОГОВОР МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ИНТЕРНЕШЪНЪЛ ПАУЪР СЪПЛАЙ” АД ЗА ИЗПЪЛНЕНИЕ НА ИНВЕСТИЦИОНЕН ПРОЕКТ „ИЗГРАЖДАНЕ НА ЕНЕРГОНЕЗАВИСИМА ФАБРИКА ЗА ПРОИЗВОДСТВО НА ТОКОЗАХРАНВАЩИ СИСТЕМИ“. Внася: министърът на икономиката 16. ПРОЕКТ НА РЕШЕНИЕ ЗА УЧРЕДЯВАНЕ НА БЕЗВЪЗМЕЗДНО ПРАВО НА СТРОЕЖ В ИМОТ - ПУБЛИЧНА ДЪРЖАВНА СОБСТВЕНОСТ, ЗА ИЗГРАЖДАНЕ НА ТРИ ВЪНШНИ АСАНСЬОРНИ УРЕДБИ КЪМ СГРАДИТЕ НА КЛИНИКАТА ПО ХИРУРГИЯ И НА КЛИНИКАТА ПО КОЖНИ И ВЕНЕРИЧЕСКИ БОЛЕСТИ И ЗА ИЗГРАЖДАНЕ НА ПОСТРОЙКА ЗА РАЗПОЛАГАНЕ НА АВАРИЕН ДИЗЕЛОВ АГРЕГАТ ЗА РЕЗЕРВНО ЗАХРАНВАНЕ В ПОЛЗА НА УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ „АЛЕКСАНДРОВСКА” ЕАД - СОФИЯ. Внася: министърът на здравеопазването 17. ПРОЕКТ НА РЕШЕНИЕ ЗА ВЪЗЛАГАНЕ НА ДИРЕКТОРА НА АГЕНЦИЯ „МИТНИЦИ” ДА СКЛЮЧИ ДОГОВОР ЗА ПОКУПКА НА ИМОТ В ПОЛЗА НА ДЪРЖАВАТА. Внася: министърът на финансите 18. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ПРЕДОСТАВЕНИ ЗА УПРАВЛЕНИЕ НА МИНИСТЕРСТВОТО НА ЗЕМЕДЕЛИЕТО, ХРАНИТЕ И ГОРИТЕ, ЗА ИМОТИ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 19. ПРОЕКТ НА РЕШЕНИЕ ЗА ОПРЕДЕЛЯНЕ НАЛИЧИЕТО НА ОСНОВЕН ИНТЕРЕС, СВЪРЗАН СЪС СИГУРНОСТТА НА СТРАНАТА, ПО ЧЛ. 149, АЛ. 1, Т. 2 ОТ ЗАКОНА ЗА ОБЩЕСТВЕНИТЕ ПОРЪЧКИ ПРИ РЕАЛИЗАЦИЯ НА ИНВЕСТИЦИОНЕН ПРОЕКТ „ВЪВЕЖДАНЕ НА ТЕХНИЧЕСКО ОПОЗНАВАНЕ „СВОЙ- ЧУЖД“ В РЕЖИМ 5 НА ВОЕННИ ПЛАТФОРМИ ОТ ВЪОРЪЖЕНИТЕ СИЛИ НА РЕПУБЛИКА БЪЛГАРИЯ“. Внася: заместник министър-председателят по обществения ред и сигурността и министър на отбраната 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА АНЕКС КЪМ РАМКОВОТО СПОРАЗУМЕНИЕ ЗА ПРОЕКТ „ТРАДУКИ” ОТНОСНО ПОДКРЕПА И ПОСРЕДНИЧЕСТВО ЗА ПРОЕКТИ В ОБЛАСТТА НА ПРЕВОДА В ЮГОИЗТОЧНА ЕВРОПА И ПРИСЪЕДИНЯВАНЕТО НА МИНИСТЕРСТВОТО НА КУЛТУРАТА НА РЕПУБЛИКА БЪЛГАРИЯ КЪМ ПРОЕКТА ЗА ПЕРИОДА 1 ЯНУАРИ 2019 Г. - 31 ДЕКЕМВРИ 2020 Г. Внася: министърът на културата 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ВНОСКА НА РЕПУБЛИКА БЪЛГАРИЯ ВЪВ ФОНД „МИГРАНТИ И БЕЖАНЦИ” КЪМ БАНКАТА ЗА РАЗВИТИЕ КЪМ СЪВЕТА НА ЕВРОПА. Внася: заместник министър-председателят по правосъдната реформа и министър на външните работи 22. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ПЛАН ЗА СЪТРУДНИЧЕСТВО МЕЖДУ МИНИСТЕРСТВОТО НА ЗДРАВЕОПАЗВАНЕТО НА РЕПУБЛИКА БЪЛГАРИЯ И МИНИСТЕРСТВОТО НА ЗДРАВЕОПАЗВАНЕТО НА РЕПУБЛИКА МАКЕДОНИЯ. Внася: министърът на здравеопазването 23. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ ВЪНШНИ РАБОТИ (ТЪРГОВИЯ) НА ЕВРОПЕЙСКИЯ СЪЮЗ, ПРОВЕДЕНО НА 9 НОЕМВРИ 2018 Г. В БРЮКСЕЛ. Внася: министърът на икономиката 24. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ОБЩИ ВЪПРОСИ“, ПРОВЕДЕНО НА 12 НОЕМВРИ 2018 Г. В БРЮКСЕЛ. Внася: заместник министър-председателят по правосъдната реформа и министър на външните работи 25. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН/БЮДЖЕТ), ПРОВЕДЕНО НА 16 НОЕМВРИ 2018 Г. В БРЮКСЕЛ. Внася: министърът на финансите 26. ПРОЕКТ НА РЕШЕНИЕ ЗА ОПРЕДЕЛЯНЕ ЗА КОНЦЕСИОНЕР НА МОРСКИ ПЛАЖ „БУРГАС-СЕВЕР“, ОБЩИНА БУРГАС, ОБЛАСТ БУРГАС, КЛАСИРАНИЯ НА ВТОРО МЯСТО УЧАСТНИК В ПРОВЕДЕНИЯ КОНКУРС. Внася: министърът на туризма 27. ПРОЕКТ НА ПОСТАНОВЛЕНИЕ ЗА ОДОБРЯВАНЕ НА ДОПЪЛНИТЕЛНИ РАЗХОДИ ПО БЮДЖЕТА НА МИНИСТЕРСКИЯ СЪВЕТ ЗА 2018 Г. Внася: министърът на финансите 28. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ЗАКОН ЗА ИЗМЕНЕНИЕ И ДОПЪЛНЕНИЕ НА ЗАКОНА ЗА ЖИВОТНОВЪДСТВОТО. Внася: министърът на земеделието, храните и горите 29. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА УСТРОЙСТВЕНИЯ ПРАВИЛНИК НА МИНИСТЕРСТВОТО НА ИКОНОМИКАТА, ПРИЕТ С ПОСТАНОВЛЕНИЕ № 447 НА МИНИСТЕРСКИЯ СЪВЕТ ОТ 2014 Г. Внася: министърът на икономиката 30. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА ПРАВИЛНИКА ЗА УСТРОЙСТВОТО И ДЕЙНОСТТА НА ДЪРЖАВНО ПРЕДПРИЯТИЕ „ФОНД ЗАТВОРНО ДЕЛО”, ПРИЕТ С ПОСТАНОВЛЕНИЕ № 225 НА МИНИСТЕРСКИЯ СЪВЕТ ОТ 2010 Г. Внася: министърът на правосъдието Уважаеми колеги, Влизането в сградата на Министерския съвет ще става между 9,30 ч. и 10,45 ч. при представяне на журналистическа карта и бадж за акредитация.", "date": "2018.12.11", "title": "Вижте какво решава Министерският съвет утре"}
{"url": "https://www.24chasa.bg/novini/article/7194872", "text": "Компанията \"Дисни\" събра над 7 милиарда долара приходи през 2018 г. въз основа на анимационни ленти, супергерои на \"Марвел\" и филми от сагата \"Междузвездни войни\", предаде Франс прес. Едва за втори път в историята приходите на кинокомпания надхвърлят границата от 7 милиарда долара след рекорда на \"Дисни\" от 2016 г. - 7,6 милиарда долара, се казва в комюнике на компанията със седалище в Калифорния. Приходите от прожекции в чужбина се оценяват на 4,06 милиарда долара до 9 декември. Това е втората най-добра година за компанията, предава БТА. Очаква се този успех да бъде подобрен до края на годината благодарение на излизането на филма \"Мери Попинз се завръща\" на екраните на 19 декември, 54 години след \"Мери Попинз\" с участието на Джули Андрюс. Досега четири от 8-те най-големи блокбастъра в света за 2018 г. са продуцирани от \"Дисни\" или нейни филиали, включително двата оглавяващи своеобразната класация филма - \"Отмъстителите: Война без край\" на \"Марвел\" събра 2 милиарда долара приходи, а \"Черната пантера\" - 1,35 милиарда долара. \"Феноменалните 2\" на \"Пиксар\" пък донесе 1,24 милиарда долара приходи, а \"Ралф разбива интернета\" за трета поредна седмица е начело в бокс-офис класацията на Северна Америка.", "date": "2018.12.11", "title": "\"Дисни\" събра над 7 милиарда долара приходи през 2018 г."}
{"url": "https://www.24chasa.bg/novini/article/7194881", "text": "Бивш руски полицай, обвинен, че е предавал поверителни документи на норвежки шпионин, беше осъден днес от съд в Москва на 13 години затвор, съобщиха руските информационни агенции, цитирани от Франс прес. Алексей Житнюк беше осъден за \"предателство\" след съдебен процес при закрити врата. Той беше обвинен, че е предавал тайни документи за руския военноморски флот на Фруде Берг, норвежки гражданин, арестуван през декември 2017 г. в Москва. 63-годишният Берг, пенсионер, работил преди за норвежка правителствена агенция, занимавала се със споразумението за границата между Норвегия и Русия, е в предварителен арест от задържането си. Делото срещу него не е започнало. Берг призна, че многократно е помагал на норвежките служби като куриер, но каза, че не е обръщал внимание какви пратки носи. Задържането му в Русия предизвика напрежение с Норвегия, макар че двете страни, които имат къса сухопътна граница, обикновено са в добросъседски отношения. През 2017 г. Норвегия обвини Русия в опит за хакерство и шпионаж и раздразни Москва, като позволи разполагането на около 300 американски войници на нейна територия.", "date": "2018.12.11", "title": "Осъдиха на 13 г. затвор бивш руски полицай за шпионаж\nв полза на Норвегия"}
{"url": "https://www.24chasa.bg/novini/article/7191821", "text": "Първите конкретни действия започват още през този месец заради предстоящите празници, но ще продължат и през следващата година. “Правото на потребителя и неговата ефективна защита е част от изграждането и укрепването на пазарната икономика в страната. Основните права на потребителите като правото на безопасност, правото на информация, правото на избор, правото да бъдат чути, правото на компенсация, са световно признати и са сред най-актуалните теми на съвременността”, смятат от КЗП. Оттам често се сблъскват с некоректни търговски практики, като предоставяне на невярна информация в различни рекламни брошури или премълчаване на важна информация в интернет. КЗП е установявала, че се налагат прекомерни и несъответстващи на целта когато потребителят желае да упражни правата си по договора, включително правото си да го прекрати или да избере друга стока или услуга и има за резултат, или е възможно да има за резултат, вземане на търговско решение, което той не би взел без използването на търговската практика. Търговците подвеждали и като твърдят, че дадени оферти се предлагат само за ограничено време, често обещават награда, но не я дават или я заместват с друг продукт. Нелоялна практика е да се представят като “специална оферта” правата, които потребителят има по закон. Не е разрешено да се правят и неверни твърдения за лечебните качества на продукт, да се изпраща фактура заедно с мостри на продукт и така да се внуши, че продуктът вече е поръчан. Законът не дава право и на премълчаване и прикриване на съществена информация в рекламни брошури и сайтове. “Най-общо казано, търговците трябва да действат честно и добросъвестно, когато се опитват да продадат нещо, и не трябва да ви влияят по начин, който би навредил на икономическите интереси на потребителите”, казаха от КЗП. Въпреки че предстоят проверки по празниците, от комисията ги посочват като още един повод да насочат вниманието на потребителите върху правата им, за да могат да правят най-правилния избор. Експертите припомнят, че потребителят трябва да има въз основа на която да оценява основните характеристики на стоките и услугите - естество, качество, количество и цена, за да може да направи рационален избор между конкурентни продукти и услуги и да ги използва безопасно. Много често надписът “сезонно намаление” примамливо подканва потребителите да посетят конкретен търговски обект. Правната регламентация на сезонните намаления е посочена в Закона за защита на потребителите, обясниха от КЗП. Според него информацията, предоставяна от търговците, трябва да бъде разбираема, достъпна и Според разпоредбите в закона всяко съобщение за намаление трябва да посочва стоките и услугите и условията, за които е валидно, както и срока на намалението. Оттам смятат, че постигането на високо ниво на потребителска защита не може да бъде резултат от усилията единствено на държавните органи. В този процес следва активно да участва цялото гражданско общество. Това са потребителските и браншовите организации, като не на последно място е и самият информиран и активен потребител. За първи път в историята си през този декември КЗП започва проверки по организацията на паркингите на моловете в страната. Ще се следи готовността им да посрещнат по-големия поток от посетители през зимните месеци и най-вече през декември, съобщи преди дни председателят на КЗП Димитър Маргаритов. “Комисията по закон има функцията да следи за безопасното предоставяне на услуги. Преценихме, че е добре да направим такива проверки, тъй като практиката показва съвсем конкретни примери в това отношение”, коментира Маргаритов. Според него с настъпването на тези празнични периоди струпването в моловете често води до Това от своя страна е съпроводено със замърсяване на въздуха там и съответно с рискове за здравето на хората, които понякога са принудени почти затворени в капан с часове да чакат, за да могат да се измъкнат, каза Маргаритов. Идеята е да се установи кой какви функции има по отношение на гарантирането на безопасността на хората, нормалното влизане и излизане от търговските центрове. От комисията ще се обърнат и към колегите си от здравната инспекция и други институции, за да могат да бъдат направени необходимите замервания. Ще се наложи съдействието и на Пътна полиция. “За да може на самия изход на търговските центрове да бъде създадена такава регулация на движението, че вътре, където се паркират автомобилите и съответно излизат, да няма струпвания и колони, които с часове стоят в затворени пространства”, добави председателят на КЗП. За предстоящия зимен сезон работата на КЗП ще започне първо в обектите, в които има като например временно затваряне. Целта на комисията ще бъде осъществяване на текущ контрол за изпълнение на Закона за туризма, както и защита на потребителите относно техните права. Проверките няма да обхванат само големите курорти, а и курортните места като Разлог, село Баня, Добринище и др. От регулатора се надяват да има по-малко нарушения спрямо предишни години, тъй като вече са проверили почти всички туристически обекти. “Големият брой проверки показват, че туристическият бизнес на местно ниво е отговорен и се стреми да предложи по-висококачествен туристически продукт”, коментираха от КЗП. Инспекции ще има по хотелите и заведенията за хранене. Специални проверки ще се извършват в нощните заведения, съвместно с МВР и общините, ще се следи и за спазването на изискванията на Закона за виното и спиртните напитки при предлагането на алкохол в заведенията за хранене и развлечения. ", "date": "2018.12.11", "title": "Мисия “Безопасност за потребителите”"}
{"url": "https://www.24chasa.bg/novini/article/7191847", "text": "Пътешествията по празниците зареждат с нови преживявания и енергия, когато избраният туроператор е изпълнил всичко, което е предложил в офертата си. Ако се окаже недобросъвестен, може така да развали почивката, че дълго да я помните. Най-напред се уверете, че туроператорът е регистриран и има валидна застраховка “Професионална отговорност”. Справка може да направите в публичния регистър на официалната интернет страница на Министерството на туризма. Това ще осигури възможността да се възползвате от правото си на рекламация, в случай че ви предоставят услуга, която не отговаря на първоначално договорената, или да бъдете компенсирани, ако пътуването се провали, информират от Комисията за защита на потребителите. Преди да подпишете договора, попитайте туроператора каква е крайната цена на пакета и поискайте от него да я потвърди в имейл, който запазете. Поинтересувайте се какво точно ще получите срещу парите си и има ли допълнителни такси, които задължително ще трябва да платите. Обърнете внимание на продължителността на пътуването, на категорията и вида на хотелите, където ще бъдете настанени, на колко нощувки и хранения имате право. Проверете вида и категорията на превозните средства, с които ще пътувате. Непременно изискайте сключването на писмен договор и издаването на ваучер за платените от вас услуги в пакета. Пазете всички платежни документи за внесените суми. Не подписвайте договор за пътуване, който предвижда несправедливи условия. Несправедливо е например да загубите внесения депозит, ако не успеете да платите в срок цялата сума за пътуването, щом не се предвижда и възможност да получите обезщетение на същата стойност при неизпълнение на договора от туроператора. Цената не може да се увеличава 20 дни преди тръгването, а съществени изменения по елементите на пакета са допустими не по-късно от 10 дни преди датата на заминаване. Туроператорът носи отговорност и за пристигането на багажа ви. Не се съгласявайте с ограничаване на правата ви за предявяването на рекламация за несъответствие на получената услуга с договорената. Срокът за това е 14 дни. Рекламация можете да предявите както писмено, така и устно. Туроператорът е длъжен да отговори до 30 календарни дни. При проблем уведомете управителя на хотела или представител на туроператора. Настоявайте да ви бъде предоставено това, за което сте платили. Ако се наложат допълнителни плащания, пазете документите. Те ще са ви необходими за възстановяване на сумите от туроператора или от застрахователното дружество, с което туристическата фирма има сключен договор. Обикновено туристическите пакети за празниците включват тържествени вечери. Може да проверите от коя категория е заведението в публичния регистър на страницата на Министерството на туризма. Подробно разпитайте какво е включено в куверта - от менюто до изпълнителите в музикалната програма и нейната продължителност. Настоявайте да знаете крайна цена, за да не се окаже, че трябва да платите за допълнителни услуги, които задължително се включват в пакета, но не са калкулирани в него. Реагирайте при нарушаване на правата ви, съветват от Комисията за защита на потребителите. От каквото и естество да е спорът, първо опитайте да го решите на място със съдействието на управителя или упълномощено от него лице. Това би ви спестило време и неприятни емоции. Ако казусът е по-сложен и не успеете да се споразумеете с търговеца, сезирайте контролните органи. При проблем с качеството на храната се обърнете към Българската агенция по безопасност на храните. Комисията за защита на потребителите може да окаже съдействие при некоректни практики, свързани с рекламирането на вида и категорията на обекта, обозначаването на цените и представянето на условията, при които се предоставят услугите. Сигнали и жалби може да бъдат подавани на телефона на потребителя 0700 111 22, чрез сайта на КЗП (www.kzp.bg) и във всяко от представителствата на институцията в страната. За трансграничните спорове можете да получите съдействие от функциониращия към КЗП Европейски потребителски център (www.ecc.bg).", "date": "2018.12.11", "title": "Питайте какво включват туристическите  пакети, за да не плащате допълнително"}
