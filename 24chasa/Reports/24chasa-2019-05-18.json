{"url": "https://www.24chasa.bg/novini/article/7460467", "text": "ЦСКА се доближи само на точка от \"Лудогорец\" за първото място в първенството, след като победи с 1:0 \"Берое\" като гост. Единственият гол падна в 15-ата минута и бе дело на Тиаго Родригес. Така преднината на ЦСКА пред \"Левски\" набъбна на 6 точки преди вечното дерби във вторник. До края на първенството \"Лудогорец\" гостува на \"Ботев\" в Пловдив и приема \"Черно море\". ЦСКА пък има вечно дерби и домакинство на \"Ботев\".", "date": "2019.05.18", "title": "ЦСКА на точка от \"Лудогорец\" и 6 пред \"Левски\""}
{"url": "https://www.24chasa.bg/novini/article/7460305", "text": "Иван Томов беше издръжлив и силен алпинист, но всеки може да развие планинска болест, а на голяма надморска височина тя е изключително опасна, каза  Чатур Таманг - директор на компанията организатор на експедицията на българския алпинист, който загина на 17 май, след като покори хималайския връх Лхотце, предава \" \". Таманг добави, че са се опитали да проведат и спасителна акция с вертолет, но се оказало, че такава не може да бъде извършена на височината на Лагер 4 от 7800 м. Руската алпинистка Настя Рунова, която изкачи върха заедно с Иван Томов, също е в тежко състояние. Тя е транспортирана тази сутрин с хеликоптер от Лагер 2 и е в болница в непалската столица Катманду. Чатур Таманг разказа, че Иван Томов, когото познава отдавна, е опитен катерач. С компанията „Чатурс Трекс енд Експедишънс“ българският алпинист е изкачил и връх Манаслу. „В началото, когато тръгнаха от базовия лагер, Иван се чувстваше много добре. След изкачването на Лхотце, не бях там, не знам защо е решил да остане в Лагер 4 на толкова голяма височина, тъй като там той беше без помощ от шерпа и без кислород”, разказа Чатур Таманг. Иван Томов се е изкачил до Лагер 4 на 7800 м, а след това на 16 май е атакувал четвъртия по височина връх в света, стъпвайки на него около 9.40 ч. сутринта. „На 17-ти сутринта Настя се свърза с нас и ни каза, че той се чувства много зле. Препоръчахме й да му даде кислород и лекарства като дексаметазон. След няколко часа той се е почувствал още по-зле. Изпратихме на помощ шерпа, но беше късно. Изпратихме го от Лагер 2, който е на 6400 м и когато той стигна до Лагер 4, Иван беше починал“, допълва той. Чатур Таманг каза още, че са направили опит за спасителна операция с хеликоптер и спускане на въжета. „Хеликоптерната компания каза, че може да извърши такава операция само от Лагер 3 на 7300 м, а Лагер 4 е твърде високо. Всичко обаче се случи много бързо. Настя, която беше в Иван, ни каза, че той вече е в безсъзнание. Испанските алпинисти, мисля, че са били трима души, са се опитали да го издърпат надолу, но не са успели, тъй като той е бил напълно неконтактен“, казва Таманг. По думите на Чатур Таманг, Настя Рунова и другите алпинисти горе в планината са съобщили, че Иван Томов е починал около 13.30 ч. Един час по-късно са тръгнали към Лагер 2. „Настя също се чувстваше много зле и изпратихме спасителен екип, за да я свалят в Лагер 2, а тази сутрин около 9.00 ч. непалско време я транспортирахме с хеликоптер в Катманду и сега е в болница. Някои спортисти се изкачват без кислород, за да изпитат силата и издържливостта си, но това е много рисковано, добави Таманг. „Иван е много издържлив, той беше много силен. Познавам го отдавна. За съжаление, той разви белодробен оток. Всеки може да се разболее на голяма надморска височина. Аз съм катерач и познавам добре това състояние при голяма височина. Може да бъде фатално. Времето беше хубаво. Иван се изкачи около 9.40 ч. Негови приятели казаха, че е слизал твърде бавно. Тази сутрин говорих с един канадски алпинист. Той каза, че когато е срещнал Иван и го е поздравил, Иван не го е разпознал. Не е трябвало да нощува в Лагер 4, тъй като там височината е твърде голяма. Да прекараш без кислород два-три дни на такава височина може да е фатално. Тъжни сме и много съжаляваме. Искахме да помогнем, опитахме се да направим всичко за него, но не успяхме да го спасим, тъй като беше на голяма височина“, споделя още Чатур Таманг. Иван Томов е вторият българин, покорил връх Лхотце без кислород след Христо Проданов през 1981 г. Това е третият осемхилядник на Томов. През 2014 г. стъпи на Броуд Пик заедно с Боян Петров, който остана завинаги в Хималаите при изкачването си на връх Шишапангма миналия май. През 2017-а Томов изкачи Манаслу. Зад гърба си има и два седемхилядника - Хан Тенгри и Ленин. През 2015 г. оцелява, когато експедицията, с която е на път към връх Нанга Парбат е нападната от талибани и 10 алпинисти са убити. Иван Томов споделял, че мечтата му е да изкачи всички 14 осемхилядника без кислород. Десет от тях са в Хималаите и четири в Каракорум. Четвъртият по височина в света връх Лхотце е на границата между Тибет и Непал, в близост до покрива на света Еверест.", "date": "2019.05.18", "title": "Иван Томов не трябвало да нощува в Лагер 4, опитали спасителна акция с вертолет, но било твърде високо"}
{"url": "https://www.24chasa.bg/novini/article/7460363", "text": "Чехия осъди условно и разжалва военен за това, че се е присъединил през 2015 г. към проруските бунтовници в Източна Украйна. Това съобщи вчера съдът в град Храдец Кралове, предаде Франс прес. Бившият ефрейтор бе осъден на три години затвор за участие в \"организирана престъпна група\", уточни за АФП говорителят на съда Ян Кулханек, предава БТА. Това е изключителен случай за Чешката република, посочва агенцията. Войникът се присъединил към т. нар. републиканска гвардия на самопровъзгласилата се Донецка народна република, докато прекарвал отпуска си в този регион. Той качил във Фейсбук снимки, на които бил облечен с униформата на сепаратистите в Донецк. Според местни медии той им помагал в охраната на оръжейните им складове. Правителството на Чехия осъди руското нахлуване в украински Крим, но проруският чешки президент Милош Земан неведнъж призова ЕС да вдигне санкциите, наложени на Москва. Чешката армия не коментира случая, допълва АФП.", "date": "2019.05.18", "title": "Чехия осъди условно военен, присъединил се към сепаратистите в Украйна"}
{"url": "https://www.24chasa.bg/novini/article/7460442", "text": "Канцлерът на Австрия и лидер на Австрийската народна партия (АНП) Себастиан Курц обяви днес края на коалиционното правителство с Австрийската партия на свободата (АПС) след оставката на вицеканцлера Хайнц-Кристиан Щрахе, предава БТА/ Курц заяви, че не е успял да постигне споразумение с АПС за продължаване на коалицията с АНП. Евентуална коалиция със социалдемократите пък не би позволила на австрийското правителство да провежда политиката си на ограничаване на държавния дълг и данъците, допълва Асошиейтед прес. Канцлерът посочи, че е уведомил президента Александър ван дер Белен за позицията си и призова новите избори да бъдат проведени възможно най-скоро, отбелязва ДПА.", "date": "2019.05.18", "title": "Себастиан Курц поиска предсрочни избори в Австрия възможно най-скоро"}
{"url": "https://www.24chasa.bg/novini/article/7460326", "text": "Депутатката от БСП Елена Йончева пропуснала да обяви, че не живее в собствено жилище, а обитава къща с двор срещу наем от 3400 лв. на ул. “Емануил Манолов” в кв. “Драгалевци”. Тя се нанесла там заедно с мъжа си и детето им през 2017 г. Това става ясно от коригираната ѝ декларация пред Комисията за противодействие на корупцията и отнемане на незаконно придобитото имущество (КПКОНПИ). В петък комисията публикува коригираните декларации на 637 души от властта, които в първите документи са допуснали грешки или са “забравили” да съобщят за имоти, но КПКОНПИ ги е открила в регистрите. Корекции нанесла и енергийната министърка Теменужка Петкова. Новото, което е обявила е, че съпругът ѝ Иван Петков държи срещу наем от 700 лева апартамент в София за 2 г. Министърът на отбраната Красимир Каракачанов е обявил годишната заплата на съпругата си - 55 135 лв., нещо, което беше пропуснал в първата декларация. В коригираната декларация посланикът ни във Ватикана Кирил Топалов е обявил 6 имота, от които един магазин на жена му, две ниви на нейно име, две коли - фолксваген и хюндай, както и четири влога в банки, един от които на жена му. Бившият шеф на Националното бюро за контрол на СРС Бойко Рашков е обявил, че има на влог 82 016 лв., а в действително притежавал 200 644 лв., установила КПКОНПИ. Той не нанесъл поправка дори и след като комисията му дала възможност да коригира декларацията си и не е подал нова. Общо 23- ма са в подобно положение. Рашков бе начело на бюрото до декември 2018 г. Той не съобщил, че съпругата му притежава доходи от стопанска дейност в размер на 645 089 лева, както и 7 банкови влога в левове и евро. Един от тях например е в размер на 62 606 евро, друг - 58 392 евро, имала и три в левове, като най-големият от тях е със 155 912 лв. Рашков не е едиственият, който е пропуснал да обяви доходите на партньора си и не е подал нова декларация. Повечето от хората, които не са сметнали за необходимо да нанесат корекции, въпреки че КПКОНПИ е установила несъответствия, са в подобна ситуация и не са съобщили какво притежават съпрузите им.  Истински рекордьор по имоти се оказва кметът на Добрич Йордан Йорданов, който беше издигнат от Реформаторския блок. Роденият през 1987 г. градоначалник не е обявил впечатляващо имущество. Първо КПКОНПИ е установила, че Йорданов не е съобщил за кредит от 600 000 лв., взет в полза на дружество, гарантиран с ипотека на имоти на кмета и още един човек. От първата му декларация става ясно, че той има шест апартамента, един от тях в София, и един офис, както и 7 ниви, получени от наследство. След корекциите обаче Йорданов не е съобщил за няколко стопански постройки с двор, складова база с двор от 139 кв. м, бензиностанция от 544 кв. м, урегулиран поземлен имот в размер на 2 074 кв. м и други имоти в с. Карапелит. Шефката на РЗОК Добрич Бисерка Ценова е премълчала за четири банкови влога, като най-големият е в размер 17 583 лева. Въпреки несъответствията между обявеното и това, което е установила КПКОНПИ, те не са подали коригиращи декларации, за да поправят грешките. Според закона тези, които не са го сторили, както тези, при които има несъответствие, ще бъдат проверявани от НАП и КПКОНПИ. Когато разминаването е над 5000 лв., проверката се извършва от данъчните, а над 20 хиляди - от антикорупционната комисия. Тя е за 10 г. назад. ", "date": "2019.05.18", "title": "Елена Йончева пропуснала да декларира, че живее в Драгалевци под наем срещу 3400 лева на месец (Обзор)"}
{"url": "https://www.24chasa.bg/novini/article/7460461", "text": "Необходими са предсрочни избори след оставката на вицеканцлера Хайнц-Кристиан Щрахе от Австрийската партия на свободата (АПС) Това заяви днес президентът на Австрия Александър ван дер Белен, цитиран от Ройтерс и БТА. Ван дер Белен посочи в изявление до медиите, че е обсъдил въпроса за предсрочни избори с канцлера Себастиан Курц. Двамата ще обсъдят следващата стъпка в политическата криза утре.", "date": "2019.05.18", "title": "Президентът на Австрия: Необходими са предсрочни избори"}
{"url": "https://www.24chasa.bg/novini/article/7460371", "text": "Полицейско куче е уловило първата следа от Стоян Зайков-Чане и така станало възможно намирането на оръжието, с което се предполага, че бе застрелян братовчедът на беглеца. Кучето се натъкнало на дирята още в петък, но униформените намерили пушката при повторно претърсване в събота рано сутринта. Тя била скрита в пчелен кошер близо до село Горна Василица, на 6 км от дома на Зайков. Ловната пушка била разглобена, заедно с нея в скривалището имало и боеприпаси. Оръжието отговаряло по вид и калибър на това, с което било извършено второто убийство, но дали е същото, трябвало да го докаже експертиза. Третият братовчед на Зайков Валентин Петров бе застрелян в главата на 14 май. Тялото на мъжа бе намерено часове по-късно. Дни преди това на 10 май бе убита и жената, с която Зайков години наред живеел на семейни начала - Милена Шишкова. Двамата държали погребална агенция в Костенец, а тя имала и фризьорски салон. Въпреки огромния ресурс, който МВР хвърля в издирването на беглеца, той все още не е открит. В търсенето му участват барети, антимафиоти, жандармерия, включени са още снайперисти и дори хора от местните ловни дружинки. “Работата не е спирала, термокамерите са включени от началото на операцията, използваме при необходимост хеликоптер за проверка на определени райони. Преди той се е укривал с месеци, способен е да оцелява сам”, каза главният секретар на МВР Ивайло Иванов. Той на място в Костенец ръководи операцията по залавянето на Зайков. Според разследващите мъжът все още е в района. Сред местните хора пък тръгнаха слухове, че денем се укривал из околностите на града, а нощем слизал в Костенец. Те дори твърдят, че имал ятаци. Плъзна и слух за убито куче, който бе отречен от МВР. Разследващите обаче напомнят, че Зайков не изглежда вече както на снимката, разпространена от МВР. Той вероятно е с брада и набола коса. Шефът на областната дирекция на МВР Николай Спасов посъветва хората да внимават за основните характерни белези на Зайков, сред които е плешивината в центъра на темето. Стоян Зайков се издирва от 10 май.", "date": "2019.05.18", "title": "Полицейско куче откри следа от Зайков, на 6 км от дома му намериха разглобена пушка и патрони (Обзор)"}
{"url": "https://www.24chasa.bg/novini/article/7460185", "text": "Германският канцлер Ангела Меркел похвали \"успешната история\" на Германия в подкаст, разпространен днес по повод предстоящата 70-а годишнина от приемането на конституцията, предаде ДПА. Когато основният закон бе обнародван, не се знаеше колко успешна история (ще се окаже Германия). Бащите и майките ни искаха да извлекат поука от варварството на националсоциализма, за да гарантират, че такова нещо няма да се случи отново, каза Меркел, цитирана от БТА. Канцлерът припомни член 1 на конституционния закон - \"човешкото достойнство е неприкосновено\" - с думите, че е израснала в бивша Източна Германия и знае какви могат да бъдат последиците от неспазването на това право. Основният закон (Grundgesetz) е най-близкият до конституция (Verfassung) законодателен акт на Германия. Той е приет на 23 май 1949 г. и страната никога не ратифицира формална конституция, макар след обединението през 1991 г. да има такива намерения. Вместо това обаче законът просто е разширен, за да обхване и провинциите на бивша Източна Германия. С наближаването на 70-годишния юбилей мнозина задават въпроса дали документът все още е актуален, отбелязва ДПА. Волфганг Шойбле, известен най-вече с дългогодишната си служба като министър на финансите, а в момента председател на Бундестага, няма подобни съмнения. \"Бяхме изправени пред много предизвикателства през последните 70 години и във всеки един случай основният закон успя да зададе насоките, които ни позволиха да овладеем ситуацията. Основният закон продължава да върши работата си\", каза той в интервю за ДПА. В момента обаче има опасения, че крайнодесни и крайнолеви групи поставят под въпрос основата на германската демокрация, което обаче ветеранът в германската политика вижда по-скоро като възможност. \"Демокрацията определено е изправена пред нещо като стрес тест. Можем обаче да преодолеем това\", убеден е той. \"Ако днес имаме усещането, че демокрацията е станала по-крехка, то тогава трябва да положим повече усилия като демократи. Ако успеем да разберем, че демокрацията не е даденост, тогава ще се грижим по-добре за нея\", подчерта той. По думите му конституционният закон се е доказал като достатъчно гъвкав, за да се справи с \"невъобразимите промени\" в политиката, икономиката и обществото на Германия и останалата част от света през последните 70 години. \"(Законът) ни помогна най-вече да постигнем обединението и затова да го имаме бе истински късмет\", каза Шойбле. Създателите на документа не могат да предвидят изпитанията, пред които той ще бъде поставен. Когато бъдещият канцлер Конрад Аденауер обявява \"нов етап във вечно променящата се история на нашия народ\", той е убеден, че представя временен основен закон, който един ден ще бъде заменен. Той не е единственият автор. Водещият ум на социалдемократите Карло Шмит има основна роля законът да обхване основните права. Той закрепва в него правото на убежище, силна позиция срещу смъртното наказание и правото по време на война да бъде отказано полагане на военна служба. По документа работят общо 61 мъже и 4 жени. На четирите жени се отдава заслугата в закона да се закрепят основните права на жените, макар те да не успяват да включат формулировки, гарантиращи на жените еднакво заплащане за еднакъв труд. Оригиналът на основния закон се пази в сейф в Бундестага и се вади само за специални случаи. Засега остава нерешен въпросът какви промени все пак могат да бъдат направени в документа. Шойбле заявява, че е против в него да се включат гаранции за правата на децата или споменаване на немския език. \"Не мисля, че в конституцията трябва да се включва всичко, което може да се свърши политически. Утвърждаването на всичко в конституцията не я прави по-добра\", подчертава той. Преходните и заключителни разпоредби на закона вече са изменяни 60 пъти за 70 години. Не всяка промяна задължително означава подобряване, отбелязва Шойбле.", "date": "2019.05.18", "title": "Меркел похвали успеха на немската конституция преди 70-годишнината от приемането й"}
{"url": "https://www.24chasa.bg/novini/article/7460213", "text": "Руската армия ще бъде въоръжена с новия 9-милиметров пистолет \"Удав\" до края на годината, съобщава \"Рашъ тудей\". По-модерното оръжие ще замени легендарният \"Макаров\", който е широко разпространен сред полицаите и офицерите в страната, предава  . Окончателното решение ще бъде взето от министъра на отбраната на Русия, но производителят на пистолета е убеден, че съвсем скоро армията ще получи първите пратки с оръжието. Пистолетът приключи успешно държавните изпитания и беше одобрен за масово производство през април. Той има пълнител с 18 патрона, което е с 10 патрона повече спрямо \"Макаров\". Въпреки че двете оръжия имат почти идентичен дизайн, според експерти, \"Удав\" е доста по-мощен . Различни варианти на пистолета са разработени за употреба от военните, за членовете на екипите за специални операции, както и за цивилните.", "date": "2019.05.18", "title": "Новият пистолет \"Удав\" ще замени \"Макаров\" на въоръжение в руската армия"}
{"url": "https://www.24chasa.bg/novini/article/7460215", "text": "Френските \"жълти жилетки\" излязоха днес за пореден - 27-и път, на улиците на градовете из страната с искане властите да спрат поскъпването на горивата и използването на хербицида глифосат в селското стопанство. Това сочат кадри, качени днес от демонстрантите в социалните мрежи, предаде ТАСС. Стотици хора с жълти светлоотразителни жилетки се събраха следобед в Париж край небоостъргача на френската петролногазова корпорация \"Тотал\", откъдето се придвижиха в колона към катедралата \"Сакре Кьор\" на Монмартър. Участниците носят френски национални знамена и щандарти на отделни региони, също и плакати с призиви против поскъпването на горивата. \"Тотал и държавата ни мамят\", гласи един от надписите, предава БТА. Полиция придружава демонстрантите; безредици засега няма, отбелязва АФП. Други няколко десетки души, обявили се против употребата на хербицида глифосат в селското стопанство, се събраха на площад \"Репюблик\". До часове се очаква ккъм тях да се присъедини колона, тръгнала със същите призиви от район Пор дьо Клиши. Демонстрации започнаха също в източния град Нанси, североизточния Реймс, западния Сен Назер и в западната област Марн.", "date": "2019.05.18", "title": "\"Жълтите жилетки\" излязоха за 27-ми протест във Франция"}
{"url": "https://www.24chasa.bg/novini/article/7460230", "text": "„София е европейски град. Постигнатите резултати в столицата са доказателство за това, че само когато работим в екип и сме единни – успехите ще дойдат. София е изключително специален град – тук можем да усетим пулса на демократичните ценности. Това заяви водачът на листата на ГЕРБ и СДС за европейските избори Мария Габриел по време на основното предизборно събитие на ГЕРБ в столичния 25 МИР, което се проведе в Северния парк. По думите й София и България могат да допринесат Европа да е по-силна и да запази лидерската си позиция. Това съобщиха от пресцентъра на ГЕРБ. „Ние сме дигитална столица и имаме изобилие от млади и способни хора“, уточни водачът на листата. Според Мария Габриел е много важно образованието все така да стои високо в дневния ред на ЕС, като изтъкна и приноса на българските евродепутати за това. „Инвестициите в образованието са инвестиции в бъдещето“, категорична бе тя. „Само заедно можем да очертаем бъдещето на ЕС и България, само заедно можем да се противпоставим на двойните стандарти, само ако сме единни можем и ние да задаваме дневния ред на Европа. Гласувайте за ГЕРБ с номер 12 в бюлетината, за да има страната ни силен глас в Европа“, подчерта Мария Габриел. „Всяко кътче в София е Европа. Българското правителство, местната власт и евродепутатите постигнахме много, нужно е единствено да запазим темпото и да надградим. За целта ни е нужна подкрепата ви. Силна икономика и високи доходи ще върнат младите хора в България – това е и една от основните ни цели“, заяви кандидатът за евродепутат Ева Майдел. По-висок стандарт на живот, повишаване на БВП, увеличени заплати, повече социални придобивки. Това искат хората, а за да се случи ЕНП трябва да има най-много евродепутати в ЕП и в България да управлява правителството на Бойко Борисов. Искаме бъдещето на България да е в ЕС, защото друга алтернатива за нас няма. Нека не рискуваме да се стигне до нова катастрофа и на 26 май да заложим на доказаните професионалисти от листата на ГЕРБ и СДС, призова на свой ред д-р Андрей Ковачев.", "date": "2019.05.18", "title": "Мария Габриел: София и България могат да допринесат Европа да е по-силна"}
{"url": "https://www.24chasa.bg/novini/article/7460236", "text": "„Здравейте, патриоти на Италия! Уважаеми господин Салвини, приятели! Нося ви поздрави от красивата ни България и от партия ВОЛЯ”. С тези думи лидерът на ВОЛЯ Веселин Марешки се обърнакъм хилядите привърженици на италианския вицепремиер и президент на ЛИГА Матео Салвини. В Милано се проведе грандиозен предизборен митинг. По лична молба на Салвини Марешки откри митинга. На него присъства и Марин Льо Пен – президент на „Национален сбор”, Франция. Тя беше в София в началото на май по повод откриването на кампанията за Европейския парламент на партия ВОЛЯ. Това съобщиха от пресцентъра на \"Воля\". „Ние виждаме огромния успех на Салвини и ЛИГА и подкрепяме вашата твърда антимигрантска политика! Браво, Матео! Вярвам, че всички заедно можем да променим Европа, да върнем разума и сигурността. Тази безсилна, подчинена и нападната от мигранти Европа отива в историята. С нея си отиват и старите лидери. На ход сме ние- патриотите. Ние знаем как да я възродим. Ще поставим на първо място европейските граждани, тяхната сигурност и висок стандарт на живот. Заедно сме много силни, защото имаме воля. С вашия Капитан Матео, с Марин от Франция, с ВОЛЯ от България, с всички наши приятели от патриотичното ни семейство –ние сме непобедими!”, каза още Веселин Марешки в речта си в Милано.", "date": "2019.05.18", "title": "Веселин Марешки откри многохиляден митинг в Милано"}
{"url": "https://www.24chasa.bg/novini/article/7460245", "text": "Крайнодясната партия \"Алтернатива за Германия\" (АзГ) застава до Австрийската партия на свободата (АПС) въпреки корупционния скандал, разразил се малко преди евроизборите. Това заяви днес лидерът на АзГ Йорг Мойтен, цитиран от ДПА и БТА. АПС е наш близък партньор, подчета той, и допълни, че няма да нападне (АПС) в гръб. Мойтен е в Милано за демонстрация на крайнодесните и националистически партии от Европа. Скандалът избухна след разпространяването на тайно заснето видео, което показва вицеканцлера и лидер на крайнодесните Хайнц-Кристиан Щрахе както изглежда да предлага държавни договори в замяна на политически услуги в Ибиза през 2017 година. По-рано днес Щрахе подаде оставка. Харалд Вилимски, водещият кандидат на АПС в изборите за Европейски парламент идната седмица отмени участието си в проявата в Милано заради видеото.", "date": "2019.05.18", "title": "\"Алтернатива за Германия\" подкрепи партията на Щрахе след скандала в Австрия"}
{"url": "https://www.24chasa.bg/novini/article/7460263", "text": "Австрия се насочва към предсрочни избори, съобщи агенция АПА, позовавайки се на източници от крайнодясната Австрийска партия на свободата (АПС). Според източниците АПС не иска да жертва министъра на вътрешните работи Херберт Кикъл, за да подкрепи управляващата коалиция, предава БТА. По думите им канцлерът Себастиан Курц обмисля как да обяви това решение. Австрийската народна партия (АНП) на Курц изглежда е настояла да си върне вътрешното министерство, което по-рано беше неин основен ресор, допълват източниците. Предсрочни парламентарни избори в Австрия след оставката на вицеканцлера Хайнц-Кристиан Щрахе може да се проведат в средата на юли или през септември тази година. Това съобщи днес Австрийската агенция по печата, позовавайки се на източници в правителството, предаде ТАСС. Според източниците Австрийската партия на свободата (АПС), чийто лидер бе Щрахе, настоява за провеждане на нови избори. По техни данни в момента в канцлерството се обсъждат варианти за сътрудничество в коалиционното правителство. АПС и Австрийската народна партия на канцлера Себастиан Курц обаче не могат да намерят компромис за разпределението на министерските портфейли. Очаква се по-късно тази вечер изявление да направи президентът Александър ван дер Белен, който може да обяви следващи мерки заради политическата криза.", "date": "2019.05.18", "title": "Австрийска партия на свободата: Страната върви към предсрочни избори"}
{"url": "https://www.24chasa.bg/novini/article/7460267", "text": "Седмица преди изборите за Европарламент представители на листата на президентската партия във Франция за европейските избори заклеймиха присъствието в Париж на Стив Банън, бившия стратег на Доналд Тръмп, който подкрепя ръководителката на крайнодесните Марин Льо Пен - според тях това е \"посегателство върху суверенитета\", предаде Франс прес. \"Стив Банън спокойно си оставя куфарите в Париж, в апартамента си в (хотел) \"Бристол\" за 2500 евро нощувката, за да осигури победа на Льо Пен! Това е посегателство върху суверенитета на изборите, точно според стратегията на националистите . . . да ти се доповръща\", възкликна в Туитър шефът на предизборната кампания на Макрон Стефан Сежурне, предава БТА. Говорителят на кампанията Пиер-Александър Англад също нарече пред телевизия \"Синюз\" \"крайно тежко\" присъствието на Банън във Франция с цел да подкрепи партията \"Национален сбор\" на Льо Пен. В интервю за в. \"Паризиен\" Банън заяви, че идва в Париж, защото \"от всички избори през идния уикенд в Европа (. . .) тези във Франция са безспорно най-важните\", и то \"заради глобалисткото позициониране\" на Еманюел Макрон. \"Това е референдум за него самия и визията му за Европа\", добавя Банън, който прогнозира \"земетресение\" във Франция в неделя, 26 май. Миналата седмица редица депутати и сенатори от различни политически сили във Франция, включително от партията на Макрон, поискаха създаването на анкетна комисия за връзките между \"Национален сбор\" и Стив Банън, след като бе излъчен телевизионен репортаж, в която се вижда как водачи на крайнодесните предлагат на Банън да присъства на разговори между Марин Льо Пен и висши френски служители. Банън споменава в кадър и за финансовите нужди на \"Национален сбор\": \"Те искат да върнат този заем на руснаците (за президентските избори, бел. на АФП) и да получат още средства\", казва бившият съветник на Белия дом. Впоследствие \"Национален сбор\" заяви, че ще подаде иск за оклеветяване. В интервюто за \"Паризиен\" Банън уверява, че \"никога не е давал капитал\" на \"Национален сбор\", изтъква, че е \"неформален съветник\" и просто дава \"на някои партии\" безплатни препоръки за събиране на средства.", "date": "2019.05.18", "title": "Шефът на предизборната кампания на Макрон: Банън подкрепя Льо Пен - да ти се доповръща!"}
{"url": "https://www.24chasa.bg/novini/article/7460269", "text": "Спортен лекар е насилил най-малко 177 млади мъже, които са били студенти в Държавния университет на Охайо в периода 1979-1997 г., разкри разследване в САЩ, пише Би Би Си. Д-р Ричард Щраус, който се пенсионира през 1998 г. и се самоубива през 2005 г., е обвинен за нападенията, извършени докато бил лекар на атлетите от 16 университетски спортни отбора, предава  Университетът не е предотвратил насилието въпреки оплаквания от студенти. Разследващите отбелязват, че са положени \"неадекватни усилия\" за проверка, които оценяват като \"неприемливи\". Докладът бе публикуван в петък. В него се посочва, че насилието било извършвано на различни места - в кампуса, в съблекални, под душовете, в сауните. Студенти разказват, че поведението на д-р Щраус било \"публична тайна\" в кампуса. Днес на пресконференция президентът на университета каза: \"Ние съжаляваме толкова много, че това се е случило\", както и че институцията се е провалила в опита си да го спре. Все пак той подчерта, че \"това не е университетът днес\". Бивши студенти вече съдят университета за причинени страдания и призовават висшето училище да поеме отговорността. \"Мечти бяха разрушени, взаимоотношения с любими хора - накърнени, вредата се предаде на децата ни, защото мнозина от нас започнахме да ги пазим прекомерно много и това навреди на отношенията ни\", казва Кент Килгър - бивш състезател по плуване в университета. През май 2018 г. друг университет - Мичиганският държавен университет се съгласи да плати $500 млн. на 332 гимнастици, които са били сексуално насилвани от бившия лекар на отбора д-р Лари Насар.", "date": "2019.05.18", "title": "Лекар насилил сексуално 177 студенти в САЩ"}
{"url": "https://www.24chasa.bg/novini/article/7459977", "text": "Законопроектът за споразумението на британското правителство за Брекзит, който ще бъде представен на депутатите следващия месец, трябва да включва свикване на втори референдум, заяви днес говорителят на лейбъристите по въпросите на Брекзита Киър Стармър, цитиран от Ройтерс. След като три пъти не получи одобрението на парламента за сделката на премиера Тереза Мей, в началото на юни правителството ще внесе за гласуване проект за закона, които ще задейства споразумението. Лейбъристката партия и бунтари в Консервативната партия на Мей заявиха, че смятат да гласуват \"против\", предаде БТА. Правителството трябва да обмисли сериозно да включи референдум в законопроекта, за да се излезе от безизходицата, каза Стармър пред радио Би Би Си. Повече не можем да си позволим да протакаме с по една седмица, което всъщност министър-председателката прави от месеци, допълни той. Тереза Мей се противопостави публично на свикването на втори референдум. Почти три години след референдума, на който Обединеното кралство избра с 52 процента на 48 на сто да напусне Европейския съюз, остава неясно как, кога и дори дали изобщо страната ще излезе от съюза, към който се присъедини през 1973 г. Сегашният краен срок за това е 31 октомври. Преговорите за Брекзит между консерваторите на Мей и лейбъристите се провалиха вчера, след като в четвъртък министър-председателката се съгласи в началото на юни да огласи дати за оттеглянето си. Източник от премиерската канцелария каза вчера, че законопроектът за споразумението за Брекзит ще съдържа нови елементи, които отразяват дискусиите на правителството с депутати във връзка с притесненията им. Запитан дали напускане без сделка сега изглежда по-вероятно, Стармър каза, че не смята така. Остават пет месеца и половина до крайния срок. Не приемам, че не можем да разговаряме с ЕС по по-нататъшни промени в политическата декларация. Приемам, че споразумението за напускане е друго предложение, отбеляза той.", "date": "2019.05.18", "title": "Лейбъристите: Законопроектът за Брекзит трябва да включва възможността за втори референдум"}
{"url": "https://www.24chasa.bg/novini/article/7459980", "text": "\"Когато кметът Живко Тодоров ми съобщи, че улиците в района са частни, частна е и инфраструктурата по тях, което пречи на фирмите, аз не повярвах. Дойдох на място, за да видя този парадокс\", каза още премиерът, който увери, че от началото на предизборната кампания за евровота не е посетил нито едно предизборно събитие на своята партия ГЕРБ. В района на бившия Азотно-торов завод край Стара Загора върху площ от 3150 дка свои парцели имат 80 фирми с близо 900 работници. Отделно празни стоят още 1500 дка, към които има интерес за инвестиции. Но проблемът е, че улиците край тези парцели са на частно лице и фирмите не могат да ги ползват свободно, за да развиват своята дейност. В годините до 2006-2007-а синдикът на изпадналия във фалит някогашен АТЗ разпродал първо парцелите на територията на химическия гигант, а накрая, отделно - улиците, които са върху 83 декара. Първият им собственик фалирал, но преди това създавал сериозни пречки на фирмите, като не искал да продава улиците си, а и не позволявал на другите да ги ползват нормално или пък искал високи такси за инфраструктурата, тъй като са негови още ВиК съоръженията и местната подстанция за тока. Новият собственик, който придобил улиците чрез съдия-изпълнител, е склонен да преговаря с общината за продажбата им срещу близо половин милион лева. Положението станало съвсем нетърпимо, когато уважавана чуждестренна фирма заплашила, че ще изнесе бизнеса си с пластмаси в Полша, тъй като край Стара Загора не можело нормално да го развива и разширява. \"Когато придобием улиците, ще ги вкараме в регулация, тъй като дългосрочната ни цел е да увеличаваме границите на града, но и ще се погрижим за ремонта им. Тогава вече общинският съвет ще се разпорежда с тях. Тогава данъците в района ще станат по-високи и ще има повече приходи за общинския бюджет, а фирмите ще работят нормално, обясни кметът на Стара Загора Живко Тодоров. Улиците стрували 500 хиляди лева. \"Нали каза 470 хиляди лева оня ден, като ми се обади. Почваш нещо да закръгляш\", пошегува се Борисов. Той коментира, че е нетърпимо площ от 1500 дка в центъра на България да стои неизползваема, когато интересът на чуждите инвеститори към България се засилва. \"Огромни заводи се правят. Край Пловдив вече няма свободни места. В Кърджали открихме 5 високотехнологични завода плюс социални центрове за работниците. Най-големият иновационен център на България там, където в Кърджали пасяха магарета. В Русе - високотехнологични продукти се произвеждат там, 100 процента за Германия. Например камерите за мерцедесите от S класа, най-скъпита. Включително и лазерните лъчи на фаровете, за да спре автоматично автомобилът. Там заводите работят с 20 процента по-висок капацитет, отколкото в Чехия. В петък и в Шумен - там имат 2500-тонна преса, каквито има само още по една в Германия и Япония. Алуминиевото фолио 80 процента се произвежда там. Автомобилната промишленост подменя стоманата с алуминий и аз мога да се обзаложа с вас, че шаситата на БМВ ще се правят в Шумен. И сега, на 24 май, с премиера на Бавария ще го изговорим още веднъж. \"Ние правим високотехнологични елементи, електроника, най-скъпите системи. Това докарване на инвеститори не става лесно. Хората много внимателно гледат и преценят не само стабилността, но и условията за бизнес, помощта на държавата, на общините, и затова идват толкова много. Казват, че българите са уникални и като работници. В същото време от чужбина започват да се връщат не само млади, но и знаещи и можещи хора\", каза още Бойко Борисов. Той посочи, че членството ни в ЕС освен предимства понякога носи и трудности, защото не можем, както други страни, да обещаем на чуждестранните инвеститори да работят в страната ни 15 години, без да плащат данъци. Но въпреки това те предпочитат България заради по-добрите ни работници и мениджъри, заради по-добрата ни организация\", заключи Борисов.", "date": "2019.05.18", "title": "Борисов: Бас ловя, че шаситата на БМВ ще се правят в Шумен (Снимки, видео)"}
{"url": "https://www.24chasa.bg/novini/article/7459990", "text": "Водачката на френската крайнодясна партия \"Национален сбор\" Марин Льо Пен прогнозира историческо представяне на крайнодесните партии на изборите за Европейски парламент следващата седмица, предаде Асошиейтед прес. Заедно с водачите на други националистически партии Марин Льо Пен ще участва днес в митинг, организиран от лидера на италианската партия \"Лига\" в Милано, предава БТА. Льо Пен изрази убеденост, че парламентарната група \"Европа на нациите и свободите\" \"ще извърши исторически подвиг, като от осмо място в Европа стане третата или може би втора\" (политическа сила). Водачката на \"Национален сбор\" заяви, че иска да състави \"суперформация\" с другите политически партии със сходни възгледи в следващия Европарламент. Льо Пен каза, че един такъв съюз може да промени структурата на ЕС за първи път от десетилетия. \"Тази перспектива е вдъхновяваща\", добави тя, цитирана от ДПА. Марин Льо Пен осъди \"антирепубликанското поведение\" на френския президент Еманюел Макрон, отбелязва Франс прес. Девет дни преди европейските избори Макрон вчера разкритикува за пореден път евродепутатите от \"Национален сбор\", определяйки досегашното им представяне като \"катастрофа както за страната, така и за Европа\". Намирам поведението на Еманюел Макрон за много опасно. Вече съм имала случай да кажа, че Макрон изглежда страда от синдрома на разглезеното деспотично дете, от някаква убеденост в притежаването на свръхсили, нетърпимост към неодобрението и тотално нежелание за зачитане на каквито и да било граници и правила при навлизането в предизборната кампания, каза Льо Пен на пресконференция преди големия митинг в Милано. Отклонявайки се от функциите си на президент на републиката, той има дълбоко антирепубликанско поведение и същевременно нарушава неоспоримо буквата и духа на конституцията, изтъкна Льо Пен и отбеляза, че така Макрон затвърждава убедеността й, \"че ако не успее да излезе начело на тези избори, той ще трябва да си иде\". Запитана за досегашното представяне на партията си в Европарламента, тя го определи като \"фантастично\". Ръководителката на френския крайнодесен \"Национален сбор\" Марин Льо Пен увери днес, че нейната партия \"спазва\" правилата за финансиране на политическите сили. Междувременно австрийската й съюзничка - Партията на свободата (АПС), е в центъра на скандал, свързан с финансирането й, а собствената й партия се разследва във връзка с предполагаеми фиктивни назначения в Европейския парламент, предаде Франс прес. Лидерът на АПС - австрийският вицеканцлер Ханс-Кристиан Щрахе, подал днес оставка, е обвинен по повод видеозапис, направен със скрита камера, на който пита жена, представяща се за племенничка на руски олигарх, дали тя може да финансира неговата партия и да купи един вестник. \"Всяка страна има различни правила (регламентиращи финансирането на партиите). Колкото до \"Национален сбор\", той стриктно спазва правилата във Франция\", заяви Льо Пен пред голям митинг на европейски националисти в Милано, Италия. Френското правосъдие подозира \"Национален сбор\" и ръководството му, че \"в сговор и умишлено\" са задействали \"схема за отклоняване\" на средствата, отпускани от ЕС на всеки депутат за възнаграждения на сътрудниците му, към партийната каса. Финансирането на \"Национален сбор\" се споменава и в дакументален филм на френската телевизия \"Франс 2\", в който бившият стратег на Доналд Тръмп Стив Банън разговаря по този въпрос с водачи на партията. Това накара френски парламентаристи да поискат разследване на връзките между партията на Льо Пен и Банън. АФП цитира изявление на Марин Льо Пен, според което забраната френски политически партии да вземат заеми от банки извън Европа е поставила \"Национален сбор\" в пълна невъзможност да намери заем за европейските избори\" и е принудила партията да поиска \"голям заем от французите\". Обсипана с въпроси за скандала около австрийската крайна десница, Льо Пен заяви: \"Онова, което става в АПС, засяга австрийската вътрешна политика\". Тя обаче сметна за \"изненадващо, че това видео, направено, изглежда, преди две години, се появява днес, няколко дни преди изборите\" за Европарламент.", "date": "2019.05.18", "title": "Марин Льо Пен: Maкрон страда от симптома на разглезеното деспотично дете"}
{"url": "https://www.24chasa.bg/novini/article/7459997", "text": "Кучето Пинг Понг, което спаси живота на погребано живо бебе от майка му, беше обявен за герой, предава Франс прес. Новороденото било заровено под купчина отломки от тийнейджърка, която искала да се освободи от него в североизточната част на Тайланд, предава БТА. Импровизираният му гроб бил направен близо до ферма в окръг Мумпуанг. Но бдителното куче Пинг Понг открило кърмачето още същия ден на 15 май. Четириногото започнало да дълбае с лапички и да лае тревожно, като предупредило своя стопанин овчар. Бебето бързо било изровено. То имало късмет, тъй като Пинг Понг го открил, малко след като било изоставено. Срещу 15-годишната майка се води следствие за опит за убийство. Тя не искала родителите й да разберат, че е забременяла и е станала майка. Момичето родило бебето и след това го заровило. Местните медии и социалните мрежи приветстваха Пинг Понг като истински герой.", "date": "2019.05.18", "title": "Обявиха за герой кучето Пинг Понг, спасило бебе, заровено живо в Тайланд (Видео)"}
{"url": "https://www.24chasa.bg/novini/article/7460020", "text": "Ще бъдем безкомпромисни, ако се установи, че наематели и концесионери на плажове не спазват стриктно изискването за 50% свободна зона. При съмнение ще се правят геодезически заснемания на място и при нарушения договорите може да бъдат прекратени”. Това заяви министърът на туризма Николина Ангелкова на работна среща с представители на туристическия бранш в Обзор, предава \" \". Заради системни нарушения, 30 договора със стопани на плажове са прекратени през последните 2 години. Само през 2018 г. от неустойки са събрани 480 000 лв., подчерта Ангелкова. И призова при съмнения за нередности на плажа да се пращат сигнали на създадения от ведомството електронен адрес. При оценката на кандидатите за концесионер сериозно значение оказва цената, на която ще се предлагат чадъри и шезлонги на плажа. Целта е да се постигне максимално ниска цена за плажните съоръжения, но тя не може да се определя административно, а чрез пазарни механизми и в конкуренция. Мобилните екипи за проверка на морските плажове са на терен още от януари, от 1 юни проверките ще са навсякъде. Ще има и изнесени приемни по Черноморието на Министерството на туризма, които да спомогнат за успешното протичане на сезона.", "date": "2019.05.18", "title": "Ангелкова предупреди концесионерите: Ще късаме договори при нарушения"}
{"url": "https://www.24chasa.bg/novini/article/7460068", "text": "Обмисля се догодина да се регламентира безплатно образование и допълнителни стимули за тези направления във висшите училища, в които има най-голям разрив между бъдещо търсене на пазара на труда и днешното търсене на образование, заяви министър Красимир Вълчев пред журналисти в Момчиловци, предава БТА. Той присъства на тържествата за отбелязване на 180-годишнината на училището в родопското село. Министър Вълчев прогнозира, че допълнителните мерки за стимулиране приема в определени специалности ще започнат с професионалните направления математика, химически, физически науки, енергетика, религия. За поредна година във висшите училища има намаление на приема, но в частните вузове спадът е много по-голям, допълни образователният министър. Според него пред последните 2-3 г. демографският спад от края на 90-те години достигна като випуски и във висшето ни образование, след като преди това училищата бяха засегнати от намаление на учениците. По-малък прием в държавните училища също има, но то съвпада и с политиката на министерството за намаление на приема и преструктуриране, посочи министър Вълчев. Намалението е в тези професионални направления, в които в най-голяма степен при пълната либерализация на приема избуя т.нар. нерационално търсене на висше образование, допълни образователният министър. По негова оценка това търсене заради самата диплома е предимно в социалните, стопанските и правните науки. Затова обявеният прием се намалява най-много именно в специалности администрация и управление, икономика, право, туризъм, национална сигурност и др. От друга страна се насърчава приемът в инженерните, педагогическите, природо-математическите, аграрните науки, посочи министър Вълчев. Според него особено драматичен е недостигът в някои инженерни професионални направления. Добрата новина според образователния министър е, че по-малко ученици избират да учат в чужбина, съдейки по намалението на издадените удостоверения. Училището никога не е преставало да възпитава, то винаги е имало възложена възпитателна функция, която искаме да засилим. Това заяви министър Красимир Вълчев, коментирайки проекта за Стратегия за възпитателна работа в образователните институции. Той посочи резултатите от проведено в началото на годината проучване, според което мнозинството от родителите очакват училището да възпитава и то по-добре. Стратегията е, за да проведем разговор за тази възпитателна функция и най-добре е диалогът да се води на ниво училищна общност, смята министър Вълчев. Според него в Смолянска област в това отношение нещата се случват по-добре, \"има го доброто взаимодействие между родителите и учителите, между училището и семейството, има го духът на образованието и възпитателната функция е добра\". Стратегията среща подкрепа, според образователния министър. Той посочи като добри практики в тази насока подписани в някои училища своеобразни споразумения, с които родителите се съгласяват училището да спазва определен набор от правила, освен тези, които са в правилника. С отпуснати от Министерски съвет 20 млн. лв. допълнителни средства ще бъдат закупени над 100 нови училищни автобуса в страната, информира министърът. В отговор на журналистически въпрос относно предстоящите държавни зрелостни изпити, министър Вълчев определи разделянето на матурите на модули като съществена крачка, която силно ограничава възможността за преписване.", "date": "2019.05.18", "title": "Красимир Вълчев: Обмисляме безплатно следване в някои специалности във вузовете"}
{"url": "https://www.24chasa.bg/novini/article/7460070", "text": "Американският съюзник Бахрейн предупреди своите поданици да не пътуват до Иран и Ирак и прикани онези, които вече са там, да се върнат незабавно, съобщи Ройтерс, като цитира държавната агенция БНА. Министерството на външните работи на Бахрейн мотивира предупреждението с \"нестабилна обстановка в региона, опасни събития и потенциални заплахи\". Предупреждението бе отправено на фона на тлеещото напрежение между САЩ и Иран, предава БТА. В сряда Вашингтон изтегли част от персонала от посолството в Багдад поради опасения от заплахи от съседен Иран, съюзник на иракските шиитски милиции. По-рано днес ЕксонМобил евакуира чуждестранния си персонал от иракско находище.", "date": "2019.05.18", "title": "Бахрейн към гражданите си в Ирак и Иран: Върнете се незабавно!"}
{"url": "https://www.24chasa.bg/novini/article/7460084", "text": "Австрийският вицеканцлер  , заяви, че се е срещал на испанския остров Ибиса с латвийска гражданка, предаде ТАСС. По-рано германски медии писаха, че е имал срещи с предполагаема рускиня преди парламентарните избори през 2017 г., напомня агенцията. Щрахе и Йохан Гуденус - друг политик от АПС, заявиха по-рано днес, че напускат политическите си постове в правителството на Австрия, парламента и партията, предава БТА. Щрахе бил записан тайно от две германски издания - списание \"Шпигел\" и вестник \"Зюддойче цайтунг\", да обещава строителни проекти на мнима племенница на руски олигарх в замяна на дарения за неговата формация, предаде по-рано днес ДПА. Според Щрахе, говорил днес на пресконференция във Виена, две жени - явно подставени лица, \"потърсили Гуденус след смъртта на баща му, когато е бил в потиснато настроение, и разказали, че имат интерес към ловното имение на семейството\". Предполагаема латвийска гражданка, придружена от дъщеря си, заявила пред Гуденус, че иска да се засели във Виена и да инвестира в Австрия. Имала намерение да се запознае с Щрахе чрез свой германски познат. После, през лятото на 2017 г., на остров Ибиса се състоял \"частен разговор\" в присъствието на този германец, който поканил Щрахе и Гуденус на вечеря. Според Щрахе по време на вечерята, записвана с \"незаконни средства за проследяване\", бил направен опит те двамата с Гуденус да бъдат въвлечени в престъпление и в разговори на противоправна тема. \"Откъси от видеото бяха изрязани от общия контекст и насочени срещу нас\", заяви той. Политикът посочи, че след това никога не е контактувал с тази жена, нито пък Австрийската партия на свободата е получавала от нея някакви вноски. \"Това бе частна среща, в която участвахме само ние двамата\" (с Гуденус), добави той. Щрахе подчерта, че историята със скандалния видеозапис е мръсна кампания за дезинформация и той не желае заради нея да поставя под заплаха дейността на австрийското правителство. Той изтъкна, че всички обвинения са извадени от контекста, и настоя да се публикува пълният видеозапис с всички подробности от разговора на остров Ибиса. Политикът призна, че повлиян от алкохола, може би си е позволил да обсъжда всякакви теми през въпросната вечер. Видеозаписът, публикуван от германските медии, предизвика политически скандал в Австрия. Сметната палата на страната настоя АПС да внесе яснота в изявленията на своя лидер. Върховната прокуратура на Австрия започна проверка на данните за тайно финансиране на Австрийската партия на свободата, допълва ТАСС.", "date": "2019.05.18", "title": "Щрахе след оставката: Откъси от видеото са извадени от контекста и насочени срещу мен (Видео)"}
{"url": "https://www.24chasa.bg/novini/article/7460130", "text": "Пуснаха под парична гаранция футболния фен, който преди дни изпрати 84-годишен мъж в болница. Пловдивчанинът беше задържан в сряда, когато се игра финалът за Купата на България. 38-годишният Манол Лулов блъснал възрастния човек заради направена забележка, а след удара пострадалият се оказа със счупване, предава  В съдебната зала младият мъж заяви, че не е посегнал умишлено и съжалява за случилото се. Въпреки поискната най-тежка мярка за неотклонение \"Задържане под стража\", съдът прецени, че няма опасност Улов да се укрие и да извърши други престъпление. Той излиза от ареста срещу гаранция от 4000 лева.", "date": "2019.05.18", "title": "Пуснаха под гаранция футболния фен, пребил 84-годишен мъж"}
{"url": "https://www.24chasa.bg/novini/article/7460139", "text": "Хиляди се събраха за протест в центъра на Виена с искане да бъдат проведени нови избори, след като дясното правителство на Австрия бе разтърсено от корупционен скандал, информира ДПА. Участниците в демонстрацията пред сградата на канцлерството непрекъснато се увеличават и към 15 часа местно време (16 часа българско време) по данни на полицията бяха вече 5000, уточнява АПА. Акцията протича мирно, макар и шумно, предава БТА. Протестът бе провокиран от   през 2017 година. , припомня ДПА. На демонстрацията присъстват представители на Социалдемократическата партия, която след изборите през 2017 г. доброволно премина в опозиция заради ниския си рейтинг, поддръжници на партиите \"Нова Австрия\", \"Листа Петер Пилц\" и \"Зелените\". Коалиционното правителство на консервативната Австрийска народна партия (АНП) и дясната Австрийска партия на свободата (АПС) положи клетва през декември 2017 г. след парламентарните избори. В тях победи АНП, а АПС зае трето място след най-добрия си резултат от 15 години, припомня ТАСС.", "date": "2019.05.18", "title": "Хиляди излязоха на протест във Виена, поискаха нови избори след скандала с Щрахе (Снимки, видео)"}
{"url": "https://www.24chasa.bg/novini/article/7460160", "text": "Председателят на Европейския съвет и бивш премиер на Полша Доналд Tуск, участвал днес в шествие под наслов \"Полша в Европа\", организирано във Варшава, подкрепи представителите на полската опозиция преди изборите за Европейски парламент, съобщи ТАСС. В слово пред участниците в акцията Туск обвини управляващата партия на Яролав Качински \"Право и справедливост\", че нарушава конституцията, върховенството на закона и проявява евроскептицизъм. \"Сигурна Полша в силна и свободна Европа - ето висшето благо за поляците\", каза той. По думите му обединената позиция цели това благо да бъде опазено. \"Гласувайки за силна Полша в Европа, вие гласувате за свободна и демократична Полша\", посочи политикът, цитиран от БТА. В шествието участват няколко хиляди души. Акцията цели да демонстрира единството на Полша и ангажимента й към универсалните европейски ценности в навечерието на изборите за Европарламент, насрочени в страната за 26 май, допълва ТАСС. Преди изборите полската опозиция образува \"Европейска коалиция\", която включва оглавяваната по-рано от Туск \"Гражданска платформа\", Полската селска партия, Съюза на демократичните леви сили (СДЛ), партията \"Новочесна\" (Модерна) и Зелените.", "date": "2019.05.18", "title": "Туск: Управляващата коалиция в Полша нарушава конституцията"}
{"url": "https://www.24chasa.bg/novini/article/7460189", "text": "2 500 деца от 77 страни се събират в София през август 1979 г. на първата Международна детска асамблея “Знаме на мира”. “Ние сме асамблейци - казва известният журналист и тв продуцент Георги Тошев. - На асамблеята се запознах с Васко Василев - бъдещия световен цигулар, с Мариана Кацарова - правозащитничка и създателка на журналистическа награда на името на Анна Политковска, Даниел Спасов - народен певец и тв водещ, Милко Стоименов - преводач, Росица Лисичкова - бизнесдама, Сирма Бошнакова, която прави успешна кариера в Мюнхен, мексиканеца Габриел Родригес, когото по-късно срещнах в ООН... Където и по света да съм ходил, все се срещах с човек, бил в България като асамблеец. Людмила Живкова прозря, че трябва да се инвестира в бъдещето, в децата, в чувството за космополитност. Този дух беше посят тогава. Идеята беше едно ново поколение да живее по други закони - че сме различни и единни заедно. Благодарен съм, че асамблеята ми се случи, тя формира моя светоглед. Тя ме убеди, че имам отговорност към другите и с другите можем да променяме този свят. хармоничният звук, а не шум. Уви, днес грижата за децата е на последно място в дневния ред. Людмила Живкова се беше преборила и може би това ѝ коства живота, децата да са на първо място. Асамблеята ме научи, че всички сме едно! Повод да подадеш ръка. Асамблеята проповядваше философията на единството, тази на Рьорих, Дънов, Блаватска. Днес няма такива хора. Людмила Живкова го правеше и това, което направи, е видимо.” Световните диригенти Ленард Бърнстейн и Херберт фон Караян и любимият на всички деца писател Джани Родари, Амаду Мхтар М’Боу - генерален директор на ЮНЕСКО, Естефания Алдаба-Лим – помощник генерален секретар и специален посланик на ООН, Светослав Николаевич Рьорих - руски художник, писател, поет, археолог, обществен деец, мистик, философ и просветител, Н.Пр. Дайсаку Икеда - японски дипломат философ, гостуват в България заради асамблеята. Приветствия пращат Курт Валдхайм - генерален секретар на ООН, папа Йоан Павел II, Нилам Санджива Реди - президент на Република Индия, Кармен Романо де Лопес Портильо - председателка на патронажа на Националната система за цялостно развитие на семейството, много други държавни глави и световни организации. На нея са били и деца като 10-годишния тогава Искандер от Сомалия, дошъл от страна с глад и военен конфликт. Сега той е солист на Швейцарската опера. На 8 юни от 10,30 часа на монумент Камбаните ще бъде отбелязана 40-тата годишнината от Асамблеята. Това ще е една от инициативите, но в рамките на 2019 г. предстоят още няколко събития. На 21 декември 1976 г.по случай 20- годишнината от приемането на декларация на ООН за правата на детето общото събрание на организацията обявява 1979 г. за Международна година на детето. България подкрепя това решение и по предложение на Людмила Живкова - министър на културата, започва организирането на първата Международна детска асамблея “Знаме на мира”. Патрон на първата асамблея е Амаду Мхтар М’Боу - генерален директор на ЮНЕСКО. През ноември 1978 г. на 20-ата сесия на Генералната конференция на ЮНЕСКО той оценява асамблеята като една от най-крупните инициативи, свързани с Международната година на детето и подчертава, че “идеята за провеждането ѝ предлага на много деца, закърмени с различна култура, възможност да разберат, че независимо от различията съществува един общ език на братство и солидарност, който е залог и надежда в бъдещето”. Асамблеята се ръководи от международен комитет, оглавен от Людмила Живкова. През 1979 г. в Народното събрание се провежда и Първият световен детски парламент. Там е прието “Писмо обръщение” на децата участници в Международната детска асамблея „Знаме на мира” до децата от целия свят. На 34-та сесия на Общото събрание на ООН “Писмото-обръщение” е разпространено като официален документ. Генералния секретар на ООН тогава Курт Валдхайм подчертава, че “цялостното и ефективно реализиране на правата на децата и стимулирането на техните художествени заложби, на които Международната детска асамблея “Знаме на мира” отдели специално внимание, ще спомогне за обогатяването на всяко общество и всяка нация”. Идеята за асамблея “Знаме на мира” е “благословена” от Тодор Живков - тогава председател на Държавния съвет. През август 1979 г. той пише поздравление към участниците. На него са изложени камбани, подарени от децата от различните държави - участнички. 61 държави подаряват и растения за международния детски парк при монумента “Знаме на мира”. Асамблеята предизвиква международен интерес, така че е решено тя да се провежда на всеки 3 години и България да бъде неин домакин. Това наивно детско стихотворение от петокласничката Беатриче Н. Жадалова, участничка в първата Асамблея Знаме на мира получава Людмила Живкова в навечерието на 1980 г. И лично ѝ отговаря. Писмо от Гилермо Накада – Лима: Двете детски писма доказват доколко лично Людмила Живкова е приемала идеята за детската асамблея “Знаме на мира”. Лично да отговаря, да общува с участниците, да се ангажира с техните съдби... През септември 1980 г. в София се провежда среща на 214 млади творци от 89 страни. А в над 60 страни по света - концерти, изложби и конкурси за детско творчество. През 1982 г. в София е изграден център “Знаме на мира”. В страни като Полша, Франция, Португалия, Белгия, Холандия, Австрия, Бразилия, Мексико, Япония, Индия са създадени национални центрове, обединяващи привърженици на “Знаме на мира”. През 1982, 1985 и 1988 г. в София се провеждат още три международни детски асамблеи и четири срещи на децата от цял свят. В тях общо вземат участие над 1800 деца от 138 държави. Девиз на международното движение “Знаме на мира” е “Единство, Творчество, Красота”. Движението няма политическа насоченост. Прието е като нова форма на дипломация и сътрудничество в името на мира. Освен от ООН и ЮНЕСКО “Знаме на мира” е подкрепена и от УНИЦЕФ, ИНСЕА и други международни организации. През 1990 г. се отменя по-нататъшното провеждане на асамблеите и център “Знаме на мира” е закрит. През 1999 г. по повод двадесет годишнината от първата асамблея Евгения Живкова създава фондация “Людмила Живкова - Знаме на мира”. Фондацията е правоприемник на идеите на Людмила Живкова за “Единство, Творчество и Красота”. Основен принцип на фондацията е, че всеки може да бъде творец в Асамблеята на мира. Евгения Живкова припомни, че мястото на монумента е знаково. “Когато създадох и възстанових “Знаме на мира”, мястото беше много посещавано от децата и имаха огромно желание да се включат в събитието, тъй като това е възможност те да изявят своя талант”, подчертава Живкова. През годините фондацията е провела десет детски асамблеи, в които деца от всички краища на България изявяват своя талант чрез песни, танци и рисунки. Във всяко събитие са взели участие около четири хиляди деца от български и международни училища, придружавани от родители и учители. Асамблеите са провеждани под патронажа на Георги Първанов (докато беше президент), Огнян Герджиков (по времето, когато е председател на 39-о НС), Сергей Станишев (докато бе премиер), Зорка Първанова и Кати Пардю (съпругата на тогавашния посланик на САЩ). Папа Йоан Павел II дари камбана при посещението си в България през 2002 г. Има камбана, дарена от първата жена космонавт - Валентина Терешкова, камбана на НАТО, камбана от първия и втория български космонавти - Георги Иванов и Александър Александров и техните европейски колеги, камбана на фондация “Людмила Живкова - Знаме на мира”, камбани от Индонезия, от “Лайънс клуб” - Италия, от Армения, от футболен клуб “Базел 1983” - Швейцария. Сега е публична държавна собственост, паметник на културата, стопанисва се от Националния учебен комплекс по култура - италианския лицей, Горна баня. Сред инициативите на фондация “Людмила Живкова - Знаме на мира”, свързани с подкрепата и развитието на детското творчество, е “Академия Бъдещето на България” през 2002 г. Тогава е създадена стена, на която се поставят имената на млади българи, получили международни отличия в сферата на изкуството, науката и спорта. Като гимнастичката Симона Пейчева, пианиста Ивайло Милушев, балерината Вихра Маджарова, Петя Неделчева - двукратна носителка на купа “Европа” по бадминтон, и математиците Калоян Славов и Добромир Рахнев, Албена Денкова и Максим Стависки - световни и европейски шампиони по фигурно пързаляне, Ивет Лалова - шампионка по лека атлетика, Ивайло Рисков - постижения в математика и информационните технологии, Станимир Рачев - за високи постижения в областта на физиката, цигуларката Мариана Димитрова, Кирил Стоянов - музикант ударни инструменти, световните шампиони по шахмат Антоанета Стефанова и Веселин Топалов, сумистът Калоян Махлянов - Котоошу, тенисистката Цветана Пиронкова, Радко Котев - математик, и Александра Жекова - световна и европейска шампионка по сноуборд. През юни 2004 г. на монумента “Знаме на мира” е поставен и паметник на децата жертви на тероризъм. Изработен е от скулптора Крум Дамянов и е открит от тогавашния председател на Народното събрание проф. Огнян Герджиков. - От малък майка ми насърчаваше моите детски опити да пея. И тъй като прабаба ми по майчина линия е била успешна оперна певица  явно аз съм наследил увлечението към пеенето. Често, когато имахме гости, тя ме караше и поощряваше да изпея “детския” си репертоар. Тъй като в Сомалия нямаше много възможности за културни развлечения, на чужденците им оставаше само да си ходят на гости. Натрупах солиден “репертоар”. Скоро за мен научиха в Националното радио и ме поканиха да участвам в концерт по случай националният празник на Сомалия. Присъстваха много високопоставени гости - президентът на Сомалия, министри, посланици. След това заваляха покани за концерти. По същото време на българските дипломатически мисии по света е била дадена задача да търсят даровити деца за участие в Международната детска асамблея “Знаме на мира”. Така с майка ми се свързаха от българското посолство и ни предложиха да дойдем в България за участие... - Разбира се! Дори често да не се разбирахме помежду си (а и прикрепените преводачи не сколасваха да превеждат на всички), ние се разбирахме чрез езика на игрите, песните и танците... Децата никога не ги спира езиковата бариера! Сега не си спомням никого персонално, но навремето завързах много познанства. - По време на асамблеята имахме много участия. Тогава посетих за пръв път доста български градове, където имах съвместни участия с български детски хорове. Спомням си много ярко посещението в Плевен и Кюстендил. Завързах приятелство със “ Сребърните звънчета”. Доста време водихме кореспонденция с някои от тях. Дори тогава научих първата си българска песен “Когато бях овчарче...”, която изпълнявах с голям успех и предизвиквах умиление сред слушателите. Към това време репертоарът ми наброяваше 50-ина детски песни на руски, италиански, немски,сомалийски и български. Освен това, вдъхновен от прекрасния прием и неописуемото посрещане, направих които бяха за асамблеята, за България и нейната история... - България ни посрещна по начин, по който се посрещат според мен само посланици. Но ние всъщност си бяхме точно такива, макар да не го разбирахме отчетливо. Тъй като идвах от държава, в която се водеха военни действия и цареше глад и мизерия, благосъстоянието в България ме потресе. За мен беше немислимо, че може да влезеш в магазин за хранителни стоки и да си вземеш 3-4 литра прясно мляко, месо, салами и всичко друго наведнъж. Силно впечатление ми направи зеленината, чистотата. Возиха ни в автобуси и през прозорците виждах невероятни гледки, които в Сомалия нямаше как да видя. И до сега в спомените ми се е запечатала Долината на розите”. свикнал да гледа пясъци, изсъхнали палми и сухи чадъровидни акации... Дете, яло през последните месеци само ориз с минимално количество доматена заливка ( без месо) и варено просо за кокошки (в дни на празници се овкусяваше с олио и малко захар), изведнъж се оказа в рая... А за отношението на организаторите и българите като цяло дори няма смисъл да говоря. Беше неописуемо... За мое и наше съжаление, ние не я заварихме жива, тъй като пристигнахме в България след нейната кончина. - След края на “Асамблея-София' 81 ” майка ми я поканиха на среща с председателя на комитета за култура Георги Йорданов, който я попитал дали ни е харесало и дали не се нуждаем от още нещо. Тогава майка ми се престрашила да помоли за медицинска помощ за мен. Имах прогресиращо късогледство, причинено от фини пясъчни прашинки. Така попаднах в клиниката на проф. Константинов. И тъй като лечението изискваше по-дълъг период, ни предложиха да започна училищната година в България. Попитаха ни дали не искам да уча в Музикалното училище “Л. Пипков”. За мен това беше нещо от сферата на фантастиката. Така започнах в 3-и клас на СМУ, впоследствие го завърших с флейта и класическо пеене  след което продължих обучението си в ДМА “П. Владигеров” със специалност оперно пеене в класа на доц. Констанца Вачкова. И така от едно участие в такъв фантастичен форум аз и майка ми намерихме нашата втора родина, на която дължим толкова много. А начало сложи една голяма жена - Людмила Живкова. Нейната идея преобърна живота ми! Това е накратко моята история. Станах българин, па макар и “ашладисан”, но българин! И се гордея с това!", "date": "2019.05.18", "title": "Асемблейците 40 години по-късно"}
{"url": "https://www.24chasa.bg/novini/article/7459975", "text": "Президентът на САЩ Доналд Тръмп заяви в интервю за \"Фокс нюз\", че смята за необходимо да се разследват евентуалните финансови връзки на бившия вицепрезидент Джо Байдън с правителството на Китай, предаде ТАСС. Американските медии съобщиха преди няколко години, че компанията на Хънтър - по-малкия син на Байдън, е сключила с подразделение на \"Банк ъв Чайна\" споразумение, предвиждащо инвестиции от близо 1 милиард долара, предаде БТА. \"Сто на сто това си е позор\", каза Тръмп, запитан от телевизионния водещ дали във връзка със случая трябва да се разследват Байдън и членовете на семейството му. Според американския президент Китай е \"огромен конкурент\" на САЩ. \"Те искат да превземат света\", припомня ТАСС негово изказване. САЩ повишиха от 10 май от 10 на 25 процента митата върху китайски стоки на стойност 200 милиарда долара. Освен това Тръмп заяви, че е наредил да се вдигнат митата върху китайска продукция за още 300 милиарда долара. Според американски официални представители решението е било взето, след като Китай се отметнал от поетите ангажименти на търговските преговори. В отговор Пекин заяви на 13 май, че ще наложи от 1 юни ответни мита върху близо 5000 американски стоки на обща стойност 60 милиарда долара. ", "date": "2019.05.18", "title": "Тръмп смята, че трябва да се разследват финансовите връзки на Джо Байдън с Китай"}
{"url": "https://www.24chasa.bg/novini/article/7459897", "text": "Над 20 милиона лева са реализираните инвестиции в \"Пристанище Варна\" ЕАД през последните 12 месеца, съобщиха днес от пресслужбата на дружеството, което на 18 май навършва 113 години. Вложенията в нова техника и обновяване на съществуващата са около 16 милиона лева. Останалите средства са похарчени за рехабилитация на инфраструктурата на порта. Сред новите придобивки на дружеството са два мобилни пристанищни крана, увеличаващи ефективността при обработка на всички видове товари. Обновени са редица пристанищни складови съоръжения в двата терминала на порта. Ремонтите позволяват да се увеличи количеството на съхраняваните товари, което повишава конкурентноспособността на компанията. Портът вече разполага с всички необходими разрешения по новото общностно митническо законодателство. Това ще позволи на ръководството да работи за развитие на функциониращия контейнерен терминал и за привличане на проектни товари. Дружеството е избрано и за черноморски партньор по проекти за реализация на нефтени и газови находища в Казахстан. В терминалите на пристанището се осъществява претоварване на свръхтежки и извънгабаритни секции на различни съоръжения от тежковози на по-малки кораби тип река-море. Очаква се товари по тази линия да се обработват поне през следващите три години.", "date": "2019.05.18", "title": "За година инвестициите в пристанище \"Варна\" надхвърлят 20 милиона лева"}
{"url": "https://www.24chasa.bg/novini/article/7459922", "text": "Апаш проникнал в склад за фуражи през тавана,задигнал 100 лева на монети. Кражбата станала в индустриалната зона на Монтана, съобщиха от полицията. Сигналът за извършено проникване в помещението е получен в РУ Монтана на 17-ти май. Униформените веднага се отзовали. На място полицаите установили, че за времето от 19 часа на 16-ти май до 8 часа на 17- ти май неизвестен извършител, след като разместил керемиди и разрушил част от таван, направил дупка в него, проникнал в склад за фуражни стоки. Най- вероятно е очаквал да завари по- голяма плячка, но отнел от владението на собственика монети на обща стойност около 100 лева. По случая е образувано досъдебно производство. Крадецът се издирва от РУ Монтана.", "date": "2019.05.18", "title": "Апаш проникнал в склад за фуражи през тавана, задигнал 100 лева на монети"}
{"url": "https://www.24chasa.bg/novini/article/7459933", "text": "Саудитска Арабия и други страни от Залива са приели искане на САЩ да разположат отново на тяхна територия и във водите на Залива американски войски с цел възпиране на евентуални атаки от Иран, съобщи днес саудитският вестник \"Ашарк Ал Аусат\", цитиран от ДПА. Страните са одобрили разполагането на американските сили въз основа на двустранните споразумения между тях и САЩ, отбелязва вестникът, без да посочва за кои точно страни става дума. Добавя се, че САЩ нямат намерение да влизат във война с Иран, предава БТА. \"Главната цел на новото разполагане на американски сили в страните от Залива е за предприемане на съвместни действия, които да възпират Иран от опити за военна ескалация на положението и за атаки срещу страните от Залива или срещу американски интереси в региона, а не за война срещу (Техеран)\" пише вестникът, като цитира добре информирани източници от региона. Вестникът припомня за извършените тези дни бомбени саботажи срещу няколко търговски кораба и танкери в Залива. А американското Централно командване, което отговаря за региона, заяви тази седмица, че американските сили в Ирак и съседна Сирия са поставени в състояние на повишена готовност заради \"достоверни\" заплахи от иранските сили.", "date": "2019.05.18", "title": "Саудитска Арабия и други страни от Залива разполагат американски войски срещу Иран"}
{"url": "https://www.24chasa.bg/novini/article/7459596", "text": "Китайското правителство е отделило повече от 1,5 милиарда юана (около 222 милиарда долара) за сектора на здравеопазването през 2018 г, с 84 милиарда повече спрямо предходната година, предаде  . Фискалните разходи на страната за здравеопазване в периода 2013 -2017 г надхвърлят 5,9 трилиона юана, сочи доклад на Държавния съвет. Растящите инвестиции на правителството в здравни програми непрекъснато съкращават разходите на хората за здраве. През 2017 г, личните разходи за здраве са били 28,8% от общите, което е най-ниското ниво за последните две десетилетия. Държавните субсидии за основни медицински осигуровки за селски и неработещи градски жители на глава от населението са нараснали от 380 юана през 2015 г на 520 юана през тази, при което разходите за амбулаторни и болнични лечения могат да бъдат възстановени с около 50% и 70% респективно.", "date": "2019.05.18", "title": "Китай е отпуснал 1,5 трилиона юана за здравния сектор"}
{"url": "https://www.24chasa.bg/novini/article/7459624", "text": "Съединените щати може да смекчат скоро някои търговски ограничения срещу \"Хуауей\" (Huawei), след като включването на китайския телекомуникационен гигант в американския \"черен списък\" тази седмица направи купуването от компанията на стоки американско производство почти невъзможно, предаде Ройтерс. Възможно е министерството на търговията на САЩ да издаде временно общо разрешително, за да осигури време на фирмите и хората, които имат оборудване от \"Хуауей\", да се погрижат за неговата поддръжка, каза негова говорителка. Тя уточни, че разрешителното ще остане в сила 90 дни и няма да важи за нови трансакции. От \"Хуауей\" засега не са коментирали въпроса, предава БТА. В четвъртък министерството на търговията на САЩ включи китайския телекомуникационен гигант в своя списък на юридическите лица, на които е забранено да правят бизнес с американски компании без специално разрешително. В \"черния списък\" по принцип попадат компании, чиято дейност е смятана за вредна за националната сигурност или външнополитическите интереси на Съединените щати. Новината за възможното смекчаване на американските ограничения срещу \"Хуауей\" дойде на фона на ескалацията на напрежението между САЩ и Китай в областта на търговията. Вчера американският президент Доналд Тръмп отложи с 6 месеца взимането на каквото и да било решение за налагане на мита на автомобили и автомобилни части, за да не изостри търговските спорове с европейските страни и Япония. Той освен това се съгласи да отмени митата върху стоманата и алуминия, внасяни от Канада и Мексико. Тръмп направи тези отстъпки към традиционни съюзници на САЩ, за да се съсредоточи върху търговския конфликт с Китай, коментира авторитетният британски вестник \"Файненшъл таймс\". Търговските напрежения между двете най-големи икономики в света може да представляват риск за глобалната икономика, ако въпросът не бъде уреден, предупреди междувременно управляващият директор на Международния валутен фонд (МВФ) Кристин Лагард, цитирана от Ройтерс. Миналия месец МВФ понижи прогнозата си за световния икономически растеж през тази година от 3,5 процента на 3,3 на сто.", "date": "2019.05.18", "title": "САЩ може да смекчат скоро някои \nтърговски ограничения срещу \"Хуауей\""}
{"url": "https://www.24chasa.bg/novini/article/7459680", "text": "\"Първоначално се шокирах, но спя спокойно. Свърших това, което трябваше да свърша. Съвестта ми е чиста\", това заяви пред Би Ти Ви бизнесменът Александър Ваклин,  \"Всеки може да твърди куп неистини. Всичко, което каза госпожа Иванчева, е фейк нюз. Над 200 страници съдията в никакъв случая не я оневинява никъде. Това е прекрасен труд, съветвам всеки юрист да го прочете. Вътре има подробен анализ на опита за политизирането на случая от госпожа Иванчева\", заяви Ваклин.  \"Това, че съм казал, че имам и други проекти, ги провокира да поискат допълнително пари. Аз го направих, за да видя докъде ще стигне наглостта им\", коментира предприемачът.  Той твърди, че не познава жената до Иван Гешев Детелина Ханчева. \"1995 година прекарах Нова година на студентски купон с господин Лозан Панов, знам, че е добър кулинар и прави хубава баница, но това значи ли, че имам нещо общо с ВКС?\", попита Ваклин.  Тоя смята, че присъдата на Иванчева ще бъде потвърдена на следваща инстанция.", "date": "2019.05.18", "title": "Александър Ваклин: Не познавам жената до Гешев, с Лозан Панов бях на една Нова година"}
{"url": "https://www.24chasa.bg/novini/article/7459684", "text": "Следователи откриха 18 чувала с човешки останки и инструменти за разчленяване на трупове във ферма в западния мексикански щат Халиско, предаде Асошиейтед прес. Щатските следователи засега не могат да установят точен брой на телата. В контейнери във фермата може да има още останки, предава БТА. Властите изпратили войници за обиск във фермата, след като мъж, избягал оттам, казал, че е бил държан насила от похитители. При обиска били намерени още двама задържани, както и трима от предполагаемите им похитители, които са арестувани. През последните дни мексиканските власти откриха останки от 34 души в два отделни частни имота в Халиско. От 1 декември досега там са открити останки от 337 тела, погребани на 222 места.", "date": "2019.05.18", "title": "Откриха 18 чувала с човешки останки в мексиканския щат Халиско"}
{"url": "https://www.24chasa.bg/novini/article/7459690", "text": "През изминалото денонощие на територията на страната са станали общо 16 пътно-транспортни произшествия. Загинали няма, ранени са 23 - ма души, съобщиха от пресцентъра на МВР. В София тежките катастрофи са 49, по-леките -5, ранени са 7 души. От МВР уточняват, че данните са динамични на база текущи съобщения, получени от ОДМВР до 24.00 часа на 17 май. От началото на месеца загиналите са 22-ма, а ранените 339 при 255 ПТП. Общият брой на загиналите от началото на годината е 166 души. При сравнение с реалните данни за загиналите /174/ през същия период на 2018 г. се отчитат 8 по-малко загинали участници в движението по пътищата през 2019 г.", "date": "2019.05.18", "title": "22-ма загинали на пътя от началото на месеца, 339 ранени"}
{"url": "https://www.24chasa.bg/novini/article/7459711", "text": "На 30 май 2019 г. президентът Румен Радев ще бъде домакин на традиционния абитуриентски бал на младежите, отгледани в институции, който е част от благотворителната инициатива „Подкрепи една мечта”. Това съобщиха от прессекретариата на президентството. Държавният глава Румен Радев отправя благодарност към дарителите, които през годините разпознават президентската инициатива като своя социална кауза. „Вие дарявате на тези млади хора вълнуващо преживяване, което бележи младостта им с надежда и мечти. Вашата щедрост осигурява на бъдещите студенти финансовата опора, която иначе дава семейството“– с тези думи президентът се обръща към всеки, който има желание и възможност да подпомогне финансово благотворителната инициатива. С дарените средства Администрацията на Президента покрива разходите по организацията на празничната вечер, а останалата част се разпределя като еднократна стипендия между абитуриентите, които ще продължат образованието си във висше училище или професионален колеж, и отличните ученици в 12 клас през учебната 2019/2020 година. Над 100 зрелостници от випуск 2019, които са израснали в социални услуги, очакват с нетърпение своята бална вечер. Благодарение на партньорствата, които съпругата на президента г-жа Десислава Радева, договори с проф. Любомир Стойков от Академията за мода и с г-жа Елена Кристиано от „Кристиан оф Рома“, 34-ма младежи вече получиха като подарък своите бални рокли и абитуриентски костюми от дизайнерите София Борисова, Жана Жекова, Радослава Лазарова, Христо Чучев и модна къща „Десизо Мони“, а в деня на бала елитни стилисти ще се погрижат за празничния вид на всички абитуриенти. Организациите, фирмите и гражданите, които ще дарят средства в подкрепа на инициативата „Подкрепи една мечта”, могат да го направят по банковата сметка на Администрацията на президента: IBAN BG 45 BNBG 9661 3000 1909 01 BIC BNBGBGSD Банка БНБ", "date": "2019.05.18", "title": "Радев набира дарения за абитуриенти, израснали без родители"}
{"url": "https://www.24chasa.bg/novini/article/7459717", "text": "Земетресение с магнитуд 6 е било регистрирано край Папуа Нова Гвинея, съобщи Европейско-средиземноморският сеизмологичен център, цитиран от ТАСС. Засега няма данни за пострадали хора и нанесени материални щети, нито е издадено предупреждение за вълни цунами, уточнява БТА. Силният трус е станал на дълбочина от 60 километра, с епицентър на 76 километра източно от крайбрежния град Кокопо.", "date": "2019.05.18", "title": "Силно земетресение край Папуа Нова Гвинея"}
{"url": "https://www.24chasa.bg/novini/article/7459732", "text": ", е ловна пушка, предаде  . Открити са и голям брой боеприпаси - патрони. По непотвърдена информация, пушката и патроните са били намерени в скривалище, което се намира близо до кошери до реката в Костенец. Предполага се, че скривалището е направено от Стоян Зайков, но за да бъде категорично потвърдено това, трябва да бъдат назначени експертизи на оръжието. По-рано главният секретар на МВР главен комисар Ивайло Иванов съобщи, че полицията е открила оръжие при един от огледите в гората край Костенец. МВР започна безпрецедентна по размер операция в Костенец и околностите за издирване на заподозрения за убийство Стоян Зайков, който е в неизвестност вече девети ден. Днес в акцията ще бъдат включени термокамери на Гранична полиция, а при нужда ще бъде повикан и хеликоптер. Зайков е в неизвестност от 9-и май, когато беше открито тялото на бившата му приятелка, от която има дете. На 16-и май полицията откри и тяло на мъж, съсед на заподозрения. По данни на МВР, мъжът е бил убит с ловна пушка, той е и братовчед на издирвания.", "date": "2019.05.18", "title": "Оръжието, открито край Костенец, е ловна пушка, има и голям брой патрони"}
{"url": "https://www.24chasa.bg/novini/article/7459602", "text": "Музей в централен Китай стана първият в страната, който предлага пълно 5G покритие и множество обвързани услуги, включително разглеждане на 2400-годишна бронзова камбана в реално време, предава  . Уханският провинциален музей съобщи, че цялата институция сега разполага с 5G мрежа и пакет от базови приложения с 5G се предлагат на посетителите, които да им предоставят едно уникално взаимодействие с колекциите. Сред новите услуги са зона за виртуална реалност, където посетителите могат да „бият\" камбаната „Дзънхоуи\", едно от съкровищата на музея, което датира от периода на Воюващите царства (475-221 пр. Хр.). Истинският звук на камбаната реално е бил чуван само три пъти откакто е намерена при разкопки през 1978 г. Музеят каза, че работят с оператора Чайна Мобайл и технологичния гигант Huawei за въвеждането на 5G мрежата в сградата. С отбелязването на Международния ден на музеите 18 май, все повече китайски музеи се очаква да обявят опитите си в технологичните иновации, които се насърчават през последните години, за да позволят на повече хора достъп до културните реликви.", "date": "2019.05.18", "title": "Китай разкри първия 5G „смарт музей\""}
{"url": "https://www.24chasa.bg/novini/article/7459771", "text": "Бивш агент на Централното разузнавателно управление (ЦРУ) на САЩ бе осъден на 20 години затвор за шпионаж в полза на Китай, предаде Ройтерс. През юни миналата година Кевин Патрик Малъри от Лийсбърг, щата Вирджиния, бе признат за виновен от федерално жури по обвинения в заговор за предаване на американски отбранителни тайни на Пекин. \"Този случай се вписва в една тревожна тенденция бивши служители на разузнаването на САЩ да бъдат вербувани от Китай и да предават своята страна и колеги\", каза в изявление помощник-главният прокурор Джон Демърс, предаде БТА. 62-годишният Малъри е заемал редица секретни длъжности в правителствени агенции и компании, изпълняващи държавни поръчки в областта на отбраната. Той включително е бил агент под прикритие на ЦРУ и служител на военното разузнаване. Малъри е имал разрешително за достъп до свръхсекретна информация. В началото на този месец друг бивш агент на ЦРУ, Джери Чун Шин Лий, се призна за виновен по обвинения в шпионаж в полза на Китай. През март пък пледира виновен отново по обвинения в шпионаж в полза на Китай бившият служител на военното разузнаване на САЩ Рон Рокуел Хансън, припомня Ройтерс.", "date": "2019.05.18", "title": "20 години затвор получи бивш агент на ЦРУ, шпионирал за Китай"}
{"url": "https://www.24chasa.bg/novini/article/7459776", "text": "Министърът на финансите на САЩ Стивън Мнучин отказа да изпълни искането на комисия в Конгреса да публикува данъчните декларации на президента Доналд Тръмп, предадоха световните агенции. Фискалната комисия в контролираната от демократите Камара на представителите бе дала срок до 17 ч. източноамериканско време вчера (полунощ българско време) да бъдат публикувани данъчните декларации на Тръмп за последните шест години, припомня БТА. \"Не сме в състояние да предоставим поисканата информация\", написа лаконично Мнучин в писмо до председателя на комисията, демократа Ричард Нийл. Финансовият министър освен това посочи, че тези сведения \"не служат за законодателни цели\". Отказът на Мнучин почти сигурно му гарантира съдебна битка с Конгреса по въпроса, отбеляза Ройтерс. Нийл заяви, че ще се консултира какви действия да предприеме, като намекна, че е склонен да се обърне към съда.", "date": "2019.05.18", "title": "Финансовият министър на САЩ отказа да публикува данъчните декларации на Тръмп"}
{"url": "https://www.24chasa.bg/novini/article/7459801", "text": "Австрийският канцлер Себастиан Курц, който оглавява управляващата дясна коалиция в страната, изключва възможността да продължи да работи с вицеканцлера Хайнц-Кристиан Щрахе - лидер на крайно дясната Партия на свободата (АПС) след  , съобщи източник от коалицията, цитиран от Ройтерс и БТА. Това решение идва малко преди Курц да се срещне с вицеканцлера си тази сутрин. Вчера две авторитетни немски издания - списание \"Шпигел\" и вестник \"Зюддойче цайтунг\", публикуваха видеозапис, направен тайно през юли 2017 г., - три месеца преди парламентарните избори в Австрия, които изведоха АПС до властта и направиха Щрахе втория човек в правителството. В него се вижда и чува, как лидерът на АПС обещава строителни проекти на мнима племенница на руски олигарх в замяна на дарения за неговата формация. Аферата, която се разрази броени дни преди изборите за Европейски парламент, поставя под натиск управляващата коалиция, и опозицията веднага поиска оставката на Щрахе. Канцлерът Себастиан Курц планира да направи днес изявление по случая. Отзвукът от скандала е толкова голям в страната, че коалиционното правителство е на прага да рухне, отбелязва Ройтерс.", "date": "2019.05.18", "title": "Курц не иска да работи повече с вицеканцлера след корупционния скандал"}
{"url": "https://www.24chasa.bg/novini/article/7459833", "text": "Атмосферата над страната ни от няколко дни е наситена с прах от пустините на Северна Африка, показват данните на Гръцката метеорологична служба. Облакът от фин пясък е обхванал България, Сърбия, Гърция и други балкански държави. В следващите дни концентрацията ще се увеличи, а обхватът на запрашената територия ще се разшири на север чак до Полша и Германия, както и на североизток към Украйна. Прогнозата е облакът да се оттегли след 23 май, предава  . На този етап станциите за измерване на чистотата на въздуха на Изпълнителната агенция по околна среда у нас не отчитат опасни стойности на фините прахови частици. Въпреки това, видимостта е намалена. По равните открити повърхности се вижда прах, а ако завали, дъждът ще е кален.", "date": "2019.05.18", "title": "Мъгла от фин прах над цялата страна"}
{"url": "https://www.24chasa.bg/novini/article/7459837", "text": "Fibank (Първа инвестиционна банка) отбеляза със стилно събитие 20- годишнината от откриването на офиса си във Варна. На празненството в морската столица присъстваха над 150 клиенти, партньори и приятели на банката от града и региона. Домакинът на събитието, управителят на клон Варна г-н Иван Сердаров, поздрави гостите и служителите. Той благодари на клиентите за доверието през годините и изказа признателност към всички служители на банката във Варна и региона. „Истинско удоволствие е да работиш в екип, който всекидневно отдава своята компетентност и енергия, за да продължава да утвърждава Първа инвестиционна банка като еталон за бързо и качествено обслужване при работата с клиенти”, добави г-н Сердаров. Клоновата мрежа на банката в цялата страна наброява 160 клона. В момента Fibank има 11 офиса във Варна, осигурява работа на 100 служители и обслужва над 80 000 клиенти – физически лица и фирми. Служителите на банката извършват над 65 хиляди операции месечно във Варна и областта. По случай бляскавия юбилей на най-голямата българска банка красива заря огря небето над клона на бул. „Генерал Колев” 113. Водещ на събитието беше Андрей Арнаудов, а за елегантната атмосфера допринесоха музикалните изпълнения на трио „Хипнотик“.", "date": "2019.05.18", "title": "Fibank отпразнува 20 години във Варна"}
{"url": "https://www.24chasa.bg/novini/article/7459847", "text": ", вече вдигна на крак правосъдните органи, пише в електронното си издание вестник \"Пресе\". Говорителят по правните въпроси на Австрийската социалдемократическа партия Ханес Яролим е подал сигнал до прокуратурата, занимаваща се със стопански и корупционни въпроси, предава БТА. До този момент Щрахе не е направил изявления по случая. Очаква се той да направи това днес по обед, но преди това ще има среща с канцлера Себастиан Курц, бе обявено тук от източници, близки до правителството. Същите източници вече съобщиха, че Курц изключва възможността да продължи да работи с Щрахе в правителството. Генералният секретар на правосъдието Кристиан Пилначек съобщи чрез ежедневника \"Курир\", че с проучване на случая вече е натоварена върховната прокуратура, но добави, че все още е рано да се съставя пълна картина по случая, тъй като става дума за части от видеозапис. Опозиционната Австрийска социалдемократическа партия настоява още преди датата на изборите за Европейски парламент да се състои парламентарен дебат пред вид безпрецедентния корупционен скандал. Скандалът стана причина генералният секретар на Австрийската партия на свободата и водач на партийната листа за европейските избори Харалд Вилимски да откаже днешното си посещение в Италия, където трябваше да присъства на голям митинг на деснопопулистките партии в Милано, и да остане във Виена за кризисните заседания на партията. Разразилият се скандал е истинска политическа бомба, която ще има и международни последици, пише \"Курир\". Очевидна е целта, продължава ежедневникът, а именно да се нанесе унищожителен удар срещу все по-силните крайнодесни партии в ЕС. За тази цел материалът е пазен в тайна почти две години. От двете германски издания, публикували скандалното видео, направено на испанския курортен остров Ибиса - списание \"Шпигел\" и вестник \"Зюддойче цайтунг\", отказват да съобщят как е получено то. Историята бележи края на кариерата на Щрахе, продължава \"Курир\", вероятно ще промени и крайния резултат за Австрийската партия на свободата на предстоящите избори за Европейски парламент. Ще има влияние и върху сдружението на десните партии в Европа. Това е тежък удар и за коалицията във Виена, коментира \"Курир\". Съществува вероятност скандалът да се отрази неблагоприятно и върху резултатите от изборите за Европeйски парламент на управляващата Австрийска народна партия, чийто водач е канцлерът Себастиан Курц. Според все още непотвърдени слухове, възможни са два варианта: нови избори или продължаване на правителствената коалиция с вицеканцлер Норберт Хофер, в момента министър на транспорта от квотата на Австрийската партия на свободата.", "date": "2019.05.18", "title": "Австрийският \"Курир\": Разразилият се скандал ще има международни последици"}
{"url": "https://www.24chasa.bg/novini/article/7459871", "text": "Бивш командир на марксистката бунтовническа групировка ФАРК беше арестуван вчера в колумбийската столица Богота минути след излизането си от затвора въз основа на появили се нови доказателства по обвинения в наркотрафик, съобщи канцеларията на главния прокурор в изявление, цитирано от Ройтерс и БТА. Сеуксис Паусиас Ернандес, по-известен с партизанското си име Хесус Сантрич, беше изведен от затвора в инвалидна количка, но минути след като премина през портала на затвора, беше върнат обратно от полицията. Арестът вероятно ще се отрази негативно на деликатното мирно споразумение с демобилизираните вече партизани. ФАРК (Революционни въоръжени сили на Колумбия) сложи оръжие в резултат на мирното споразумение от 2016 г. Преди повече от година съдебни заседатели в САЩ препоръчаха 52-годишният Ернандес да бъде изправен пред съда за заговор за изнасянето на 10 тона кокаин, който на улицата струва 320 милиона долара. В сряда специален съд постанови той да бъде освободен. \"В резултат на международно юридическо сътрудничество в последните няколко часа се появиха нови доказателства и свидетелства, които ясно потвърждават обстоятелствата - времето, начина и мястото - на заговор за извършване на наркотрафик\", посочи в изявление колумбийският главен прокурор. Специалният съд (Jurisdiccion Especial para la Paz, JEP), пред които отговарят водачите на ФАРК, постанови в сряда, че представените от прокурорите доказателства не дават възможност да се прецени дали и кога Ернандес е участвал в заговор за прехвърляне на кокаин в САЩ. Решението на съда предизвика институционална криза, след като главният прокурор незабавно подаде оставка в знак на протест. Тъй като юрисдикцията на специалния съд обхваща всички престъпления от времето на войната, Ернандес може да бъде екстрадиран само ако предполагаемите престъпления са били извършени след сключването на мирното споразумение. Партия \"Обща алтернативна революционна сила\" (Fuerza Alternativa Revolucionaria del Comun), която ФАРК създаде след подписването на мирното споразумение, запазвайки акронима си, протестира срещу повторния арест на Ернандес, определяйки го като \"постановка\". Колумбийският президент Иван Дуке е свикал на 20 май среща с лидерите на политическите партии, за да обсъдят ситуацията. В предизборната си кампания през 2018 г. Дуке обеща да внесе промени в мирните договорености, които според него са твърде снизходителни към бившите командири от ФАРК. В Колумбия има дълбоко разделение между хората, които подкрепят мирното споразумение, сложило край на над 50-годишната войни с 260 000 жертви, и онези, които искат да видят водачите на ФАРК зад решетките или войната да приключи на бойното поле.", "date": "2019.05.18", "title": "Арестуваха бивш командир на ФАРК в Богота минути, след като излезе от затвора"}
{"url": "https://www.24chasa.bg/novini/article/7459236", "text": "29-годишна циганка е открита мъртва и захвърлена в кв. “Орландовци”. Случайни минувачи намерили трупа ѝ на ул. “Сините камъни” в 3 часа сутринта в петък. Мястото е между Централните и Малашевските гробища, близо до Владайската река. Обадили се на спешния телефон 112 и скоро пристигнали лекари от Бърза помощ и криминалисти. Веднага станало ясно, че е убита - имала рана от нож на врата, била пребита, а ръцете ѝ били вързани със свински опашки. Жената е регистрирана в полицията като наркозависима и джебчийка. Често се навъртала в района с други зависими от хероин. Живее в циганската махала наблизо. Има 4 деца. Разпитват се нейните познати от занаята и улицата. Според тях тя е пребита от охранители на предприятие в околността. Работи се и по версията, че наркоманката е хваната да краде в някой от дворовете на къщите наоколо и е спипана навреме от собствениците, които са я наказали. ", "date": "2019.05.18", "title": "Мургава наркоманка намерена убита и с вързани ръце в “Орландовци” (Обзор)"}
{"url": "https://www.24chasa.bg/novini/article/7452499", "text": "Една литературна загадка, която не ми е давала мира още в студентските години. Всъщност отговорът ми беше подсказан още преди половин век от моя университетски преподавател по български фолклор - незабравимия професор (по-късно академик) Петър Динеков. Четейки за изпит по неговия предмет, ми попадна в ръцете полуизтрито циклостилно копие на негова лекция, посветена на разните варианти на една народна песен. Те имаха различен сричков размер и значителна дължина, а доколкото си спомням - и имената на възпяваните герои там бяха различни, но всички те говореха за онази драма от робското време, която познаваме като една от най-вълнуващите български песни: “Даваш ли, даваш, балканджи Йово”. В циклостилната лекция имаше и кратък коментар, където професорът изказваше със сигурност предположението, че тази народна песен e станала такава, каквато е известна днес, след преработка на поета Пенчо Славейков… Споменатите циклостилни листове изчезнаха в суматохата на онази изпитна сесия, не срещнах подобно твърдение и след това - било в книга или отделна статия. Не откривах нещо повече по този въпрос и в други отпечатани лекции, разпространявани във Филологическия факултет. Но тогава и дълго след това в паметта ми често прозвучаваше драматичната ритмика на думите: “Даваш ли, даваш, балканджи Йово”. Различна от силабическия словоред на народната песен, тя напомняше с нещо Дебеляновото стихотворение: “Помниш ли, помниш ли тихия двор…”, (усеща се дактилният ритъм, познат от личното творчество; в песента има и цезура в средата на всеки стих – нещо, което е характерно повече за авторските творби). Тази народна балада несъмнено Ако се вгледаме по-внимателно, ще открием в нея и други характерни елементи на личното творчество – по-лаконичен изказ, стегната композиция, изразителен финал. А както вече споменах, повечето народни песни са предимно в силабически стих, нямайки допирни точки с дошлото по-късно в авторската поезия тоническо стихосложение. Може би трябва да направя и признанието, че не всичко от поетическото творчество на Пенчо Славейков ме е изпълвало с възторг. Допада ми тихата лиричност в “Сън за щастие” например, но все не успявам да прочета до края епоса “Кървава песен”, за който са правени обширни (и предимно позитивни) литературни анализи. Предпочитам да разгърна отново “Записки по българските въстания” на Захарий Стоянов, отколкото стихотворната сага на Пенчо Славейков, посветена на същата епична тема. Но нека оставим такъв дискусионен въпрос на литературните специалисти. Ще допълня само, че нито за миг не съм си казвал, че моят университетски професор е изрекъл погрешно предположение. Повече от половин век носех в себе си убеждението, че Пенчо Славейков, именитият поет и създател (така също) и на “Книга на песните”, посветена на народното творчество, е направил с истинско вдъхновение тази преработка, съпроводена впрочем с благороден отказ от авторство или съавторство. Често съм си мислил, че баладата, представяща ни драмата на балканджи Йово, звучи толкова просто и силно, по народному, не само поради страховития си сюжет, но и защото поетът е пренебрегнал какъвто и да е белег на авторство. Даже си казвах и това - ако Пенчо Славейков беше направил изцяло авторска творба на тази тема, съобразена с негова лична литературна концепция, баладата за балканджи Йово едва ли щеше да носи същия неповторим заряд… И някак неочаквано открих потвърждение на моите размишления, тръгнали от онези думи на Петър Динеков. В едно доста по-ново издание на “Книга на песните” (Български народни песни, отбрани от Пенчо Славейков, издателство “Отечество” 1995 г.), неотдавна прочетох тази песен - такава, каквато всички я знаем. На самата страница, където се намираше творбата, пак няма никакъв знак за поетовата преработка на песента. Но съвсем в края на книгата, в бележките по изданието, литературният критик Борис Делчев ни предоставя следната информация: “…За да дадем все пак нагледна представа за работата на Пенчо Славейков, не ще е излишно да приведем един характерен пример - да приведем първообраза на онази песен, в която той може би най-много се е отдалечил от оригинала. Става дума за песента “Даваш ли, даваш, балканджи Йово” (N:186 от това издание), която той е взел от сборника на Стефан Веркович. В посочения източник тя има този вид (запазва се пунктуацията на оригинала).  Море даваш Никола, хубава Яна на турцка вера? Море глава си давам войвода, Яна не давам на турцка вера. Та му отсекоха едната ръка. Море та гу питат, и гу разпитат: Море даваш Никола, хубава Яна на турцка вера? Глава си давам войвода, Яна не давам на турцка вера. Отсекоха и другата му ръка, море па гу питат, и гу разпитат: Море даваш Никола, хубава Яна на турцка вера? Море глава си давам войвода, Яна не давам на турцка вера. Море отсекоха му едната нога море па го питат, и го разпитат: Море даваш Никола, хубава Яна на турцка вера? Море глава си давам войвода, Яна не давам на турцка вера. Море отсекоха му и другата нога, море па гу питат, и гу распитат: Море даваш Никола, хубава Яна на турцка вера? Море глава си давам войвода, Яна не давам на турцка вера. Те му искараха едното око, море та гу питат, та гу распитат: Море Яна му вели, вели, говори: Остани сбогом, брат ми Никола! Айде сос здравие хубава Яна. Ноге си немам да те испрата. Ръке си немам да те приг’рна. Очи се немам да те вида.” Ето това е стародавната песен, от която Пенчо Славейков е изваял онзи вълнуващ шедьовър “Даваш ли, даваш, балканджи Йово”. на този удивителен литературен факт - вече споменах, че най-малко двама наши писатели в предишните десетилетия са направили творческо усилие да хвърлят светлина върху него. Но съм сигурен, че истината за този факт е останала предимно в тесен литературен кръг. На пръсти се броят българите, които знаят за това съавторство, извисило думите на тази народна песен до върховете на Балкана, до безсмъртните звезди, помнещи онова мрачно време. Мисля си, че само това да е направил през своя творчески живот Пенчо Славейков, той заслужава мястото си в поетическия пантеон на България. А поетът е направил много повече. Ето и Пенчовата публикация на песента - такава, каквато повечето от нас я знаем.  Даваш ли, даваш, балканджи Йово хубава Яна на турцка вера?“ Море, войводо, глава си давам, Яна не давам на турцка вера! Отсекоха му и двете ръце, та пак го питат и го разпитват: „Даваш ли, даваш, балканджи Йово, хубава Яна на турцка вера?“” Море, войводо, глава си давам, Яна не давам на турцка вера! Отсекоха му и двете нозе, та пак го питат и го разпитват: “Даваш ли, даваш, балканджи Йово, хубава Яна на турцка вера?” Море, войводо, глава си давам, Яна не давам на турцка вера! Избодоха му и двете очи, и го не питат, нито разпитват, току се зеха хубава Яна, та я качиха на бърза коня да я откарат долу в полето – долу полето, татарско село. Яна Йовану тихом говори: – Остани сбогом, брате Йоване! – Хайде със здраве, хубава Яно! Очи се немам аз да те вида, ръце си немам да те прегърна, нозе си немам да те изпрата!” Тъй като първата ми публикация за песента “Даваш ли, даваш, балканджи Йово” във вестник “Словото днес” предизвика значителен интерес (няма да скрия, че имаше и гласове, които настояваха за допълнително аргументиране на тезата за съавторството на Пенчо Славейков), предлагам своите предишни и сегашни аргументи:  Това съавторство на Пенчо Славейков се доказва от изчистената силаботоническа ритмика, от значително по-стегнатата композиция и от извисения финал, в който има и нови стихове: “…Избодоха му и двете очи,/И ГО НЕ ПИТАТ, НИТО РАЗПИТВАТ/ ТОКУ СИ ЗЕХА ХУБАВА ЯНА, / ТА Я КАЧИХА НА БЪРЗА КОНЯ/ ДА Я ОТКАРАТ ДОЛУ В ПОЛЕТО/ ДОЛУ В ПОЛЕТО, ТАТАРСКО СЕЛО”. По друг начин е направена и новата градация на последните три реда. Появата на понятието “татарско село”, липсващо в народната песен, записана от Веркович, подсказва, че поетът е искал да напомни, че в жестокостите спрямо българското население понякога са участвали и други етнически групи от същата “вера”. Мисля, че Пенчо Славейков е сменил името Никола от първоначалния текст на песента с “балканджи Йово”, за да внуши обобщението, че такава драма са преживявали българите и от двете страни на Балкана.  Може би с обръщението “балканджи” Славейков подчертава и самотността на Йововия дом в полите на Балкана - нещо, което го прави лесна плячка на насилниците. Така преработената песен, изваяна с нова ритмика, цезура в средата на стиха и т.н. сега не би могла да се изпее с предишната мелодия (ако тя по щастлива случайност е запазена). ВЕЧЕ ИМАМЕ НОВО ЛИТЕРАТУРНО ПРОИЗВЕДЕНИЕ, ТРЪГНАЛО ОТ НАШИЯ ГЕНИАЛЕН ФОЛКЛОР И УСЪВЪРШЕНСТВАНО ОТ ТАЛАНТЛИВА ПОЕТОВА РЪКА. Този факт ни дава още един повод да си спомним, че Пенчо Славейков е син на П. Р. Славейков - голям възрожденски поет и усърден събирач на множество народни умотворения. Още в детството си Пенчо Славейков е живял в атмосферата на преклонение към народната песен, имал е чувствителни сетива за нея. Подобен усет той проявява и в някои свои авторски творби - напр. в “Неразделни”. Без да се възприемам, както вече заявих, за първооткривател на това малко познато съавторство, истински се радвам, че мога да посоча творческото участие на един голям български поет в извайването на най-вълнуващата българска балада.", "date": "2019.05.18", "title": "Пенчо Славейков редактира “Даваш ли, даваш...”"}
{"url": "https://www.24chasa.bg/novini/article/7459594", "text": "Голям скандал се разрази в Австрия с вицеканцлера и лидер на крайнодясната Австрийска партия на свободата (АПС) Хайнц-Кристиан Щрахе, който бил записан тайно от две германски издания да обещава строителни проекти на мнима племенница на руски олигарх в замяна на дарения за неговата формация. Аферата, която се разрази броени дни преди изборите за Европейски парламент, поставя под натиск управляващата коалиция, като опозицията поиска оставката на Щрахе, а канцлерът Себастиан Курц планира да направи днес изявление по случая, предаде ДПА. Видеозаписът бе публикуван вчера от списание \"Шпигел\" и вестник \"Зюддойче цайтунг\". Той е бил направен на испанския остров Ибиса още през юли 2017 г. - три месеца преди парламентарните избори в Австрия, които изведоха АПС до властта и направиха Щрахе втория човек в правителството, уточнява БТА. Жената на записа се представя като племенница на руски олигарх и казва, че иска да инвестира около 250 милиона евро в Австрия. Щрахе й обяснява как да дари пари на неговата партия посредством сигурна неправителствена организация. Лидерът на АПС дава на жената да разбере, че може да се надява да получи строителни проекти, които преди са били поверявани на голямата австрийска компания Щрабаг (Strabag). \"Тя получава всички проекти, които Щрабаг получава сега\", е цитиран да казва Щрахе от \"Шпигел\". Австрийският вицеканцлер освен това съветва жената да купи най-големия вестник в страната - \"Кронен цайтунг\" - който след това да го подкрепи по време на предизборната кампания. Някои от журналистите в медията обаче ще трябва да бъдат сменени, отбелязва той и добавя: \"Ще доведем петима нови и ще ги настаним там. Това е сделката.\" Срещата е била организирана от Йохан Гуденус - политик от АПС, който е учил в Русия и е в управителния съвет на Австрийско-руското дружество за приятелство. Щрахе и Гуденус признали за срещата, след като били попитани от германски медии. В писмено изявление лидерът на АПС отбелязва, че на няколко пъти е казал на жената, че австрийското законодателство трябва да бъде спазено. Записът потвърждава тези негови думи, потвърждава \"Шпигел\". Щрахе освен това твърди, че става въпрос за \"строго частна\" среща в \"небрежна, спокойна ваканционна атмосфера с пиене във весела обстановка\". Канцлерът Себастиан Курц от консервативната Австрийска народна партия (АНП) е свикал кризисна среща късно снощи, предаде Ройтерс. Курц ще направи днес изявление по случая, съобщи неговият говорител, цитиран от ДПА. Агенцията отбелязва, че въпреки че АНП и АПС управляваха съвместно досега до голяма степен в хармония, през последните седмици на повърхността се появиха напрежения заради връзки на крайнодясната партия с екстремистко, ксенофобско движение. Опозицията поиска оставката на Щрахе и нови парламентарни избори, предаде ТАСС. Сметната палата на Австрия пък поиска от АПС да даде разяснения за своето финансиране.", "date": "2019.05.18", "title": "Австрийският вицеканцлер обещавал строителни проекти на мнима племенница на руски олигарх"}
{"url": "https://www.24chasa.bg/novini/article/7459587", "text": "Този четвъртък строители съединиха двата участъка на най-широкия мост над река Яндзъ. Съоръжението е дълго 7548 м и широко 48 м. Намира се в град Ухан, централната провинция Хубей. Мостът е двупосочен с общо 10 ленти, максимално разрешената скорост на движение по него е 100 км/ч, предава  . „Уникалният дизайн на моста помага да се избегне влиянието на силните ветрове и земетресения\", каза инженерът Сю Гун-и. Мостът е част от четвъртата кръгова магистрала на град Ухан. По думите на властите, той значително ще подобри местната пътна мрежа и допринесе за развитието на логистиката в града, който е важен транспортен център в централен Китай. Съоръжението се очаква да бъде пуснато в експлоатация по-късно тази година.", "date": "2019.05.18", "title": "Завършен бе строежът на най-широкия мост над река Яндзъ"}
{"url": "https://www.24chasa.bg/novini/article/7459608", "text": "Още един щат в САЩ - Мисури - одобри закон, ограничаващ правото на аборт, предадоха световните агенции.  , припомня БТА. Тези нормативни актове се вписват в офанзивата, предприета от голям брой консервативни щати, които разчитат на Върховния съд, където консерваторите доминират след две номинации от президента Доналд Тръмп, за да отменят едно право, придобито от американките преди 46 години. Законодателното събрание на Мисури - селски, религиозен щат в централната част на САЩ - одобри с голямо мнозинство законопроект, който забранява аборта 8 седмици след началото на бременността дори при изнасилване или кръвосмешение, в името на \"свещеното право\" на живот. Текстът предвижда между 5 и 15 години затвор за лекарите, които прекъснат бременност след този срок, но не и за самата жена. Законът в Алабама, който по-рано тази седмица бе одобрен от щатското събрание и подписан от губернаторката републиканка Кей Айви, отива още по-далеч. Той забранява аборта във всички случаи, освен когато здравето на жената е застрашено, и предвижда до 99 години затвор за лекаря, прекъснал изкуствено бременността. Законът в Мисури трябва да бъде подписан от губернатора републиканец Майк Парсън, за да влезе в сила. Парсън, който е яростен противник на абортите, се похвали наскоро в Туитър, че е намалил годишния им брой в щата от 20 000 на 3000. Очаква се законът в Мисури бързо да бъде отменен от някой съд, тъй като е в противоречие с емблематично решение на Върховния съд от 1973 г., което узакони правото на аборт в САЩ. Целта на щата обаче е в крайна сметка най-висшата съдебна инстанция в страната да бъде убедена да се отметне от въпросното си решение.", "date": "2019.05.18", "title": "И в щата Мисури забраниха абортите"}
{"url": "https://www.24chasa.bg/novini/article/7459614", "text": "Общинският съвет на Венеция предприе мерки за решаване на проблемите с проститутките и пияните хора по улиците и каналите на препълнения с туристи италиански град, предаде Ройтерс. Съгласно новите правила \"жриците на любовта\" ще може да бъдат глобявани с до 500 евро за \"злоупотреба с обществено пространство\" и за възпрепятстване на трафика, докато преговарят с потенциални клиенти. Предвиждат се глоби и за хората, които пият алкохол навън през нощта или ходят разголени по улиците. При най-екстремните случаи на антисоциално поведение туристите ще бъдат гонени от града, предава БТА. \"Не може да има място за безнаказаност\", заяви лаконично кметът на Венеция Луиджи Бруняро. Новите мерки се вписват в усилията на контролирания от консерваторите общински съвет на северния италиански град да наложат спазване на обществения ред, отбелязва Ройтерс. През февруари местните власти въведоха такса от 3 евро за хората, които посещават Венеция за един ден. При това тя ще бъде повишена от догодина до между 6 и 10 евро, в зависимост дали сезонът е слаб или силен. Около 25 милиона туристи посещават Венеция всяка година, препълвайки алеите и ренесансовите църкви покрай каналите. 14 милиона от тези хора прекарват в града само един ден. За сметка на това населението на Венеция е намаляло рязко от около 175 000 души в края на Втората световна война до приблизително 50 000 в наши дни. Местните жители се оплакват, че градът буквално е превзет от туристите, а те са онези, които плащат цената.", "date": "2019.05.18", "title": "Венеция предвижда глоби за проститутки и пияни"}
{"url": "https://www.24chasa.bg/novini/article/7459616", "text": "Преговорите тази седмица в Норвегия между представители на венецуелското правителство и опозиция имаха за цел \"оформянето на мирен дневен ред\" в съсипаната от криза южноамериканска страна, заяви президентът Николас Мадуро, цитиран от Ройтерс. Двете делегации отидоха в скандинавската държава, сигнализирайки за нов подход в опитите за успокояване на напрежението, което ескалира след неуспешния опит за преврат миналия месец по призива на опозиционния лидер Хуан Гуайдо, самопровъзгласил се за изпълняващ длъжността президент на Венецуела в качеството си на председател на парламента, предава БТА. Десетки хора бяха убити при протестите срещу Мадуро от началото на годината, а над 3 милиона венецуелци емигрираха от страната заради икономическия срив. Норвегия има традиция да посредничи за уреждане на конфликти. Представителите на венецуелското правителство и опозиция са се срещнали поотделно с норвежките медиатори, но не и помежду си. Не е ясно дали посредническата мисия ще продължи, каза опозиционният депутат Сталин Гонсалес, който е бил в делегацията на Гуайдо. Мадуро заяви вчера пред венецуелски военни, че правителствената делегация е отишла в Норвегия, за да започне \"проучване за разговор и диалог с венецуелската опозиция с цел оформяне на мирен дневен ред за страната\". Гуайдо реагира по-хладно, като написа в четвъртък в Туитър, че всяка \"посредническа инициатива\" трябва да започне с \"края на узурпацията\", имайки предвид, че Мадуро трябва да се оттегли. Венецуелският опозиционен лидер, който изглежда все по-склонен да приеме евентуална американска военна намеса за уреждане на кризата, заяви, че изпратеният от него посланик във Вашингтон ще се срещне в понеделник с началника на Южното командване на въоръжените сили на САЩ. Много елементи от венецуелската опозиция реагираха скептично на евентуалните преговори с аргумента, че Мадуро е използвал преди диалога като тактика за протакане, за да запази своя контрол върху богатата на петрол страна на фона на непрекъснатия спад на жизнения стандарт, отбелязва Ройтерс. Венецуелският министър на външните работи Хорхе Ареаса междувременно заяви, че правителството на Мадуро е готово на преговори със Съединените щати, предаде ТАСС. \"Дойде времето на дипломацията. Готови сме да седнем на масата за преговори\", каза Ареаса в интервю за телевизия Телесур. В същото време той увери, че \"САЩ са претърпели поражение в своите действия против Венецуела\". Съединените щати и много европейски държави признаха Гуайдо за законен президент на Венецуела. Мадуро обаче запазва контрол върху държавния апарат и има подкрепата на висшите военни, както и на съюзници като Русия, Куба и Китай, отбелязва Ройтерс.", "date": "2019.05.18", "title": "Мадуро: Преговорите в Норвегия имаха за цел \"оформянето на мирен дневен ред\""}
{"url": "https://www.24chasa.bg/novini/article/7459621", "text": "Масово изкачване до Копитото в памет на Боян Петров днес. Той изчезна в началото на май миналата година в Хималаите. След 13 дни издирване, спасителната операция беше прекратена, без тялото му да бъде открито. За да продължат да поддържат мисията на Боян Петров жива, семейството и приятелите му за втора поредна година организират поход в планината – по неговия любим маршрут за тренировки - от \"Княжево\" до Копитото, предаде  . Днес събитието има и състезателен характер. Маршрутът е маркиран, а специални екипи ще следят за спазването на правилата и безопасността по трасето. Началото бе в 9.00 ч., а сборният пункт - бар „Шишарка”.", "date": "2019.05.18", "title": "Масово изкачване на Копитото днес в памет на Боян Петров"}
{"url": "https://www.24chasa.bg/novini/article/7459294", "text": "- Имайки предвид, че регионалното развитие е моето поприще, естествено е да се фокусирам именно там. Една от основните ми задачи ще бъде да отстоим в следващия бюджет на ЕС 378 млрд. евро за кохезионна политика, а парите за България да са 18 млрд. лева, които да инвестираме в подкрепа за бизнеса, в конкурентоспособност, в повече работни места и в модерна градска инфраструктура. Това ще даде възможност за подкрепа на новосъздадените предприятия, за развитие на малкия и среден бизнес, за увеличение на доходите и повишаване на качеството на живота на хората. Смятам за изключително важно също и да подпомогна насочването на европейските средства към икономика с по-висока добавена стойност. Хората у нас осъзнават, че европейските средства са мощен инструмент за решаване на националните и местните проблеми. Буквално пред очите се променят техните градове и домове. За последните 10 г. ние от ГЕРБ инвестирахме огромни средства в инфраструктура, облагородихме цели региони, променихме облика на населените места, подпомогнахме инвестициите, подкрепяхме малкия и среден бизнес. Това даде своето благотворно отражение в ежедневието на българите - инвестициите в селското стопанство и туризъм дадоха поминък на много хора в планинските райони и на морето, разви се търговията, възродиха се цели села и градове покрай магистралите. Много пъти през тези години ми казваха “асфалт не се яде”, но истината е, че и бизнесът, и възможностите за развитие идват по добре постлани пътища. Сега предстои да продължим тази инвестиция и да я надградим с инвестиция в човешкия капитал. Трябва да подпомогнем кадърните и предприемчиви хора в България в това да създават благата и да са локомотивът на държавата. Да дадем мотив на младите да останат тук и да им създадем възможности да се развиват. Вече има и обнадеждаващи резултати - статистиката показва, че за първи път миналата година броят на младите, завърнали се в страната, е равен на тези, които са я напуснали, за да учат навън. - Вярвам, че Европейският парламент е институцията, от която може много да се помогне на България, ако човек е достатъчно мотивиран и компетентен да борави с европейските механизми. В ЕП се изработват политиките за бъдещето на България и Европа. И това се случва в сложната симбиоза от интересите на всичките 28 държави членки, на 510 млн. граждани на Европа, отстоявано от 751 депутати от различни държави. Това е сложен процес, в който може да се успее само с убедителност, умение за работа в екип, компромиси, но и силно личностно присъствие, за да може в пълна степен да се защити българският национален интерес. Професионалният ми опит започна с разработването и управлението на европейски проекти и програми преди повече от 20 г. като младши експерт, отговарящ за предприсъединителните програми на ЕС за България. Продължих в различните нива на комуникация и отговорности в този процес. Натрупах ценен опит като министър на Българското председателството и това, заедно с опита ми като министър и зам.-министър в три правителства, ми дават сериозна експертиза в цялостното боравене с европейските механизми, в търсенето на работещи баланси и в отстояването на българския интерес. - За пореден път категорично опровергавам тази изфабрикувана новина и още веднъж ясно подчертавам: никога, никъде, в никое интервю, на никоя среща, в никакъв формален или неформален разговор не съм казвала подобни неща за българските пенсионери. Всички цитати, които ми се приписват, и внушения, които ми се вменяват, са лъжа и искам да помоля българските пенсионери и всички останали граждани да не вярват на нито една дума в тези фалшиви новини. Да говорим с факти - за последните 5 г. средният месечен размер на пенсията се е увеличил с близо 25% - от 310 лв. през 2014 г. на малко над 386 лв. през 2019 г. Така че социалната отговорност на ГЕРБ е висока и ние ще продължим да търсим всички начини, за да развиваме социалната политика и да подпомагаме българските пенсионери, но и за повишаване на доходите на всички граждани. - Само преди броени дни излезе изследване, в което се казва, че повече от половината европейци смятат, че ЕС ще се разпадне до 20 г. Очевидно пропагандата и фалшивите новини, произвеждани от крайните евроскептични кръгове, успяват да облъчат общественото мнение в деструктивна за общността посока. А ЕС присъства осезаемо в нашето ежедневие - той е и в парка, в който се разхождаме със семействата си, и в училището на детето ни, и във фабриката, в която работим, и по улицата, по която се прибираме у дома, и в свободното пътуване, учене или работене в останалите страни в Съюза. Ние от ГЕРБ се придържаме към позитивна кампания, основана на конкретиката и градивните аргументи. Затова призовавам хората да са активни - от това какви евродепутати пращаме, зависи в каква степен ще се възползваме от възможностите, които ЕС ни предоставя. Предизборните обиколки на ГЕРБ са доста зареждащи, защото е лесно да се изправиш пред хората, когато те знаят кой си и какво си направил за тях. Каквото и да твърдят от БСП, българите оценяват високо усилията, които ГЕРБ положи за модернизиране на страната, особено на фона на ниското ниво, което наследихме от БСП. Убедена съм, че вървим в правилната посока и резултатите са въпрос на време. Вече увеличихме заплатите на учителите, на държавните служители, на медицинските сестри. Българите са достойни европейци!", "date": "2019.05.18", "title": "Лиляна Павлова: Ще отстоим 18 млрд. от ЕС за България - за бизнеса, повече работни места и модерни градове"}
{"url": "https://www.24chasa.bg/novini/article/7459610", "text": "Съединените щати отправиха предупреждение към авиокомпаниите, летящи в района на Персийския залив, на фона на напрежението с Иран, предаде Асошиейтед прес. Има опасност самолети, изпълняващи граждански полети около Залива, да бъдат \"идентифицирани погрешно\", се казва в изявлението на Федералното авиационно управление на САЩ, информира БТА. Предупреждението подчерта рисковете, които сегашните напрежения пораждат в един регион, който е от ключово значение за световния въздушен транспорт, отбелязва АП. То освен това послужи като мрачно припомняне за инцидент отпреди 30 години, при който американските въоръжени сили свалят по погрешка ирански пътнически самолет, убивайки всички 290 души на борда.", "date": "2019.05.18", "title": "САЩ предупреждават самолети, летящи в района на Персийския залив"}
{"url": "https://www.24chasa.bg/novini/article/7459618", "text": "Иранският износ на петрол е намалял този месец до 500 000 барела на ден или по-малко, след като Съединените щати засилиха натиска върху основния източник на приходи за страната, предаде Ройтерс, цитирайки статистика и източници от сектора. През май миналата година САЩ се изтеглиха от международното споразумение за иранската ядрена програма, а през ноември възстановиха действието на санкциите срещу Иран. Поставил си за цел да сведе иранския износ до нула, Вашингтон отмени този месец изключенията, които позволяваха на осем държави да купуват суров петрол от Техеран, предава БТА. Според цитираните от Ройтерс данни Иран изнася през май между 250 000 и 500 000 барела дневно. Голямата част от този петрол отива за Азия, най-вече за Китай и Индия, докато доставките за Европа и Турция са спрени. Иранският износ на петрол е намалял над два пъти спрямо миналия месец и възлиза на под една пета от своето равнище от над 2,5 милиона дневно от април 2018 г. - месеца преди Тръмп да извади САЩ от ядреното споразумение.", "date": "2019.05.18", "title": "Иранският износ на петрол намалял до 500 000 барела на ден през април"}
{"url": "https://www.24chasa.bg/novini/article/7459658", "text": "Земетресение с магнитуд 2,3 е регистрирано край Благоевград в 23.52 ч. в петък, съобщиха от БАН. Епицентърът на труса бил в Хаджидимово. Дълбочината на земетресението е 17,5 км. Няма данни за нанесени материални щети.                                                                                                                                                                                       ", "date": "2019.05.18", "title": "Земетресение край Благоевград тази нощ"}
{"url": "https://www.24chasa.bg/novini/article/7459662", "text": "Издирвателните действия продължиха цяла нощ, продължават и в момента. В един от периметрите, разделени след анализ, тази сутрин открихме оръжие, отговарящо по вид и калибър, което ще се установява от експертизите. В момента се извършва оглед на място, предстои и още по-щателно претърсване на района. Всички получени до момента сигнали са проверени, продължаваме полицейските действия, съсредоточен е достатъчно ресурс за това. Това заяви на сутрешен брифинг главен комисар Ивайло Иванов относно разследването на двете убийства в Костенец.  Вече девети ден продължава издирването на Стоян Зайков, който се предполага, че е убил бившата си Милена Шишкова. 4 дни, след като тялото й беше открито, полицията намери убит и братовчеда и съсед на Зайков Валентин Петров. Комисарят уточни, че няма данни издирваният да е напускал страната. \"Изготвеният профил сочи, че той е способен да оцелява сам и без помагачи, няма информация да е направил връзка с роднини, те са под контрол. Продължават претърсванията и смятаме, че мъжът е в района. Нашата цел е освен да гарантираме сигурността на гражданите, да стигнем и до издирвания\", категоричен беше комисар Иванов. \"Работата не е спирала, термокамерите са включени от самото начало на операцията, използваме при необходимост хеликоптер за проверка на определени райони\", допълни Иванов. Главният секретар заяви, че ситуацията по никакъв начин не е подценена. \"Действа се постоянно, на място от самото начало е изграден щаб, имаме много следи и насока и ще продължим докато свършим работата си докрай\".", "date": "2019.05.18", "title": "В един от претърсваните райони край Костенец е открито оръжие"}
{"url": "https://www.24chasa.bg/novini/article/7459073", "text": "Кои ли от Плевенско още носят в устата си част от най-голямото златно съкровище в Европа от бронзовата епоха? Този въпрос не спират да задават посетители, дошли да видят в пълния му блясък оригинала на Вълчитрънското съкровище в Пловдив. Заедно с Панагюрското и тези от Хотница, Дъбене и Рупите златата блестят в Пловдивския археологически музей в мегаизложбата “Преоткритият свят на стара Европа” Мнозина от хората едва тези дни узнали от в. “24 часа” защо част от златните похлупаци на сервиза от Вълчитрън са жестоко повредени. “Винаги съм се чудела каква е причината да са така осакатени и чак сега разбрах, че всъщност тези, които са го открили, са рязали, за да продават златото на зъболекари”, възкликва Станислава Станева. В световната археология Вълчитрънското съкровище е известно и като Златното прасе   Любопитната подробност за този шедьовър излезе при самото откриване на изложбата в Пловдив. Доц. Христо Попов, директор на Националния археологически институт с музей при БАН, разкри пред “24 часа” защо част от съдовете са повредени. Двамата братя Цветанови, които са намерили през 1924 г. съкровището, като разбрали, че е от чисто злато, с лозарски ножици рязали от находките. Плевенски зъболекари пък се надпреварвали да изкупуват материала, за да правят златни коронки, каза археологът. “Какъв трябва да си да съсипеш такава ценност”, недоумяват посетители. “Добре, че тогавашната полиция се е намесила и е успяла да спаси по-голямата част от ритуалния сервиз, който тежи 12,5 кг”, казва доц. Попов. Дали има още живи, които носят златни коронки от съкровището? Едва ли. Все пак са минали 95 години. За доц. Попов изложбата в Пловдив е повече от събитие, защото е събрала на едно място най-големите древни богатства на България. Вече седмица тя блести, а тълпи туристи се трупат да я гледат. Тя ще събира овации в европейската столица на културната до 27 октомври. 43 млн. евро е застрахователната стойност на експонатите. Те обаче на практика нямат цена. “Залезът на праисторията настъпва, когато заблестява златото”, казва археоложката Росица Миткова. Тя смята, че другите 250 находки редом до съкровищата са не по-малко ценни, защото илюстрират непрекъснатия живот в Пловдив и изобщо по нашите земи в продължение на 8 хилядолетия. “Те са доказателство, че България е една от люлките на древната европейска цивилизация”, допълва директорът на музея доц. д-р Костадин Кисьов. Орнаменти, линии и символи се виждат върху праисторическите предмети. Това са специални знаци. “Една част от тях разпознаваме какво означават, но друга - не. Сложна и трудна материя е, защото няма писмени сведения за този период и се работи само по аналогии”, казва Миткова.  Според нея учените са в дълг към обществото, защото твърде малко представят тези символи, с които прототраките са си предавали послания, преди да се появи каквато и да било писменост На една култова масичка, датирана около 4850 г. пр. Христа, например с врязани знаци е изобразено животинче. Ако човек се загледа от другата ѝ страна, ще открие други символи. “Може би изобразяват лунен календар. Това и други колеги са го установили. В ранния халколит (V хилядолетие преди Христа) хората са били добри астрономи. Наблюдавали са звездите, Слънцето, Луната и категорично може да кажем, че са имали система за отчитане на времето”, твърди праисторичката Миткова. За нея по-ценни в тази изложба са предметите от неблагороден метал, защото показват нивото на обществено-икономическото развитие преди повече от 7 хилядолетия в Югоизточна Европа. Който има интерес да проследи най-ранните селища у нас - като това на Яса тепе в Пловдив, ще види, че то съществува още от 6200 г. пр. Хр. “Тези плоски керамични елементи с бял орнамент показват ранен неолит. Това са първите земеделци, които се установяват в полето. Животът започва от равнината, а не от Небет тепе”, уточнява Миткова. И показва глинени чаши, канички, ползвани от тогавашните хора. “Само по археологическите ситуации установяваме как са живели те. Откриваме пещи, стени, останки от жилища, изградени от забити в земята колове, преплетени с клони и след това обмазани от двете страни с глина”, разказва тя. Първите земеделци по нашите земи са ползвали оръдия на труда от камък, кремък и кост. А също и рог от елен. С него са правили сърпове за жънене. Във вътрешната страна на отворите са слагали кремъчни пластини, запоени със смола. “Когато се жъне, млечните сокове на житните растения дават едно характерно излъскване на самия кремък”, обяснява Миткова. Тежести за стан с антропоморфни черти, украшения от керамика, кост, черупки от миди пък показват, че от късната новокаменна ера местните са имали връзки със Средиземно море. Част от плитък керамичен съд във формата на поднос е с три крачета, оформени като бременна жена. Вътре кракът е кух и има топчета, които символизират зародишите. След 4850 г. пр. Хр. настъпва ранният халколит. Хората започват да откриват свойствата на първите метали. Постепенно българските земи стават център на зародилата се металургия. Появата на графитни изображения бележи началото на ранната каменно-медна епоха. Керамичните съдове, използвани в този период, са с врязана украса и бяла инкрустация. По тях са изобразени спирали, които символизират слънцето. Един от съдовете представлява женска гръд. “Както жената ражда и кърми - такава асоциация са правили върху съдовете”, обяснява специалистката по праистория. Убедена е, че тук, на Балканския полуостров, имаме едно от най-старите средства за комуникация. Това се вижда от предмети със символни изображения, чрез които прототраките са си предавали послания. “На практика в късната каменно-медна епоха имаме строга система от знаци”, обобщава Миткова. Едва ли сиянието на едно от най-големите и най-древни златни съкровища в света щеше да приковава днес погледите, ако не е било прасето на братята Цветанови от Вълчитрън, Плевенско. В един декемврийски ден през 1924 г. при обработка на лозето си лопатите им издрънчали от допира с друг метал. Братята бързо извадили на повърхността няколко полепнали с кал съдове и капаци. С помощта на работниците си ги позачистили на място. Първоначално сметнали, че поради големия брой предмети те са “пиринчени”. И ги захвърлили в избата. Харесали единствено големия дълбок съд с тегло 4,4 кг. Бил удобен заради двете масивни дръжки и така послужил за копаня, в която започнали да хранят прасето. Когато шопарът взел да облизва съда, той заблестял ослепително. Тогава се усетили, че 13-те предмета с общо тегло 12,5 кг са от 23 карата злато. И грабнали лозарски ножици, за да режат част от капаците. Започнала оспорвана борба, но след намесата на тогавашната полиция и сътрудници на Народния музей в София находките били спасени. За Вълчитрънското съкровище са изказани многобройни и различни мнения. Датира се от второто хилядолетие пр. Христа. “Специалисти са го тълкували през годините в различни варианти - от обикновен сервиз за пиене, комплект от култови вещи, та чак до хипотезата, че двата големи капака с луковични дръжки са дискове за ударни музикални инструменти - цимбали”, пишат изследователите Иван Сотиров и Павлина Илиева. Днес вече се твърди, че съкровището е изработено в Карпатско-Дунавския регион през втората половина на XIV - началото на XIII в. пр. Хр. Впечатлява със сложните си техники на направа и стил. Смята се, че най-вероятно е изпълнение на пътуващ източен майстор, съчетал елементи на местните златари. Поръчителите са били или тракийски вожд, или високопоставен жрец. Предназначението на предметите е ритуално. Не е изключено съкровището да е принадлежало на някое от големите светилища на бог Дионис. Особено място заема триделният яйцевиден съд с необичайната си форма. Състои се от три отделни басейнчета, изработени поотделно и съединени помежду си с две леко извити тръбички, позволяващи течността да преминава свободно от единия басейн в другите. В момента Вълчитрънското съкровище е в центъра на изложбата в Пловдив.   Панагюрското съкровище е изключителна държавна собственост. С този аргумент Върховният съд посече апетитите на Павел Цветанков и сестра му Стефка Ангелова, които водиха безпрецедентно дело за процент от шедьовъра. Те претендираха съкровището да бъде записано като частна колекция с аргумента, че са внуци на единия от откривателите - Павел Дейков. Той и братята му Петко и Михаил при изкопни работи за добиване на глина в местността Мерул на 8 декември 1949 г. попадат на златния сервиз. “Земята беше изгоряла, не можеше с бел да се копае. Аз почнах с копача да я къртя. Беше останал метър и половина от тоя хендек   И като се обърнах към средния брат, белът мина покрай златото. Викам: “Чакайте бе, чакайте! Тука има нещо.” Обърна се една глинеста земя и предметите се показаха. Бяха накуп. Таблата  беше отдоле, каната с ръчките   в средата, пък другите предмети бяха отгоре. И като се ащисаха, ние рекохме: “Това е само за музея!”, разказват откривателите, чиито думи се съхраняват в златния фонд на БНР. Павел, Петко и Михаил Дейкови вземат един по един предметите и ги носят на реката. Измиват ги, слагат ги в торбите, в които си носят храната, и отиват направо в околийския съвет. “Добре, че се падна на честни ръце, та го занесохме там, дека трябва. Ако беше се паднало на злобни ръце, нямаше така да стане. Като го видяхме каква е красота, веднага ни беше на акъла, че мястото му е в музея. Не са пари да те дразнят. Това е украса и тя трябва да се варди”, допълват братята. Един от тях завършва с думите: “Аз съм разбрал, че пари и през прага да преливат, като не е здрав челяк, няма файда. Такова нещо, като го намериш и го ПРЕДАДЕШ на държавата, то е спомен не само за тебе, но и за наследниците!”. Панагюрското съкровище е може би най-популярното заради своята изящност. До ден днешен то се води собственост на Пловдивския археологически музей, където е заведено след намирането му. В момента е експонирано на оригиналното си място. Представлява луксозен трапезен сервиз от девет различни по форма съда - осем ритона и една фиала за пиене на вино и угощения. Всички са изработени от 23-каратово злато с общо тегло 6,1 кг в малоазийския град Лампаск през втората половина на IV - първата половина на III в. пр. Хр., известна като епохата на елинизма. За разлика от Вълчитрънското то е доста по-ново и затова е богато наситено със сюжети. Върху амфората ритон е пресъздадена релефно сцена от гръцката митология “Седмината срещу Тива”. Върху дъното на фиалата в пет концентрични кръга са изобразени розети, жълъди и негърски глави. Някои изследователи смятат, че съкровището е произведено в Атина през класическата епоха, и допускат, че Александър Македонски е пил от него. Други са на мнение, че е придобито от някой тракийски владетел, сподвижник на Лизимах. Смята се, че е заровено в земята по време на келтското нашествие през 278 г. пр. Хр., за да бъде спасено от разграбване. На небивал урожай от миниатюрни златни изделия - мъниста, спирали, апликации, сходни на тези от Троя, попадна през 2004 и 2006 г. археологът от НИМ Мартин Христов в с. Дъбене, Карловско. Находките излязоха от ниски надгробни могили. Те са от времето на бронзовата епоха и се датират в отрязъка между 2450 и 2100 г. пр. Хр. Събрани на едно място и реконструирани, те представляват красиви нанизи, съставени от множество дребни елементи. Съкровището от Дъбене включва 24 000 миниатюрни златни предмета - спирали, мъниста, апликации. Най-малките от тях са с външен диаметър 1,5 мм, а най-големите стигат до сантиметър. От тях са възстановени три златни наниза, състоящи се от мъниста и разпределители. Спиралите са изработени от златна тел и имат различен брой намотки. Апликациите пък са служели за украса и за пришиване на дрехи. “Използваните техники на изработка се различават от тези в Троя и остров Лемнос и това дава основание да се предполага, че в района на Дъбене е имало производствен център”, смята Христов. Според него модата в праисторическите времена по отношение на златото в района на Тракия и Мала Азия е била различна. Сред експонатите е и златен кинжал от втората половина на третото хилядолетие преди Христа. Предната му част е трапецовидна със заострени режещи ръбове, а задната, която е със същата форма, има две дупки за нитове. 44-те златни предмета, открити в селищна могила в Хотница, Великотърновско, са аналогични по възраст на тези от Варненския халколитен некропол. И за двете съкровища категорично е доказано, че са най-старото обработено злато в света. Разликата е в това, че Варненското е извадено от некропол, а това от Хотница е намерено в селищен комплекс, което го прави уникално. Предметите са открити в едно от помещенията. Най-голямата находка е съставена от 39 златни халки. Грубата им изработка говори колко са стари. Спиралата е най-тежкият предмет от групата, тя е завита два пъти и половина. Възможно е да е служила и за детска гривничка. Общото тегло на съкровището е 312 грама и се датира около 4450 г. пр. Христа - златното пето хилядолетие на Югоизточна Европа. Химическият състав на метала е 92% злато и 7,5% сребро. Чистотата на златото е 21-22 карата, което отговаря приблизително на състава на златоносните пясъци в България. От ранната бронзова епоха - 3200 - 1200 г. пр. Хр., са и находките от Рупите, които участват в “Преоткритият свят на стара Европа”.", "date": "2019.05.18", "title": "Има ли живи със злато в устата от Вълчитрънското съкровище?"}
{"url": "https://www.24chasa.bg/novini/article/7459935", "text": "На германските издания „Зюддойче цайтунг“ и „Шпигел“ е пратен видеозапис, на който австрийският вицеканцлер Хайнц-Кристиян говори за съмнителни сделки с племенницата на руски олигарх. Той е готов да й осигури държавни поръчки, ако тя инвестира в австрийски медии и подсигури поддръжката им за крайнодясната Партия на свободата на изборите. Записът е направен на остров Ибиса през 2017 година преди изборите в Австрия, която в момента се управлява от коалиция на консерваторите и крайнодесните. Какво точно разговарят хората на видеото? Снимани са тайно бъдещият вицеканцлер, рускиня, представяща се за племенница на руски олигарх, шефът на Асоциацията за руско-австрийско приятелство Йохан Гуденус, който е приятел и съпартиец на Щрахе и е следвал в Русия и още една рускиня. Гуденус и Щрахе са примамени от хората, снимали видеото, на среща в една вила на острова, на която им обещават да ги запознаят с рускинята, племенничка на олигарх. Тя искала да инвестира пари в Австрия и търсела политическа подкрепа за това. Щрахе и Гуденус се отзовават на поканата. Ето как протича разговорът: Гуденус към Щрахе: - Ако има въобще нещо такова или ти си готов да го разкажеш – има ли спонсори за изборите сега, за предизборната кампания? Щрахе: Да, да. Гуденус: Разкажи тогава. Щрахе: Трябва някой да превежда.   Има няколко богаташи, които плащат между 500 000 и милион и половина до два милиона. Гуденус: Сега за изборите? Щрахе: Да!   Те обаче не плащат директно на партията, а на организация с нестопанска цел за обществено полезни цели. Това трябва да им го обясниш. Гуденус: Да, обясних вече преди това. Щрахе: Че парите не отиват към Сметната палата. Нашите спонсори по правило са идеалисти. Те искат намаляване на данъците. Гастон Глок. Гуденус към руснаците: Глок, Глок знаеш?  Щрахе: Хайди Хортен  . Рене Бенко, който плаща и на Народната партия, и на нас   Той е един от най-големите търговци на недвижими имоти в Австрия. Novomatic, те плащат на всички...   На практика най-големите данъкоплатци в Австрия. Щрахе: Ако с този вестник получим шанса две-три седмици преди изборите той да ни подбутне, тогава ще се получи ефект, който другите няма да имат... Ако ТАЗИ медия две-три седмици преди изборите ни подбутне, тогава ние няма да вземем 27, а 34 процента... Виж, виж, в момента, в който тя вземе „Кронен цайтунг“, трябва да седнем и да говорим открито. Да кажем, така, ето това има при нас във вестника, цак, цак, цак – трима-четирима души се подбутват напред, други трима-четирима се отстраняват. На тяхно място слагаме петима нови, които ние си изграждаме. Това е сделката. И понеже сме точно на тази тема – „Щрабаг“, магистрали. Първото, което мога да обещая при участие в правителството е Хазелщайнер  , няма да вземе повече поръчки. Така. После имаме огромен обем от инфраструктурни промени. Ако имаме предложение за качество, качествен участник, аз съм първият, който ще каже....  Извинявай, извинявай, тогава аз ще кажа, тя трябва да основе една фирма като „Щрабаг“, защото всички държавни поръчки, които получава сега „Щрабаг“, ще получи тя тогава. В края на записа „Шпигел“ и „Зюддойче цайтунг“ отбелязват, че всички споменати като спонсори австрийски фирми са отрекли това.", "date": "2019.05.18", "title": "Какво има във видеото, разклатило Австрия?"}
{"url": "https://www.24chasa.bg/novini/article/7459937", "text": "Австрийският вицеканцлер Хайнц-Кристиан Щрахе от крайнодясната Партия на свободата днес подаде оставка, след като два германски вестника публикуваха видеозапис, в който той предлага изгодни правителствени договори на потенциален руски дарител, предадоха Асошиейтид прес и БТА. \"Това беше глупаво, безотговорно и беше грешка\", призна на пресконференция Щрахе едва сдържайки сълзите си, докато молеше съпругата си и други хора да му простят. Наред с това той заяви, че не е направил нищо незаконно и че е станал жертва на \"целенасочено политическо убийство\", отбелязва Ройтерс. Сега казаното от мен изглежда катастрофално и изключително смущаващо, допълни Щрахе. Скандалът породи спекулации за бъдещето на управляващата коалиция между антиимигрантската партия на Щрахе и дясноцентристката Австрийска народна партия на канцлера Себастиан Курц. Сценариите включва замяна на Щрахе в правителството с друг член на партията му или разпадане на коалицията и нови избори. Според Ройтерс вицеканцлерът ще бъде сменен от транспортния министър Норберт Хофер. Огласявайки оставката си, Щрахе каза, че се оттегля, за да може коалицията да продължи работата си. Всекидневникът \"Зюддойче цайтунг\" и седмичникът \"Шпигел\" публикуваха вчера откъси от видео, заснето със скрита камера. В него Щрахе предлага правителствени контракти на жена, представяща се за руска бизнесдама, която иска да инвестира внушителни суми в Австрия. В записа, чийто източник вестниците отказват да разкрият, се чува Щрахе и съпартиецът му Йохан Гуденус да казват на неназованата жена, че тя може да разчита на печеливши сделки в строителството, ако купи австрийски вестник и подкрепи Партия на свободата. Двете медии отбелязаха, че автентичността на видеото е потвърдена от съдебен експерт. Според \"Зюддойче цайтунг\" и \"Шпигел\" видеото обхваща близо шестчасов разговор, придружен от алкохол, състоял се на вила на испанския остров Ибиса между австрийските политици и жена, която се представя за племенница на виден руски бизнесмен. Освен възможни вложения в Австрия, включително покупката на влиятелния таблоид \"Кронен цайтунг\", Щрахе предлага също начини за наливане на пари в партията му чрез фондация, така че да се заобиколят австрийските регулации за партийните дарения. Пред събралите се журналисти Щрахе днес каза, че повече не е имал контакти с жената, така че не е имало и дарения. До момента канцлерът Курц не е направил публично изявление. Очаква се това да стане по-късно днес.", "date": "2019.05.18", "title": "Австрийският вицеканцлер Ханс-Кристиан Щрахе подаде оставка"}
{"url": "https://www.24chasa.bg/novini/article/7459954", "text": "Принц Уилям откровено си призна, че смъртта на майка му, принцеса Даяна, му e причинила болка, несравнима с каквото и да било друго страдание, съобщава Асошиейтед прес. Коментирайки въпросите на психичното здраве в документален филм на Би Би Си внукът на кралица Елизабет Втора довери също, че работата му като пилот на хеликоптер от Спешната помощ му е помогнала да осъзнае много неща. Едно от тях било, че \"смъртта дебне някъде зад ъгъла\" и тази мисъл не го напускала до мига, в който можел да си поговори с някого, предаде БТА. Коментарите на принц Уилям бяха част от дискусията за психичното здраве и личните проблеми, които са имали хора като футболистите Питър Крауч, Тиери Анри, Дани Роуз, Джърмейн Джинас и селекционерът на английските национали Гарет Саутгейт. Принц Уилям и брат му принц Хари са активно ангажирани с каузата за менталното здраве на нацията. Със своите откровения и личен опит, те се опитват да насърчат и други хора да говорят открито и да потърсят помощ при проблеми с психиката. ", "date": "2019.05.18", "title": "Принц Уилям: Смъртта на майка ми ми причини болка несравнима с никое друго страдание"}
{"url": "https://www.24chasa.bg/novini/article/7459956", "text": "Избраният за президент на Украйна Володимир Зеленски вярва, че Крим ще се върне в състава на страната му, но \"пътят ще е дълъг\", предаде ТАСС. \"Днес е 75-ата годишнина от началото на депортирането на кримските татари. Вярвам, че ще освободим родината на кримските татари от окупацията. И дори пътят към връщане на Крим да е дълъг, ще го изминем заедно\", написа Зеленски във Фейсбук. През април 2014 г. - месец след анексията на Крим от Русия, президентът Владимир Путин подписа указ за реабилитация на кримско-татарския и други народи на полуострова, пострадали от сталинските репресии, припомня БТА. Според официални данни на кримските власти, цитирани от ТАСС, сега в Крим живеят 268 700 души от депортираните и впоследствие реабилитирани народи, включително 260 100 кримски татари и общо 8600 арменци, българи, гърци и немци.", "date": "2019.05.18", "title": "Зеленски:  Украйна ще освободи Крим \"от окупацията\", но това няма да стане скоро"}
{"url": "https://www.24chasa.bg/novini/article/7459958", "text": "Ако искате да помогнете на детето си да обогати речника си, най-добре ще направите да му намерите приятелчета, с които да си играе, пише в. \"Дейли мейл\", позовавайки се на американски учени. Макар и да е известно, че малките възприемат моделите на речта от семейството си, специалисти от университета на Охайо и университета \"Пардю\" установиха, че те учат най-добре думи от други деца, предаде БТА. Възможно е това да се дължи на факта, че децата чуват по-добре сходните на техните гласове. Учените са работили с малчугани на две години, като са им пускали видеозаписи на възрастни хора и на деца на 8 до 10 години, рецитиращи стихчета, или произнасящи само отделни думи.", "date": "2019.05.18", "title": "Малчуганите учат най-добре думи от други деца"}
{"url": "https://www.24chasa.bg/novini/article/7459962", "text": "Йохан Гуденус, един от най-приближените съратници на Хайнц-Кристиан Щрахе и инициатор на срещата на испанския остров Ибиса, която се оказа фатална за двамата политици от Австрийската партия на свободата, също подаде оставка като шеф на парламентарния клуб на партията, върна своя депутатски мандат и напусна всички партийни постове. Това той направи чрез официално съобщение, разпространено за печата, предаде БТА.", "date": "2019.05.18", "title": "Един от приближените на Щрахе, Йохан Гуденус, също подаде оставка"}
{"url": "https://www.24chasa.bg/novini/article/7459931", "text": "Намерената тази сутрин пушка, с която е застрелян Валентин Петров, за когото от МВР все още категорично не потвърждават, че е убит от Стоян Зайков - Чане, е открита на 6 км от дома му, предава  . Това означава, че издирваният вече девети ден бивш затворник се укрива в района на Костенец и се придвижва в радиус от няколко километра, смятат криминалистите. Районът в Гледжова махала - Горна Василица, където е намерена ловната пушка, в момента е блокиран и го претърсват. Пушката е намерена в пчелен кошер, в една от къщите в махалата. Хората, които живеят в най-близките къщи, признават, че се страхуват. Те не познават Зайков, виждали са го само на снимка. Всички домове и постройки в района в трите махали на Горна Василица са претърсени ден след убийството на Милена Шишкова. Иначе все още не е готова експертизата, която категорично да докаже, че Чане е извършил и двете убийства - на бившата му приятелка Милена Шишкова и на неговия съсед Валентин Петров,   Не е ясно и как патрулите ,които охраняват дома на Зайков и съседите на Валентин не са чули изстрела на 14 май в къщата му.", "date": "2019.05.18", "title": "Намерената пушка вероятно е от второто убийство, открита на 6 км от дома на Зайков"}
