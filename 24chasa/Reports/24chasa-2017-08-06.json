{"url": "https://www.24chasa.bg/novini/article/6377602", "text": "Американският президент Доналд Тръмп приветства Китай и Русия за подкрепата им за внесената от САЩ в ООН резолюция за засилване на санкциите срещу Северна Корея, съобщи Франс прес. \"Президентът оценява сътрудничеството на Китай и на Русия за приемането на тази резолюция\", се посочва в комюнике на Белия дом, разпространено след гласуването в Съвета за сигурност на ООН, информира БТА. Всичките 15 членове на Съвета за сигурност одобриха резолюцията, налагаща нови строги санкции на Северна Корея, които се очаква да я лишат от годишни приходи за близо един милиард долара.", "date": "2017.08.06", "title": "Тръмп оценява подкрепата на Пекин и Москва за санкциите срещу Северна Корея"}
{"url": "https://www.24chasa.bg/novini/article/6377378", "text": "В пекарни   в Пловдив всеки ден хлябът е различен. Има ден на Италия, Франция, Русия, Финландия. Работи се изцяло на ръка, без машини, промишлени дрожди или набухватели. Пекарните работят осем години, отделно се предлага и франчайзинг. Така „Майстор пекар“ вече има в София, Варна, Хасково, Димитровград и в Германия. В Пловдив обектите са два – в магазин Метро - 2 и в къщата на пекаря в Стария Пловдив. Вторият е като работещ музей на хляба, посещават го много деца, които могат сами да си направят хляб. Собственикът Георги Лефтеров е председател на Българската гилдия на пекарите. Тя обединява занаятчиите в бранша и свързва над 20 семейства пекари в България. Семейството му се старае да поддържа стила на работа в занятчийското пекарство. Аз мисля, че е вярно това, което казват - няма нищо по-добро от добре забравеното старо, казва Лефтеров. Пекари лоши хора няма, добавя той. - От 1995 г. до 2007 г. попътувах доста и смених много държави. Обикалях основно по пекарни, особено по занаятчийски. Както се смея аз, от Владивосток до Куба включително. Опитът се трупа с практика. - Това е нещо, което ми харесва. Аз съм на принципа – ако можеш, превърни хобито в бизнес. Това трябва да го правиш най-добре, ние в това се справяме така. - Аз винаги казвам – качество, много труд и бизнес. Това прави успешен един предприемач във всяка една държава в света. Не се старая да спечеля хората, те сами идват. Когато става въпрос за хубав хляб и приготвянето му, е вярна поговорката, че няма по-голям от хляба. - Не мисля, че е имало толкова труден момент, че да го помня. Всеки ден е тежък, особено когато имаш три деца. Трудни и по-трудни препятствия се падат на човек, но само на този, който може да ги преодолее. Когато казвам, че не ги мисля за проблем, се смея и се сещам за едни приятели в Израел. Те казват така: всичко, което може да се плати с пари, не се явява проблем. - Нямам служители. Само семейството ми помага. Основно голямата дъщеря, която навърши 18 тази година, средната е на 14 г. и също помага. Идва и най-малката, която е на 7. В обекта в Стария град е моята съпруга в момента, разбира се и аз и помагам. В обекта в МЕТРО съм само аз. При нас винаги е весело. Един занаят е точно това. - Мотивацията е повече от ясна. Когато покажеш на един човек, че ти правиш изкуство, а реално това е храна и това радва други хора и деца, по-голяма мотивация от това няма. - След пет години не виждам огромни изменения, тъй като в пекарните на „Майстор пекар“ има заповед и тя се изпълнява от всички– да не се наемат работници, а да се работи само семейно. Т.е. ако в пекарната в София моите ученици са от фамилия Михайлови, в пекарната ще работят само Михайлови. Това е занаятчийският хляб. Това се прави с цел да може хората, които влязат в пекарната да познават лицето на този майстор. Романтиката при нас работи, защото на хората им липсват пекарните от преди години. Ако имаше месар, който може да ми отреже и да ми направи това, което умее, ако имаше рибар и можеше от езерото да ми даде улова си, ако имаше млекарница, аз съм първият клиент.", "date": "2017.08.06", "title": "Пекарна в Пловдив прави руски и финландски хляб"}
{"url": "https://www.24chasa.bg/novini/article/6377603", "text": "Ограничено e движението при км 385 на автомагистрала \"Хемус\", в двете посоки, поради обърнат ТИР и разпиляно зърно, съобщиха от пресцентъра на Агенция \"Пътна инфраструктура\". Обходният маршрут е: пътен възел Невша - път I-2 - пътен възел Ветрино.                                                                                                                                                                                                                                                                                                                       ", "date": "2017.08.06", "title": "Обърнат тир и разпиляно зърно затрудняват движените по „Хемус” при км 385"}
{"url": "https://www.24chasa.bg/novini/article/6377607", "text": "Тежка катастрофа край хижа „Загаза“ в Пирин, петима са тежко пострадали. Четирима от тях са приети в МБАЛ Благоевград,  Трима от пострадалите са настанени в хирургия и един в реанимация. Очаква се пристигането на петият пострадал, който все още се придвижва от хижата към град Кресна. Първите двама пострадали мъже, на 27 и 31 години, бяха приети в МБАЛ Благоевград в 1 часа. Единият е със счупени ребра и пробит бял дроб, а вторият – с фрактура на черепа. И двамата са в отделението по хирургия. В 4 ч. бе приет 29-годишен мъж, чието състояние е най-тежко. Той е с множество фрактури в областта на главата, настанен е в отделението по реанимация. В 5 ч. бе приет 26-годишен младеж, който е с фрактура на крак и откъснато ухо. Той ще бъде настанен в отделението по ортопедия. Петият пострадал е също на 29 години. Той е с множество порезни рани по цялото тяло, контузии и ще бъде приет в спешно отделение на МБАЛ.", "date": "2017.08.06", "title": "Катастрофа край хижа в Пирин, петима са тежко пострадали"}
{"url": "https://www.24chasa.bg/novini/article/6377595", "text": "Десет души бяха ранени в резултат на силна турбуленция по време на полет на \"Американ еърлайнс\" от Атина за Филаделфия, съобщи авиокомпанията в комюнике, цитирано от Асошиейтед прес и БТА. Самолетът с 287 пътници и десетина души екипаж навлязъл в зоната на силна турбуленция малко преди приземяване. По време на инцидента сигналът за закопчаване на предпазните колани бил включен, уточни авиокомпанията. Веднага след кацането трима пътници и седем членове на екипажа били откарани в болница за преглед. Не се съобщава какви са нараняванията им или дали някой от тях ще остане за лечение.", "date": "2017.08.06", "title": "10 ранени в резултат на турбуленция по време на полет от Гърция за САЩ"}
