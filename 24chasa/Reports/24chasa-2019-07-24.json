{"url": "https://www.24chasa.bg/novini/article/7574855", "text": "\"Пробивът в системата на НАП е огромен проблем. Над 2 милиарда лв. се изхарчиха за електронно правителство, а резултатът не е нулев, а под нулата – сринати митници, система на НАП, Търговски регистър, ГРАО, ЦИК, Народно събрание, Министерство на правосъдието. Не остана несрината система.\" Това заяви пред БТВ лидерът на БСП Корнелия Нинова, цитирана от пресцентъра на партията. Според нея 2 милиарда лева са хвърлени на вятъра. \"Некадърно свършена работа и може би корупционно свършена. Правителството генерира нестабилност и несигурност. Отново имаше информация, че Фолксваген не предпочитат България за нов завод – как да дойдат инвеститори при тази среда в България. Нека да се вслушаме в експертите. Това е опасност. Личните ни данни са на показ\", отбеляза Корнелия Нинова и предупреди, че това е до живот, защото не може да се смени ЕГН-то. \"Реакцията на правителството е абсолютно неадекватна. И другаде се случват такива неща, но няма случай данните на 5 милиона души да са публични. CNN написаха „Цяла нация е хакната”. Не може в тази криза да излезеш и да говориш вицове и лакардии- как имаме много добри хакери, защото ни е добро образованието. Това е безотговорно. Борисов се е скрил от няколко дни. Премиерът се крие в критични ситуации. За мен реакцията трябва да е друга – трябваше да се излезе и да се признае кризата, както и да се обявят конкретни мерки\", коментира председателят на БСП. Нинова изтъкна казаното от специалистите, че може да се посегне на банковите ни сметки и може да се вземе кредит с тези данни, да се прехвърли имот, да се теглят пари. \"Вместо да излязат и да кажат- имаме проблем, решаваме го с общи усилия, те се скриват и казват, че опозицията е виновна и че плаши народа. Това е безотговорно към 5 милиона българи\", така критикува реакцията на управляващите Корнелия Нинова. Сделката за Ф16 е твърде скъпа за възможностите на България „Крайният вариант за сделката за изтребителите се разграничава от мандата, който имаме ние, даден ни от Националния съвет на партията и от решението на парламента. Партията има решение за модернизация до 2 % от БВП. Има нужда от модернизация, но крайният договор много надвишава тази цена. Сделката е твърде скъпа за възможностите на България\"- коментира лидерът на левицата другата актуална тема за закупуването на самолетите Ф16. Нинова обърна внимание, че според военно-техническата експертиза, в крайния вариант тези самолети не са окончателно оборудвани. Тя допусна, че вероятно, за да се свали цената, правителството се е лишило от брой ракети, брой пилоти, които трябва да се обучат. \"Имаме аргумент и за общоевропейските ни интереси – за обща европейска армия и отбрана, а правителството на Борисов даде съгласие да има такава. Изведнъж европейските ни партньори бяха отхвърлени. Взима се нов дълг, за да се платят самолетите. Обикновено, когато няма аргументи, Борисов постъпва лековато. Той каза, че не иска да оставя дългове на следващите и затова плаща накуп. Но той оставя дългове на целия български народ като взе заем. Този дълг ще го плаща народът, а не той лично. Това е против българския интерес”, категорична бе Нинова. Непостоянството в политиката е много опасно. Това е несигурност „Получих отговор от ЕК, в който се казва, че нашото писмо относно финансирането на партиите ще бъде разгледано от еврокомисаря по правосъдие Вера Юрова и в най-кратки срокове ще има реакция от ЕК. Европейската практика в последните години е да се ограничава финансирането от фирми, за да се изсветляват партиите и затова се прибягва към държавно финансиране\", заяви Корнелия Нинова по въпроса за финансирането и субсидиите на партиите. Тя отбеляза, че управляващите в България направиха стъпка назад от тази добра европейска практика, връщайки финансирането на юридически и физически лица и то без ограничения. \"Всеки може да финансира партиите . Без ограничение на външните юридически лица – всякакви фондации могат да спонсорират партиите. Без критерии на какво трябва да отговарят тези фирми. Политическият живот на България става отворен двор да всякакви влияния – политически, геополитически, религиозни. Това е отречена навсякъде в Европа практика\", допълни председателят на БСП. Нинова увери, че БСП ще намери начин да се финансира. \"Субсидията е изхарчена за партийна дейност. Всеки лев, който е изхарчен, се знае за какво е. Ние не сме ГЕРБ, които си държат парите на влог, за да печелят от лихви. Имаме над двеста офиса в страната – те трябва да се подържат, имаме режийни разходи - конгреси, Бузлуджа, както и предизборни кампании. Парите не се дават на партиите, за да се държат на влог. От ГЕРБ държат техните пари на влог вероятно, защото черпят финансиране по друг начин и държат субсидията за лихви. Миналата седмица върнахме първата вноска от субсидията от около 800 хиляди лв.\", каза Корнелия Нинова. \"Непостоянството в политиката е много опасно нещо – за икономическия, социалния и политическия живот в страната. Само преди 4-5 месеца приехме да има машинно гласуване. Само три месеца след това махнаха машинното гласуване. Две седмици по-късно връщат машинното гласуване за парламентарните избори. Така не се прави политика и не се управлява държава. Не може един ден напред, друг назад. Това е несигурност\", заяви лидерът на БСП. Тя не приема аргумента на ГЕРБ, че машинното гласуване било скъпо. \"На президентски, европейски и парламентарни не е скъпо, а на местни е скъпо. Причината е, че наистина ги е страх за резултатите на местните избори. Видяха резултатите от европейските избори – макар и да победиха.Видяха, че губят подкрепа в големите градове. В над 60 общини БСП е първа сила, при положение, че сега имаме 30-40 кмета. В над 120 градове отиваме на балотаж с ГЕРБ с разлика от стотина гласа. Това ги е шокирало и предприеха мерки това да не се случи на местните избори. Мерките са две : ще ги убием финансово като спрем субсидията и ще махнем машинното гласуване, за да можем отново да подправяме протоколите\", разкри замисъла на управляващите Корнелия Нинова.", "date": "2019.07.24", "title": "Нинова: Властта да признае проблема с НАП и да се набележат конкретни мерки"}
{"url": "https://www.24chasa.bg/novini/article/7574876", "text": "\"Обсъдихме мотивите на президента Румен Радев за ветото върху закона за договорите за самолетите F-16 и единственият политически коментар е, че те са легални, но не и легитимни. Поставянето под съмнение на легитимността на консултациите между две натовски страни ни кара да сме още по-убедени в легитимността на подобно решение\". Това заяви финансовият министър Владислав Горанов в отговор на наложеното от президента Румен Радев вето върху закона за закона за ратификация на договорите за самолетите F-16. \"Да очакваме ли вето и върху закона за държавния бюджет, защото те са свързани, или смятаме, че тази провокация е достатъчна? Ние сме готови парламентът да заседава допълнително и да бъде преодоляно едно такова евентуално вето. Ако това е позицията на президента, нека в бързи срокове да я заяви, тъй като единият проект без другият няма как да продължи\", добави той. \"Дебатът за покупка на въоръжение, особено когато говорим за ВВС, никога не е лек, защото в държавите, в които са правени подобни сделки, те са били значителни като цена. Но подобен дебат да се превръща в популистки, вместо за модернизацията на армията, е неприемливо\", каза още Горанов. \"Не съм съгласен, че по въпроса с новите самолети за нашата авиация не е имало достатъчно дебати. Няма абсолютно никакви скрити задължения, които следват след подписване на договора. Няма никакви допълнителни договори и споразумения, които има нужда да бъдат подписвани до получаването насамолетите. Министерството на отбраната е изготвило 19 страници отговор на база зададените от президентството въпроси. Факт е, че годишната подръжка на F-16 е по-евтина от тази на \"Грипен\". Това са офертите, които ние сме разглеждали. Всички тези опити да се всява някакъв страх в обществото, че ще бъдем натоварени с допълнителни разходи, не отговарят на истината\", коментира министърът на отбраната Красимир Каракачанов.", "date": "2019.07.24", "title": "Горанов към Радев за F-16: Ще има ли вето и върху закона за държавния бюджет? (Видео)"}
{"url": "https://www.24chasa.bg/novini/article/7574891", "text": "Британската министърка на отбраната Пени Мордонт обяви днес, че подава оставка и че няма да е част от правителството на Борис Джонсън, предаде Ройтерс. \"Ще стана отново редови депутат, като в това ми качество премиерът ще разполага с цялата ми подкрепа\", написа Мордонт в Туитър. Мордонт е привърженичка на Брекзит и подкрепи опонента на Джонсън Джереми Хънт в борбата за определяне на нов лидер на Консервативната партия и премиер на Великобритания, предава БТА. Британският министър на бизнеса Грег Кларк и министърът на международната търговия Лиъм Фокс също обявиха, че подават оставка, след като Борис Джонсън официално стана премиер. \"Сърдечно поздравявам Борис Джонсън за това, че стана премиер. Той е прав, че ще сформира нов екип за новото правителство\", заяви Кларк, който бе един от проевропейските министри в правителството на досегашния премиер Тереза Мей. \"За съжаление напускам правителството. Ще подкрепям Борис Джонсън и правителството като депутат\", каза Лиъм Фокс.", "date": "2019.07.24", "title": "Трима британски министри подадоха оставки, след като Борис Джонсън стана премиер"}
{"url": "https://www.24chasa.bg/novini/article/7574900", "text": "Албанският президент Илир Мета заяви днес, че нито той, нито албанската държава се месят в диалога между Белград и Прищина, предаде агенция Фонет. \"Единственият ми приятелски съвет е и ще бъде те да се споразумеят помежду си, както и лидерите и опозицията в Косово\", каза Мета, цитиран от косовския портал Инсайдери, предава БТА. Албанският президент добави, че Косово трябва да се координира и с общите международни партньори. \"Ако Албания се намеси, тя ще покаже, че не признава независимостта на Косово, суверенитета на неговите институции и неговия избор за бъдещето\", каза още Мета.", "date": "2019.07.24", "title": "Албания: Не се месим в диалога между Сърбия и Косово"}
{"url": "https://www.24chasa.bg/novini/article/7574902", "text": "Лаконични отговори, малко желание да говори, отказ да чете пасажи от доклада от разследването на руската намеса в американските избори преди три години и най-вече влизане в противоречие с твърдение на Тръмп - така може да се обобщи изслушването на Мълър днес в Камарата на представителите на американския Конгрес, обобщава Франс прес. Точно преди началото на това дългоочаквано изслушване, Тръмп написа в Туитър, че е бил напълно оневинен от бившия специален прокурор и бивш шеф на ФБР. \"НЯМА СЪГЛАШАТЕЛСТВО, НЯМА ВЪЗПРЕПЯТСТВАНЕ\", гласеше туитът на президента, предава БТА. На изслушването Мълър обаче влезе в противоречие с Тръмп, като увери, че не го е оневинил напълно във връзка с подозренията за възпрепятстване на правосъдието. По-конкретно представители на демократите поискаха от Мълър да коментира туита на Тръмп и да каже дали такова е и неговото заключение, на което той отговори \"не\". После добави, че \"изводите в доклада показват, че президентът не е оневинен за действията, за които е бил обвинен, че е извършил\". Мълър, който искаше всъщност да избегне изслушването, отговаряше с колеблив глас, като караше да му повтарят десетките въпроси, които му бяха задавани. Той не преставаше да препраща питащите към доклада от разследването му, който беше публикуван през март. В него двусмислени формулировки обаче оставиха още тогава отворена вратата за различни тълкувания. Това доведе и днес до образно казано словесен мач, в който депутати от Демократическата и от Републиканската партия четяха откъси от доклада и ги тълкуваха по диаметрално различен начин. На този своеобразен мач Мълър се задоволи да бъде арбитър, като отговаряше лаконично \"да\", \"не\", \"правилно\" или \"не споделям този анализ\". В доклада от разследването си, съдържащ над 400 страници, Мълър описва руските опити за подпомагане на Тръмп през 2016 г., но допълва, че не е събрал доказателства за сговор между Москва и екипа на Тръмп, въпреки повтарящите се контакти. В доклада Мълър описва и поредица от пораждащи безпокойство случаи на натиск, упражнявани от обитателя на Белия дом върху неговото разследване и казва, този път, че не може да изчисти Тръмп от подозренията за възпрепятстване на правосъдието. По Мълър бе предпазлив и не спомена в доклада какво ще се предприеме по този въпрос. Той подчерта само, че действащ президент не може да бъде обвинен по време на мандата му. Днес Мълър се придържаше към тази линия. \"В нашите изводи ние решихме, че няма да кажем дали президентът е извършил престъпление. Това е нашето решение и то си остава такова\", каза Мълър. Но на въпрос дали президентът може да бъде обвинен, когато изтече мандатът му в Белия дом, той отговори кратко \"да\". Малко преди изслушването на Мълър Русия отново отрече всякаква намеса в изборите в САЩ. \"Очевидно ние ще прочетем и ще гледаме какво ще се каже\", заяви руският заместник външен министър Сергей Рябков. Тръмп пък каза, че няма да следи изслушването, защото това било губене на време. Но по време на изслушването той в крайна сметка пусна туит, в който препредаде коментар на журналист от телевизия Фокс, който казваше, че изслушването е бедствие за Мълър и за демократите. Според демократите в доклада има серия от факти, които са неудобни за Тръмп и могат да послужат в подкрепа на задействане на процедура по импийчмънт на президента. Те се надяват и че изслушването на Мълър, което се предаваше по телевизията, ще остане в съзнанието на избирателите.", "date": "2019.07.24", "title": "Мълър се показа като лаконичен свидетел в Конгреса (Обзор)"}
{"url": "https://www.24chasa.bg/novini/article/7574904", "text": "Новият британски премиер Борис Джонсън отстрани противника си в надпреварата за лидерския пост на британските консерватори - Джереми Хънт, от министерството на външните работи. Новината съобщи самият Хънт днес, предадоха световните агенции. \"За мен щеше да бъде чест да продължа работата си на министър на външните работи, но разбирам нуждата на новия премиер да избере своя екип\", написа Хънт в Туитър. Той обясни, че Джонсън любезно му е предложил друга роля в правителството, но той е отклонил офертата, предава БТА. Джонсън е в процес на съставяне на правителството си. Повечето водещи министри от кабинета на предшественичката му Тереза Мей вече се оттеглиха, като казаха, че или сами са взели това решение, или им е било благодарено за свършената работа и са били приканени да се оттеглят. Хънт остава депутат в парламента, откъдето, както той самият каза, ще окаже пълна подкрепа на Джонсън.", "date": "2019.07.24", "title": "Джереми Хънт няма да е част от правителството на Борис Джонсън"}
{"url": "https://www.24chasa.bg/novini/article/7574802", "text": "Кралица Елизабет II официално назначи Борис Джонсън за премиер на Великобритания. Двамата се срещнаха в Бъкингамския дворец, където Нейно Величество даде на новия лидер на торите покана за съставяне на правителство. Ден по-рано Джонсън спечели надпреварата за лидер на Консервативната партия като победи съперника си - външния министър Джереми Хънт. Преди бившият кмет на Лондон и бивш външен министър да се настани на “Даунинг стрийт” 10, досегашната премиерка Тереза Мей за последен път се изправи пред депутатите, които я обсипаха с похвали, укори и словесни нападки. След оттеглянето си тя ще остане редови депутат. 62-годишната Мей се опитваше да сдържи сълзите си, докато си тръгваше. Британските депутати я изпратиха станали на крака и с овации. След това Мей, придружена от съпруга си Филип, се отправи към Бъкингамския дворец, където официално връчи оставката си на Елизабет II. След като новия премиер Джонсън също се срещна с кралицата, той пристигна на “Даунинг стрийт 10”, откъдето направи първото си обръщение към нацията като премиер. В предизвикателна реч Джонсън заяви, че Лондон и Брюксел трябва да сключат нова сделка за Брекзит. Колата му бе спряна за кратко от екоактивисти, а проевропейски демонстранти скандираха пред премиерската резиденция. Там се бяха събрали стотици британци, сред които и приятелката му Кари Саймъндс. Междувременно лидерът на лейбъристите Джереми Корбин призова за огромен митинг в четвъртък с искане за предсрочни избори във Великобритания. Спазвайки заканата си, Филип Хамънд подаде оставка от поста финансов министър. Джонсън предложи на съперника си Джереми Хънт, който досега беше външен министър, да стане министър на отбраната в новото правителство, но той не прие, защото го възприе като понижение. Още в първия си ден на власт Борис Джонсън избра главния оперативен и финансов директор на тв “Скай” Андрю Грифит за свой бизнес съветник. Той ще има за задача да оправи отношенията с корпоративния сектор преди Брекзит. За политически съветник Джонсън назначи “мозъка” на Брекзит - Доминик Къмингс. Той има опит, което се приветства от поддръжниците на Брекзит, но в същото време е много спорна личност. Според някои присъединяването му към управлението на страната означава по-агресивна позиция на правителството.", "date": "2019.07.24", "title": "През сълзи Тереза Мей сдаде властта на Борис Джонсън (Обзор)"}
{"url": "https://www.24chasa.bg/novini/article/7574933", "text": "Британският премиер Борис Джонсън обяви първите назначения в новото си правителство, предадоха световните агенции. За министър на външните работи той е избрал Доминик Рааб. Той беше министър по въпросите на Брекзит в кабинета на Тереза Мей, но подаде оставка заради разногласия с нея заради сделката за напускане на ЕС, предава БТА. Досега външен министър беше Джереми Хънт, който участваше в надпреварата за лидерския пост на британските консерватори. Хънт подаде оставка по-рано днес, като каза, че Джонсън му предложил друга роля, но той искал да бъде външен министър и предпочел да отклони офертата. За министър на финансите беше назначен Саджид Джавид. Досега той беше министър на вътрешните работи. Той заменя на поста Филип Хамънд, който подаде оставка малко преди встъпването в длъжност на Джонсън, за да изрази несъгласието си с него по въпроса за евентуално излизане от ЕС без сделка. На поста на Джавид начело на вътрешното министерство бе назначена Прити Пател. Тя беше министър на международното развитие в правителството на Мей, но подаде оставка заради серия от срещи с представители на ръководството на Израел, които не бяха съгласувани с премиерката. Сега тя се завръща на политическата сцена с новото назначение.", "date": "2019.07.24", "title": "Вижте кои са министри в новото правителство на Великобритания"}
{"url": "https://www.24chasa.bg/novini/article/7574612", "text": "Това са най-често задаваните въпроси след хакерската атака и разпространяването на личните данни на милиони българи, съобщават от НАП и дават съвет за всяко едно питане.  Можете да направите проверка в новата електронна услуга, която ще бъде публикувана в сайта на НАП веднага, след като експертите сравнят дали публикуваните данни не са били манипулирани. Гражданите, чиито номера на валидна лична карта, датата на издаване и валидността й е била неправомерно разкрита, в комбинация с трите им имена, ЕГН и адрес, ще бъдат лично информирани от НАП възможно най-бързо. Общият брой на тези граждани е 189. За всички останали физически лица, за които има незаконно разпространени лични данни, няма необходимост да сменят личната си карта. Продажбите на имоти и автомобили в България стават задължително в нотариална форма и с нотариална заверка на подписите. Процедурата изисква участие на нотариус, който има достъп в реално време до база данни на документите за самоличност в страната, включително снимките на притежателите им. Нотариусът може и трябва да се увери, че купувачът и продавачът, които са се явили при него, са същите хора от базата данни от първичните регистри в Република България, т.е извършва се проверка за идентичност на страните. Също така, нотариусите имат достъп до компютърна база данни с пълномощни, издадени да послужат пред банките и пред Агенцията по вписванията, както и достъп до базата данни за моторни превозни средства и техните собственици. Дори някой да е узнал Вашите лични данни, за да продаде имот или автомобил, то трябва да извърши едно или повече престъпления. Освен това, за продажбата на имоти и автомобили задължително се представят нотариален акт или регистрационен талон, чиято актуалност се проверява в реално време, и без тях сделка не може да се осъществи. НАП е информирала Нотариалната камара в България за разпространението на чувствителна информация, като нотариусите ще изповядват сделки с повишено внимание. Според Нотариалната камара, има достатъчно гаранции, че опити за незаконно прехвърляне на имот или превозно средство ще бъдат парирани от нотариусите в страната. Вижте по-подробна информация, предоставена от Нотариалната камара на Република България. За Ваше спокойствие, бихте могли да активирате SMS известяване за сделки с Ваши имоти – услуга, предоставяна от Агенция по вписванията - http://sms-imot.registryagency.bg/. Агенцията по вписванията предлага SMS известявания и за движенията по фирмени партиди, като повече за това можете да видите на сайта й. Банковите и финансови институции, които отпускат кредити или лизинги, са длъжни по закон да се уверят, че сключват договора с лицето, чиито лични данни са посочени в документа за самоличност. Отпускането на кредит/лизинг на някого другиго изисква извършването на едно или повече престъпления, освен злоупотребата с чужди лични данни. Банките и финансовите институции, отпускащи кредити (вкл. бързи кредити) и лизинги, са информирани от НАП за неоторизирания достъп до данни, като им е препоръчано да работят с повишено внимание при идентифицирането на клиенти. От Асоциация на банките в България заявиха, че и към момента има достатъчно надеждни механизми за установяване самоличността на лицата, кандидатстващи за банков кредит. От Българска асоциация за лизинг потвърждават, че техните членове извършват задължително, както идентификация по документи, така и лична идентификация на всеки свой клиент, така че сключване или промени по договор за лизинг не могат да се случат без личното присъствие или надлежната електронна идентификация с валиден електронен сертификат. От Асоциация за отговорно небанково кредитиране (АОНК), в която членуват компании в сектора за т.нар. „бързи кредити“, уверяват, че и към момента членовете на асоциацията прилагат значителен брой надеждни мерки за проверка на самоличността на новите кредитоискатели и текущите кредитополучатели, поради което до злоупотреби с чужди лични данни не би могло да се стигне. Дори предварителното одобрение за кредит/лизинг да става онлайн, задължително е да се сключи писмен договор, подписан на хартия или електронно от страните. Финансовата институция трябва да се увери, че лицето, чиито данни от документа за самоличност са вписани в договора, е същото, което го сключва. Няма риск за неоторизиран достъп до електронното банкиране, защото такива данни никога не са се съхранявали в НАП. При сделките с пълномощно една или повече от страните не участва лично. Сделките с имоти и коли задължително се сключват с нотариално заверено пълномощно, т.е. пълномощното е подписано и подпечатано от нотариус и описано в неговите нотариални книги, след като се е уверил лично, че действително упълномощителят е този, чиито данни са вписани в документа. Всички останали нотариуси имат достъп до компютърна база данни на издадените пълномощни и могат да проверят дали всеки документ е истински. Вижте по-подробна информация, предоставена от Нотариалната камара на Република България. Подобен опит ще е съпроводен с извършването на едно или повече престъпления. Сделките с цели предприятия или с дялове на търговски дружества изискват нотариална заверка и писмен договор. В случая с продажба на цяло предприятие се изисква и удостоверение от НАП. Нотариалната камара в България е информирана от НАП за изтичането на чувствителни данни и сделките в следващите месеци ще се извършват с повишено внимание, като нотариусите имат достъп до всички пълномощни, издадени да послужат пред Агенцията по вписванията. Не. Информацията на НАП, която е неправомерно разпространена, се отнася до здравно-осигурителния статус на гражданите, т.е за това, дали са плащани здравно-осигурителни вноски. Данните от медицинското Ви досие не са събирани от НАП и не са били разкрити, тази информация е защитена. В незаконно разпространените към момента данни няма информация за персонални идентификационни кодове, издадени от НАП. Независимо от това, Ви препоръчваме да смените своя ПИК от НАП. Това става безплатно в портала за електронни услуги на приходната агенция - https://inetdec.nra.bg/eservices.html или в произволно избран от Вас офис на НАП. Не. Електронният подпис на физическо или юридическо лице се използва с парола и отделно изисква достъп до физически носител (най-често e записан на USB устройство). Не съществува риск за вашия електронен подпис, заради неправомерно разкритите данни на НАП. Бъдете внимателни, ако някой контактува с вас по телефон или имейл и в следствие на това иска от Вас да направите нещо с финансов или личен характер. Не давайте на никого информация за банкови сметки, за дебитни или кредитни карти, независимо за кого се представя човекът, който се свързва с Вас. Предупредете близките и роднините си, че лични данни за Вас са станали публично достъпни и ги посъветвайте никога да не правят нещо с финансови последици, ако не са се свързали предварително директно с Вас. За Ваша допълнителна сигурност, можете да смените паролите на електронната поща, която ползвате. 5. Ако имате данни, че някой се опитва незаконно да придобие Ваше имущество или да поеме задължение от Ваше име, свържете се незабавно с районното управление на полицията по местоживеене. 6. Допълнителна информация по въпроси, свързани с незаконно разпространените лични данни можете да получите от НАП на телефон 0700 18 700 (на цената на градски разговор от стационарен телефон и по стандартната тарифа на съответния мобилен оператор).", "date": "2019.07.24", "title": "Ето съветите на НАП към хората с изтекли лични данни след хакерската атака"}
{"url": "https://www.24chasa.bg/novini/article/7574622", "text": "Над 300 хиляди турски граждани са се изселили от Турция в други държави през миналата година, сочат данни на Националния статистически институт. Изселилите се през 2018 г. са с 27,7 на сто повече в сравнение с тези, напуснали страната през 2017 г. Броят на емигриралите от Турция миналата година възлиза на 323 918 души, предава БТА. В същото време в Турция са се заселили около половин милион - 577 457 души. Между тях най-многобройна е групата на 25- 29 годишните. Почти половината, 201 957 души, са се заселили в Истанбул. Следват Анкара, Анталия, Бурса и Измир.", "date": "2019.07.24", "title": "Все повече турци напускат страната си"}
{"url": "https://www.24chasa.bg/novini/article/7574677", "text": "Трима измамници, представящи се за полицаи, са убедили пенсионери във Виена да им дадат спестяванията си. По схемата крадците се сдобили с общо 2,5 милиона евро, предаде ДПА, цитирайки изявление на полицията. Престъпници в цяла Европа използват този похват от няколко месеца, предава БТА. Задържаните са измамата във Виена са двама души от Сърбия и един човек от Турция. Те изглежда са работели независимо от заподозрени в други страни, съобщи говорител на полицията. От ноември насам тримата се обаждали на възрастни хора по телефона, заявявайки, че са полицаи, разследващи случаи на грабеж. За да си придадат легитимност, те използвали манипулирани телефонни линии, така че на дисплея на телефоните на жертвите да се появява спешния номер на австрийската полиция 133. Първо един от заподозрените казвал на жертвите, че спестяванията им ще бъдат на по-сигурно място в ръцете на полицията, а после друг от заподозрените се появявал в дома им, носейки с фалшива полицейска значка, и вземал парите им. Престъпниците са извършили стотици опити за измама и успели в най-малко 38 случая. Един от сърбите е направил самопризнания. Останалите двама са отказали да свидетелстват.", "date": "2019.07.24", "title": "Телефонни измамници откраднаха 2,5 млн. евро от австрийски пенсионери"}
{"url": "https://www.24chasa.bg/novini/article/7574679", "text": "Българската агенция по безопасност на храните /БАБХ/ обяви ново огнище на Африканска чума по свинете /АЧС/ в индустриална ферма в село Бръшлен, община Сливо поле, област Русе, предаде БТА. Положителните проби бяха лабораторно потвърдени късно вчера, 23 юли 2019 г. от Националната референтна лаборатория в Националния диагностичен научноизследователски ветеринарномедицински институт в София, посочват от агенцията. Това е втората индустриална свинеферма с АЧС. Засегнатият свинекомплекс е със затворен производствен цикъл, в който се отглеждат над 40 000 свине. Това е вторият случай на потвърдено огнище със заболяването АЧС в индустриална ферма в областта. В първия свинекомплекс с констатирано огнище в село Николово, община Русе, област Русе продължават дейностите по хуманно умъртвяване и на заразените, и на контактните свине. Две други огнища при домашни свине са установени в задни дворове в област Враца (в 10 км надзорна зона на огнището в Мизия) и за първи път в област Велико Търново, община Свищов, село Морава. Първи случай на дива свиня положителна за АЧС се потвърди и в община Лом, област Монтана късно вчера. С оглед овладяване на ситуацията и предпазване от по-голямо разпространение на болестта в страната, започват незабавно действията по хуманно умъртвяване на всички заразени и контактни свине, включително свине в нерегистрирани обекти и обекти, които са без приложени мерки за биосигурност (лични стопанства) в засегнатите населени места и 3 км зони около огнищата, информират от БАБХ. В 10 км надзорни зони ще се извършват клинични прегледи и лабораторен надзор. В резултат от епизоотичното развитие на заболяването с решение на Европейската комисия бяха увеличени зоните, подлежащи на регионализация в страната ни. Областите Враца, Плевен, Велико Търново, Русе, Търговище, общини от областите Ловеч и Бургас попадат в Част III на Решението, а именно инфектирана зона с АЧС при домашни и диви свине. Фермите с домашни свине са обект на засилен ежеседмичен лабораторен контрол. Забранява се движението на домашни свине от тези зони с изключение на свине от индустриални свинекомплекси и фамилни ферми - тип А, след извършен предварителен клиничен и лабораторен надзор. Към днешната дата са обявени 19 огнища в 6 (шест) области - Плевен, Бургас, Враца, Русе, Търговище и Велико Търново. Две индустриални и една фамилна ферма (тип А) в област Русе са засегнатите от АЧС, 16 са огнищата в нерегистрирани задни дворове. Потвърдени са 20 случая на АЧС при диви свине в областите Силистра, Добрич, Плевен, Варна, Враца, Русе, Търговище и Монтана. От БАБХ апелират за отговорност на стопаните и стриктно спазване на правилата за превенция при отглеждане на свине. Човешкото поведение е основен фактор в разпространението на заболяването. Отглеждането на свине в нерегистрирани обекти, закупуването, транспортирането на свине и месо от свине с неясен произход е основен риск за разпространението на заболяването и заплаха за обществото като цяло, предупреждават от Агенцията.", "date": "2019.07.24", "title": "Две индустриални ферми вече са засегнати\nот Африканска чума по свинете"}
{"url": "https://www.24chasa.bg/novini/article/7574686", "text": "Комисията за защита на конкуренцията глоби НЕК с малко над 315 00 лева заради злоупотреба с господстващо положение, предаде  . Регулаторът смята, че Националната електрическа компания е направила нарушение при пазара на балансиране на производители на електрическа енергия от възобновяеми енергийни източници при производството на ток по преференциални цени. Според комисията компанията налага също нелоялни търговски условия на ВЕИ производителите. Глобата може да бъде обжалвана в 14-дневен срок пред Върховния административен съд.", "date": "2019.07.24", "title": "КЗК глоби НЕК за злоупотреба с господстващо положение"}
{"url": "https://www.24chasa.bg/novini/article/7574687", "text": "Турският окръг Дюздже бе обявен за зона на бедствие след наводненията и свлачищата миналата седмица, отнели живота на най-малко петима души, съобщиха турските медии, позовавайки се на местното валийство. Общо 232 души бяха спасени досега в окръга, а спасително-издирвателните дейности все още продължават, предава БТА. Открити досега са телата на петима души - 2 деца, две жени и един мъж. Неизвестна остава съдбата на две деца на 3- и 7-годишна възраст, изчезнали при наводненията, посочва СиЕнЕн-Тюрк. В операциите по издирването участват спасителни екипи на турския Червен кръст, Дирекцията за управление при бедствия и извънредни ситуации и сили на жандармерията, отбелязва \"Дейли сабах\". Районът се претърсва щателно и от специално обучени кучета, а в по-отдалечените места са изпратени хеликоптери и дронове. Невиждани досега порои се изляха в района, наводнявайки 124 селища в окръга. Най-тежко пострада село Есмаханъм, където вливаща се в Черно море река излезе от коритото си.", "date": "2019.07.24", "title": "Турският окръг Дюздже - зона на бедствие след наводненията"}
{"url": "https://www.24chasa.bg/novini/article/7574696", "text": "Задължителен е нов дебат в Народното събрание, който да даде ясен отговор как са защитени българските интереси по отношение на цената за придобиване на новите самолети от 2,2 млрд. лв. без ДДС при 100% авансово плащане, срок за доставка най-рано 4 г., орязаният пакет въоръжение, оборудване, услуги, при който самолетът остава с ограничени способности. Това заяви президентът Румен Радев в свое изявление, в което той обясни мотивите си да наложи вето на договора за придобиването на самолетите F-16. Подписването на договора бе дългоочаквана стъпка, но не може да става за сметка на интересите на гражданите, на достойнството и суверенитета на България, смята държавният глава. И обясни, че решението на правителството тези международни договори да не са публични задължава депутатите до информират обществеността за характера на поетите задължения и получените срещу тях отбранителни способности. Той предупреди, че става въпрос за \"скрити и неуточнени разходи\", които България ще плаща впоследствие по отношение на инфраструктура, транспорт, въоръжение, оборудване, обучение, данъци и такси. И обясни, че изпълнителят може да прави промяна в клаузите на договора по отношение цени, срокове и обем на доставки и услуги без съгласуване с българската страна. Поемането на задължения, свързани със скрити и неясни разходи, въвличат за десетилетия напред българските правителства в значителни финансови задължения, предупреди Радев. Освен това разходите по придобиване, постигнати включително с емитиране на нов дълг, поставят под въпрос възможностите за навременно осигуряване на липсващите способности, допълни той. Не конкретният тип самолет сам по себе си, а наличието на реални способности определя авторитета и бъдещето на българските ВВС и нашата евроатлантическа принадлежност, допълни Радев. Изграждането на съвременни отбранителни способности изисква всеобхватно и дългосрочно планиране. А в нашия случай, при колосални разходи за България, липсва дори дебат, каза още държавният глава. И попита кога ще придобием пълния необходим пакет въоръжение, оборудване, обучение и услуги, който гарантира многофункционалните способности на самолетите. Кога ще придобием способности за пълноценна поддръжка тук, в България, без които ежегодната експлоатация на самолета се оскъпява. Кога ще изградим сложна инфраструктура? Кога ще закупим следващите 8 самолета? Кога ескадрилата F-16 ще придобие оперативна способност? Кога, как и колко ще платим за всичко това, попита още Радев. Всички тези обстоятелства генерират нестабилност за процеса на модернизация на българските ВВС и излагат на риск модернизацията на сухопътни войски и ВМС, без която и самият проект на изтребителите става несъстоятелен, допълни той. И поиска максимална прозрачност и отчетност. Огромните разходи, които ще бъдат вложени в модернизацията на въоръжените сили, не са нито на премиера, нито на правителството, а на гражданите. Затова НС да изпълнява конституционна си роля и да контролира изпълнителната власт, а не да се превръща в неин рупор, призова Радев. Той припомни на депутатите, че са положили клетва във всичките си действия да се ръководят от интересите на народа. И затова дължали ясни и категорични отговори на хората какви са реалните последствия на сключените договори. Очаквал задълбочени дебати и предприемането на адекватни действия.", "date": "2019.07.24", "title": "Радев със съмнения за скрити и неуточнени разходи по сделката за F-16"}
{"url": "https://www.24chasa.bg/novini/article/7574708", "text": "И момчетата, и момичетата ще могат да носят поли в училище в Тайван, след като беше обявен план да бъдат премахнати униформите, предназначени само за единия от половете, съобщи Ройтерс, цитирана от БТА. Промяната е доста необичайна за Азия, където доминират традиционните ценности. До нея се стигна след едноседмична кампания през май, в която момчетата и учителите в гимназията в Банцяо, ходиха на училище с поли, за да бъдат отхвърлени стереотипите. Според сегашния правилник униформата за момчетата е с панталон, а аз момичетата - с пола. Дрескодът за новата учебна година няма да споменава полове. \"Това ще увеличи личната свобода на учениците да избират униформите си, като бъдат уважени правата им\" - заявиха от гимназията. Гимназията има над 2000 ученици на възраст от 16 до 18 години. Тайванското министерство на образованието одобрява инициативата като \"прогресивна стъпка към разнородност\". Кампании за полово-неутрални ученически униформи има в цял свят. Кметът на столицата Мексико обяви миналия месец, че учениците имат право да избират дали да носят панталони или поли. В Уелс също властите обявиха, че повече няма да налагат отделни униформи за момчетата и момичетата.", "date": "2019.07.24", "title": "Училище в Тайван въвежда полово неутрални униформи с поли за момчетата"}
{"url": "https://www.24chasa.bg/novini/article/7574713", "text": "Тази година излиза руският сериал „Чернобил“, а преди няколко часа излезе първият трейлър на руската версия на суперхита на HBO, съобщи  Руската версия включва 12 епизода, а жанрът е определен като историческа драма и детектив. Режисьор на сериала е Алексей Мурадов. Трейлърът показва, че главните роли се изпълняват от Игор Петренко, Надежда Михалкова, Дмитрий Улянов и други. Новият руски сериал се различава от този на HBO. Действието във филма се развива от месец април до месец декември 1986 година. Сюжетът накратко е следният: на украинския отдел на КГБ на СССР става известно за интереса на чуждестранните специални служби към Чернобилската атомна електроцентрала. За да може да открие, къде на територията Припят се крие опитният разузнавач на ЦРУ Алберт Ленц, в града пристига подполковникът на руското военно контраразузнаване Андрей Николаев. Преди време руският телевизионен канал НТВ съобщи, че в британско-американската версия на сериала Чернобил, показана от HBO има не само художествени, но и идеологични несъответствия. Едновременно с това НТВ каза, че съвсем точно са показани съветският бит и атмосферата от тези времена. Но Мурадов заяви, че във филма са използвани клишета за СССР, типични за времената на студената война. Има и редица други критики срещу проекта на HBO. Финалният епизод на сериала „Чернобил“ на HBO получи възможно най-високия рейтинг в историята на IMDb. Самият сериал и до днес е на първо място заедно с филма „Планетата на маймуните“. Живите свидетели на тази трагедия се възхищават на сериала на HBO и са на мнение, че той абсолютно точно показва събитията около взрива на ЧАЕЦ.", "date": "2019.07.24", "title": "Излезе първият трейлър на руската версия на сериала \"Чернобил\" (Видео)"}
{"url": "https://www.24chasa.bg/novini/article/7574739", "text": "Националният съвет на бошняците /НСБ/ се обърна към властите в Сърбия и Черна гора с искане да се даде специален статут на областта Санджак, предаде ТАСС, цитирана от БТА. \"Създаването на специален статут на Санджак представлява дългосрочен и стабилен механизъм, гарантиращ правата на бошняците на политическо съществуване и безпрепятствено обществено и икономическо развитие. Специалният статут на Санджак като териториално-политическа общност гарантира равноправие на всички народи в Санджак - албанци, бошняци, черногорци и сърби\", се казва в искането на организацията. НСБ призова властите за диалог и по-скорошно приемане на инициативата. Националният съвет на бошняците е представителен орган на националното малцинство на бошняците в Сърбия. Той е основан като Мюсюлмански национален съвет на Санджак през 1991 г. Негов председател е Сулейман Углянин. През 90-те години организацията активно действа за автономия на Санджак и евентуално обединение с Босна и Херцеговина. След отделянето на Черна гора от общата държава със Сърбия през 2006 г. НСБ продължава да действа само в Сърбия. Областта Санджак с главен град Нови пазар се намира в Южна Сърбия. Основното й население са бошняците - славяни, които по време на османското владичество са приели исляма. Жителите на областта смятат Турция за своя \"духовна родина\", често без да крият сепаратистките си стремежи, посочва ТАСС. Значителна диаспора от Санджак живее от векове в Турция, поддържайки своите роднини в Сърбия финансово и идеологически.", "date": "2019.07.24", "title": "Бошняците поискаха специален статут на областта Санджак в Сърбия и Черна гора"}
{"url": "https://www.24chasa.bg/novini/article/7574776", "text": "Търговският директор на фирмата работодател на Кристиян Бойков - Георги Янков, е бил освободен преди минути от ареста. Той е пуснат на свобода срещу гаранция от 20 000 лева, съобщил адвоката на Кристиян Бойков пред Нова тв. Той най-вероятно ще бъде обвинен за тероризъм, свързан с киберпрестъпления.", "date": "2019.07.24", "title": "Пуснаха срещу 20 000 лв. с обвинение в тероризъм шефа от фирмата на Кристиян"}
{"url": "https://www.24chasa.bg/novini/article/7574777", "text": "Кметството на испанския град Барселона издаде строително разрешение на храма \"Саграда Фамилия\", като управата на църквата е заплатила 4,6 милиона евро като налог за строителство и лицензионна такса, съобщи БТА. Както отбелязват градските власти по този начин се слага край на аномалията, при която в продължение на 130 години строителни работи в храма, те се извършваха без съответното разрешение. По-рано властите в каталунската столица и управата на храма постигнаха споразумение, според което \"Саграда Фамилия\" ще трябва да изплати 36 милиона евро в течение на 10 години като компенсация за общинските разходи. От своят страна кметството на Барселона се съгласи да съдейства за уреждането на ситуацията, свързана със строителните документи. Основите на храма \"Саграда Фамилия\" са положени през 1882 година в Барселона, като катедралата се изгражда с частни дарения. Разрешение за строителство архитектът Антонио Гауди получава през 1883 година. Но две години по-късно, Гауди представя пред градските власти нов проект и заявка за ново разрешително за строеж заради нанесените изменения. Заявката била разгледана, но без да бъде формално удовлетворена. Тоест на великия архитект му било позволено да въплъщава своите идеи и най-смели фантазии в камъка, но документ с печат и подписи така и не получил. Храмът е една от най-големите забележителности на Барселона, посещавана годишно от 4,5 милиона туристи и носещ приходи от 50 милиона евро.", "date": "2019.07.24", "title": "След 130 години: \"Саграда Фамилия\" получи строително разрешение"}
{"url": "https://www.24chasa.bg/novini/article/7574795", "text": "Борис Джонсън е поредният британски премиер, който ще се настани на Даунинг стрийт 10 - резиденцията на британските премиери. По този повод Ройтерс, цитирана от БТА, припомня няколко любопитни факти, свързани с нея. Джонсън е 77-ият премиер, който ще обитава прочутата сграда, криеща се зад черна врата и фасада. Първоначално обаче цветът на фасадата не е бил черен, а жълт. Пребоядисан е черен, за да бъде тя разпознаваема. Сградата се превръща в официална резиденция на ръководителите на правителството, когато Крал Джордж Втори в началото на 30-те години на 18-и век подарил собствеността върху имота на първия британски премиер Робърт Уолпоул. Даунинг стрийт 10 има проблеми с мишките и за да се справи с тях си има и постоянно пребиваваща там котка. Тя е известна като главен мишеловец. През 2011 г. на поста беше назначен котаракът Лари. Очаква се той да остане на служба и при новия обитател Джонсън.", "date": "2019.07.24", "title": "Котаракът Лари остава главен мишеловец и при премиера Борис Джонсън"}
{"url": "https://www.24chasa.bg/novini/article/7574807", "text": "ВМРО и НФСБ напуснаха коалиционния съвет на „Обединени патриоти – НФСБ, АТАКА и ВМРО”, след като от АТАКА поканиха медиите да присъстват по време на срещата, разпространиха от пресцентъра на партията. Това предложение дошло поради големия медиен интерес и желанието на ръководството на АТАКА срещата да се проведе при пълна прозрачност. „Поканихме медиите да присъстват, защото искахме всичко да е прозрачно. ВМРО и НФСБ се уплашиха от камерите. Скочиха и казаха, че е недопустимо и си тръгнаха. Това е цялата истина за днешната среща”, каза Сидеров. Той беше категоричен, че никой никого не е обиждал. АТАКА пожела журналистите, които така или иначе стоят пред стаята и чакат, да заснемат коалиционния съвет заради силния медиен интерес към отношенията им. „Не искам да има задкулисие и затова настоях срещата да е открита. Задкулисието е основен проблем не само на тази коалиция, а и на цялата държава. Моето желание беше да няма задкулисие. Тяхното желание беше да има”, заяви още Сидеров. Той припомни, че НФСБ и ВМРО се бяха събрали на задкулисно заседание, в което решиха, че той няма да бъде председател на ПГ. „Тук не е до моето председателство, въпросът е до погазване на споразумението между трите партии и искахме да го обсъдим пред медиите. Те отказаха. НФСБ и ВМРО напуснаха и развалиха коалицията. Аз я създадох, те я развалиха”, подчерта лидерът на АТАКА.", "date": "2019.07.24", "title": "\"Атака\" със своя версия: ВМРО и НФСБ избягаха от съвета заради медиите"}
{"url": "https://www.24chasa.bg/novini/article/7574822", "text": "На свое заседание тази вечер Изпълнителната комисия на Политическа партия ГЕРБ възложи на Парламентарната група на партията да предложи създаването на временна комисия в Народното събрание за изясняването на всички факти и обстоятелства около нерегламентирания достъп до лични данни на Националната агенция за приходите, съобщиха от пресцентъра на партията. Според Изпълнителната комисия на ГЕРБ станалата публично достъпна лична и данъчно-осигурителна информация за милиони българи е изключително чувствителна тема и формирането на временна комисия в българското Народно събрание би допринесло за изясняването на всички факти около кибератаката.", "date": "2019.07.24", "title": "ГЕРБ предлага временна комисия в парламента за изтеклите данни от НАП"}
{"url": "https://www.24chasa.bg/novini/article/7574829", "text": "Общинският съвет в Монтана актуализира бюджета на общината за 2019 г., съобщи председателят Иво Иванов. Заради събраните повече местни приходи годишната план-сметка се увеличава с 1,2 млн. лева. До края на юни от данъци в общинската хазна са събрани 6 млн. лв. - с половин милион повече от същия период на миналата година. От такси са събрани 200 000 лв., от наеми на земя - 150 000 лева. Съветниците са решили и за какво да бъдат използвани наличните допълнителни средства. За ремонт на читалището в с. Габровница се дават 80 000 лева. С 31 000 лв. ще бъде купена сграда за нуждите на читалището в с. Горно Белотинци. 18 400 лв. се предоставят за зарядна станция на 10 общински електровелосипеди. 6000 лв. ще бъдат изразходвани за барелеф на барон Притвиц, командвал руския отряд, освободил тогавашното село Кутловица през 1877 г., са решили съветниците. Ако събираемостта на средства продължава да расте, възможна е още една актуализация на бюджета до края на годината, допълни Иво Иванов.", "date": "2019.07.24", "title": "Aктуализираха бюджета на Монтана с 1,2 милиона лева"}
{"url": "https://www.24chasa.bg/novini/article/7574275", "text": "Апелативната прокуратура в Бургас разпореди извършването на проверка за допуснати нарушения в работата на два хосписа. Единият се намира в Черноморец, другият в Поморие. Това съобщиха от пресслужбата на прокуратурата. Ще се проверява дали са налице данни за осъществени престъпления от общ характер от длъжностни лица, работещи в тези здравни заведения.", "date": "2019.07.24", "title": "Апелативната прокуратура проверява хосписи в Черноморец и Поморие"}
{"url": "https://www.24chasa.bg/novini/article/7574284", "text": "Борис Джонсън, който поема днес поста на британски премиер, ще назначи за старши съветник Доминик Къмингс, директора на кампанията в подкрепа за напускане на ЕС, предадоха Франс прес и Ройтерс. Малко известен на широката публика, Къмингс ръководеше \"Vote Leave\" - групата, водила официалната кампания в подкрепа на Брекзит и спечелила референдума през юни 2016 година. Смята се, че той самият е изиграл решаваща роля за резултата, избирайки да води кампания, базирана повече на социалните мрежи, отколкото на традиционни политически митинги. След победата на референдума методите на \"Vote Leave\" бяха поставени под въпрос неведнъж, припомня АФП. През юли 2018 г. британската избирателна комисия му наложи глоба за надхвърляне на тавана на разрешените разходи и за таен съюз с друга група, подкрепяща Брекзит. Това не е позволено от британския изборен кодекс. Давайки на Къмингс толкова висок пост, екипът на Джонсън поема риска да си навлече критики от някои депутати, включително поддръжници на Брекзит, които са ставали мишена на острия език на бившия ръководител на кампанията за Брекзит, отбелязва Ройтерс. Новият британски премиер има само 99 дни, за да се справи с кризата с Брекзит, която предизвика забавяне на икономическия растеж, оставка на премиерката Тереза Мей и дълбоко разделение в страната. През последните три години Къмингс написа множество силно критични статии срещу правителствената стратегия за Брекзита. Във филма \"Brexit: The Uncivil War\", излъчен по Канал 4, ролята на Къмингс изпълнява Бенедикт Къмбърбач - показва подстрекател, използващ тактики, базирани на \"Изкуството на войната\" на Сун Цзъ.", "date": "2019.07.24", "title": "Борис Джонсън назначава за съветник шефа на групата, водила кампания за Брекзита"}
{"url": "https://www.24chasa.bg/novini/article/7574304", "text": "Гастарбайтери подхванаха нов, доходоносен бизнес - доставка на скъпоструващи лекарства от Турция, и то без рецепта. Нишата отвориха високите цени на медикаментите у нас и липсата на редица животоспасяващи илачи в аптечната мрежа, разказа  Алъш-веришът върви съвсем свободно в Интернет, а рубриките за обяви в местни вестници и сайтове изобилстват от изгодни предложения на пътуващи търговци. Предлага се широк списък от лекарства за всякакви болежки - от витамини до редки такива за лечение на артрит и... рак. За по-скъпите се изисква капаро от 50%. Доставките стават в рамките на ден - два. Така например, инжекционен разтвор „Стелара“, който се продава у нас за над 5 000 лева, излиза в пъти в евтино при поръчка от Турция на нелегални търговци. По заявка се внася и на „Золадекс“, използван за лечение на рак на простатата. Цената му у нас варира - между 160 и 200 лева. „Мабтера“, която се прилага при лечение на заболявания на лимфната система, също може да бъде открита в списъка с предлаганите лекарства, доставяни от Южната съседка. Заявките за лекарства се правят директно по телефона, а плащането става на ръка или с банков превод. Рецепта от купувача – не се изисква. В някои аптеки в Одрин, научи „Дарик“, служителите владеят перфектно български език, а в други използват преводачи или говорят английски език. Работи се и в почивните дни, за да не бъдат разочаровани клиентите от България. Находчиви фармацевти дори отговарят на запитвания по Viber и WhatsApp. „Търговията с лекарства в Интернет е разрешена само за медикаменти, без рецепта и от търговци, одобрени от Изпълнителната агенция по лекарствата.Не се допуска продажбата на медицински продукти от нерегистрирани аптеки или частни лица\", обясняват експерти. Репортерска проверка установи, че нито един от т.нар. \"виртуални фармацевти\", публикували обяви за продажба на медикаменти в бургаски ежедневник, не фигурира в списъка на Агенцията по лекарствата от 69 лица, получили разрешителни да извършват търговия по интернет с лекарствени продукти, без лекарско предписание. Специалистите са категорични, че в случая става въпрос за търговия изцяло в сивия сектор, която нарушава куп разпоредби от Закона за здравето и наредбите на МС за реда и предписването на лекарствените средства.", "date": "2019.07.24", "title": "Гастарбайтери внасят скъпоструващи лекарства от Турция, и то без рецепта"}
{"url": "https://www.24chasa.bg/novini/article/7574301", "text": "Специализираният наказателен съд даде ход на съдебния процес за длъжностно престъпление срещу бившия ръководител на Районната прокуратура в Кнежа, доскоро прокурор в Софийската градска прокуратура, Красимир Кирилов. Това съобщиха от държавното обвинение. На 26 юни 2019 г. Специализираната прокуратура внесе срещу него обвинителен акт за това, че от 6 април 2015 г. до 22 декември 2015 г., в условията на продължавано престъпление, в качеството му на длъжностно лице, нарушил служебните си задължения: с 2 постановления разпоредил връщането на два багера-товарача \"KOMATSU\" на лица, които не са техни собственици. С това той набавил за тях облага и нанесъл вреда на собственика – лизингово дружество, в размер на 119 750,55 лева. Единият от багерите бил предаден на неправоимащо лице по негово искане, но при при липса на доказателства за собственост и при наличие на депозирана молба в Районната прокуратура за връщане на машината от реалния й собственик. Молбата на лизингодателя била оставена без разглеждане, той не бил и уведомен за произнасянето на прокурора. Претендиращото без правно основание лице получило на ръка постановлението за връщане на Кирилов и владението върху вещественото доказателство. Другият багер бил предаден на друго неправоимащо лице, въпреки че собствеността му не била неизяснена, тъй като номерът на рамата е бил пренабиван.", "date": "2019.07.24", "title": "Съдят бившия шеф на прокуратурата в Кнежа за облаги за 119 750,55 лева"}
{"url": "https://www.24chasa.bg/novini/article/7574338", "text": "Министър Младен Маринов замина на работни посещения в Сърбия и Черна гора, съобщиха от МВР. В Белград министър Маринов ще проведе разговори с Небойша Стефанович, заместник министър-председател и министър на вътрешните работи на Република Сърбия. Предстои утре двамата да подпишат междуправителствено споразумение за сътрудничество в областта на защитата от природни и предизвикани от човека бедствия. В Черна гора е предвидена среща с Мевлудин Нуходжич, министър на вътрешните работи на Черна гора. Там на 26 юли ще бъде подписано Споразумение между правителството на Република България и правителството на Черна гора за сътрудничество при бедствия. В българската делегация са още главният секретар на МВР главен комисар Ивайло Иванов и директорът на Главна дирекция „Гранична полиция“ главен комисар Светлан Кичиков.", "date": "2019.07.24", "title": "Младен Маринов в Сърбия ще подписва споразумение за защита от природни бедствия"}
{"url": "https://www.24chasa.bg/novini/article/7574339", "text": "Свиренето на кеменче помогна на Борис Джонсън да стане премиер на Великобритания, пише турският проправителствен вестник \"Акшам\". Турски медии и политици коментират днес турското потекло на новия британски премиер, като смятат, че \"османският внук\" може да заздрави връзките между двете страни, намиращи се в двата края на Европа, съобщава Ройтерс. В. \"Акшам\" пише, че Борис Джонсън може да е бил подпомогнат по пътя си към премиерския пост от турския фолклор. През 2012 г. Джонсън получи турска награда за работата си като кмет на Лондон. Тогава му бе разказано поверие от турския черноморски курорт Ризе, откъдето произхожда и семейството на тогавашния премиер на Турция, а днес президент - Реджеп Тайип Ердоган, че човек не може да стане премиер, ако не може да свири на традиционния струнен инструмент кеменче, предава БТА. Съществува видеозапис, показващ опит на Джонсън да свири на кеменче, и въпреки ограничените му способности, изглежда че поверието е сработило. \"Кеменчето му донесе късмет\", посочва в. \"Акшам\". \"Османски внук става премиер\", гласи водещото заглавие на опозиционния вестник \"Сьозджу\". \"Англия се сдоби с премиер с корени от Чанкъръ\", посочва изданието, визирайки окръга, от който произхожда прадядото на Борис Джонсън - Али Кемал, който бил последният вътрешен министър на Османската империя. Подобно на Джонсън, неговият прадядо Али Кемал е бил журналист, влязъл в правителството - ход, който обаче не завършил добре за него, тъй като през последните дни на Османската империя Кемал бил заловен и линчуван от националисти, борещи се за създаването на турска държава. Въпреки понякога пренебрежителните забележки по адрес на Турция, включително грубо стихотворение за президента Реджеп Тайип Ердоган и призив през 2016 г. Великобритания да наложи вето на присъединяването на Турция към ЕС, някои турски медии наричат Джонсън \"Борис турчина\", отбелязва Ройтерс. Информационната агенция Демирьорен цитира жител на село Калфат в окръг Чанкъръ, който определя като чест факта, че някой от тяхното село е станал премиер. Жителят допълва, че Борис Джонсън дължи отличителната си руса коса на своите турски предци. \"Наричат неговите предци от тази къща \"русите момчета\". Русата коса на Борис Джонсън идва по тази линия\", твърди Мустафа Бал. Президентът Ердоган поздрави Джонсън в Туитър, посочвайки че отношенията между Турция и Обединеното кралство трябва да се подобрят. Външният министър Мевлют Чавушоглу също го поздрави, като сподели видео как турски журналисти го разпитват за корените му в Чанкъръ по време на посещение в Анкара през 2016 г. Отношението на самия Джонсън към Турция обаче е променливо, отбелязва Ройтерс. Преди три години той спечели награда на британско списание, което поиска от читателите си да съставят възможно най-обидно петостишие за Ердоган. По-късно Джонсън каза, че когато се срещнал с Ердоган турският лидер не споменал нищо за стихотворението. През 2016 г. Джонсън, като водеща фигура в кампанията за референдум за излизането на Великобритания от ЕС, поиска от тогавашния премиер Дейвид Камерън да наложи вето на присъединяването на Турция към ЕС и да спре планираното разширяване на безвизовите пътувания за турците. Преговорите за членство на Турция в ЕС са в застой в момента, а Джонсън разполага с три месеца, за да се вмести в крайния срок до 31 октомври, за да договори излизането на Великобритания от ЕС, отбелязва Ройтерс.", "date": "2019.07.24", "title": "\"Акшам\": Свиренето на кеменче помогна на Борис Джонсън да стане премиер на Великобритания"}
{"url": "https://www.24chasa.bg/novini/article/7574317", "text": "Британските депутати обсипаха с похвали, укори и словесни нападки Тереза Мей, докато тя за последен път отговаряше на въпроси по време на парламентарния контрол в качеството си на премиер, преди да предаде поста на Борис Джонсън, предават ДПА и БТА. \"Отдавам дължимото на нейното чувство за обществена отговорност\", заяви лидерът на опозиционната Лейбъристка партия Джереми Корбин, който отново призова за парламентарни избори. Той каза, че се надява Мей, която ще остане член на парламента, да се \"опълчи на безразсъдните планове на нейния приемник\", очевидно имайки предвид обещанието на Борис Джонсън да извади Великобритания от Европейския съюз до 31 октомври със сделка или без сделка. Тереза Мей заяви, че след оставката си ще продължи да изпълнява задълженията си като депутат в Камарата на общините, съобщи ТАСС. \"След като изпълня задълженията си ще имам аудиенция с кралица Елизабет Втора, а след това ще продължа работа в тази камара като редови депутат\", каза тя. Мей се съгласи да подаде оставка през май, след като не успя да получи парламентарна подкрепа за сделката си за Брекзит, договорена с Брюксел, припомня ДПА. Тя изтъкна днес в парламента, че е \"работила неуморно, за да получи добра сделка за Великобритания\". Британските депутати изпратиха станали на крака и с овации напускащата поста министър-председателка Тереза Мей, когато тя си тръгваше от камарата на общините след днешната й последна и на моменти емоционална поява като лидер, предаде Ройтерс, цитирана от БТА. 62-годишната Мей изглежда се опитваше да сдържи сълзите си докато си тръгваше, когато спря, за да се ръкува с председателя на камарата Джон Бъркоу. По-късно днес Мей официално ще предаде поста на наследника си Борис Джонсън. \"По-късно днес ще се върна на задните скамейки и това ще е за пръв път от 21 години, така че ще е голяма промяна\", каза Мей пред депутатите в края на последното си седмично участие за отговори на парламентарни въпроси. Когато похвали връзката между депутатите и избирателите, които те представляват, като \"здрава основа на нашата парламентарна демокрация\", гласът на Мей потрепери докато произнасяше заключителните си думи: \"Този дълг да служа на избирателите си ще остане най-голямата ми мотивация\". На едночасовото парламентарно заседание, което съпругът на Мей Филип гледаше от балкона за посетители, Мей беше почетена от депутати от целия политически спектър за службата си в полза на държавата и чувството си за дълг, макар някои да не се съгласяваха с много неща във водената от нея политика. Кадри, заснети от новинарски хеликоптер, прелетял над парламента, показаха подредили се в редица на двора служители в законодателния орган, които ръкопляскат и правят снимки с телефоните си докато Мей върви към колата си, за да се върне за последен път в резиденцията си на Даунинг стрийт.", "date": "2019.07.24", "title": "Мей се просълзи, докато си тръгваше от парламента, аплодирана от депутати и служители (Снимки)"}
{"url": "https://www.24chasa.bg/novini/article/7574357", "text": "Президентът Румен Радев посети в рамките на държавното си посещение в Република Хърватия 93-а военно-въздушна база „Земуник“ в град Задар. Това съобщиха от прессекретариата на президентството. В базата се провежда съвместна инициатива за обучение на пилоти от авиацията за специални операции, в която участват четири държави от Централна и Източна Европа – България, Хърватия, Словения и Унгария. По време на посещението бяха откроени добрите традиции и отличното партньорство на България и Хърватия в обучението на силите за специални операции и борбата с тероризма.", "date": "2019.07.24", "title": "Румен Радев посети военна база в хърватския град Задар (Снимки)"}
{"url": "https://www.24chasa.bg/novini/article/7574352", "text": "Руската полиция е арестувала двама души, заложили фалшиво взривно устройство на пътя на кортежа на руския президент Владимир Путин, предаде РИА Новости. Това станало на 9 юли по време на посещението на държавния глава в Екатеринбург. Там той откри бизнес форум и разговаря със студенти в местния университет. Двамата арестувани сложили бутилка и камъни в кутия за обувки, омотали я в кабели и изолационна лепенка и я поставили на пътя на президентския кортеж към летище Колцово в момента, когато Путин си тръгвал от града. Инициаторите на “минирането” били отдавна познати на полицията. Те се наливали с алкохол, когато видели колко много полицейски коли се движат по пътя. Тогава спонтанно им хрумнало “да накажат служителите на реда затова, че често ги привличали под наказателна отговорност”, се казва в изявление на следствените служби на Свердловска област. Злосторниците били задържани на следващия ден след инцидента по записи от охранителни камери. Те твърдели, че са искали да проверят боеспособността на полицията. Тече следствие, след което ще бъдат обявени наказанията на двамата пишман атентатори. Според полицаите от Свердловск измайстореното от тях взривно устройство не е представлявало никаква опасност. Още докато Путин беше в Екатеринбург пък руски медии написаха, че след срещата в Уралския университет президентския кортеж потеглил, но държавният глава го спрял и излязъл да поздрави излезлите на улицата да го приветстват хора. Тогава кортежът едва не връхлетят върху една от студентките, писа тогава в. “Комерсант”. Кремъл обаче веднага опроверга информацията като фалшива. ", "date": "2019.07.24", "title": "Двама арестувани за бомба срещу Путин"}
{"url": "https://www.24chasa.bg/novini/article/7574384", "text": "Tримата лидери на “Обединени патриоти” се събраха на коалиционен съвет за първи път от почти година. Срещата е сграда 2 на Народното събрание - бившия Партиен дом, в кабинета на шефа на антикорупционната комисия на НС Борис Ячев, зам.-председател на ВМРО. Първи e пристигнал лидерът на НФСБ Валери Симеонов. След него - направо от военна комисия, дойде председателят на ВМРО, вицепремиер и министър на отбраната Красимир Каракачанов, накрая - водачът на “Атака” Волен Сидеров, който наскоро бе детрониран като лидер на общата парламентарна група от другите две партии. Сидеров предложи медиите да влязат в стаята и да присъстват на съвета.", "date": "2019.07.24", "title": "Сидеров се присъедини към коалиционния съвет на “Обединени патриоти”"}
{"url": "https://www.24chasa.bg/novini/article/7574374", "text": "В деня, в който встъпва в длъжност като нов британски премиер, Борис Джонсън получи предупреждение от Европейския парламент за много вредните икономически последици при напускане на Обединеното кралство без сделка, предаде Франс прес. Европарламентът потвърди и възможността за промяна в общата политическа декларация за излизане от ЕС, приета от Лондон и съюза, но не и самото споразумение. Джонсън многократно изтъкна намерението си да осъществи Брекзит на 31 октомври, краен срок, определен след две отлагания, дори и без сделка, припомня БТА. Неотдавнашните изявления, особено тези, направени в кампанията за лидерството на Консервативната партия, значително засилиха риска от хаотично излизане на Обединеното кралство, предупредиха представителите на политическите групи в Европарламента в декларация, разпространена след среща с главния преговарящ от ЕС Мишел Барние. \"Излизане без сделка би било много вредно икономически, въпреки че щетите, нанесени на двете страни, няма да са едни и същи\", предупредиха евродепутатите. Брекзит без споразумение \"няма да бъде компенсиран от никаква форма на споразумение или от миниспоразумение между ЕС и Обединеното кралство\", заявиха те. ЕС няма да предоговаря споразумението за напускане на Великобритания, сключено между ЕС и британското правителство, напомниха парламентаристите. Джонсън желае промени в споразумението, особено премахване на т.нар. ирландски предпазен механизъм, който би обвързал Обединеното кралство с някои от търговските правила на ЕС след Брекзит за избягване на задълбочени проверки на границата с Ирландия, предаде Ройтерс. Привържениците на Брекзит се опасяват, че това ще създаде пречки пред Великобритания при сключването на независими търговски сделки по света. \"Организирано напускане е възможно, само ако са гарантирани правата на гражданите, финансовото уреждане и предпазният механизъм, който при всички обстоятелства гарантира, че няма да има по-твърда граница на остров Ирландия\", заяви групата в Европарламента, която се занимава с Брекзит. Тереза Мей сключи споразумението с ЕС през ноември, но британският парламент на три пъти го отхвърли, припомня Ройтерс. Общността се подготвя за напускане на Великобритания без сделка или за ново отлагане на Брекзит.", "date": "2019.07.24", "title": "Борис Джонсън с предупреждение от Европарламента за риска от Брекзит без сделка"}
{"url": "https://www.24chasa.bg/novini/article/7574387", "text": "САЩ официално завършиха процедурата за налагане на рекордната глоба в размер на пет милиарда долара на социалната мрежа „Фейсбук“ заради нарушение на конфиденциалността на личните данни на голям брой потребители на платформата, предава AFP. Федералната търговска комисия на страната заяви, че това е най-голямата санкция наложена на компания по подобни нарушения и е една от най-големите глоби в историята на САЩ въобще, предаде  . „Въпреки повтаряните обещания към милиардите си потребители от целия свят, че ще бъде осигурен контрол върху това как техните лични данни са споделяни, „Фейсбук“ подкопа доверието на ползващите платформата“, каза Джо Саймънс, председател на комисията. Според други от Федералната комисия обаче, глобата е недостатъчно, информира още агенцията.", "date": "2019.07.24", "title": "САЩ наложиха рекордната глоба от 5 млрд. долара на Фейсбук"}
{"url": "https://www.24chasa.bg/novini/article/7574385", "text": "Службата за предотвратяване на престъпления срещу фиска на Великобритания изпрати благодарствено писмо до зам. главния прокурор Иван Гешев по повод съвместно проведената с българската прокуратура акция на 4 юли 2019 г. по пресичане дейността на организирана престъпна група, контролираща фабрика за нелегално производство на цигари,  . В писмото от Андрю Павлинич, ръководител на отдел „Международни операции“, до заместник-главния прокурор, се подчертава успехът на операцията и ползата от съвместната работа на българските и британските институции по случая и се изразява увереността, че „значителните резултати, постигнати от Вас, ще имат ефект върху тежката организирана престъпност, която всички ние се стремим да преборим“.", "date": "2019.07.24", "title": "Британска служба с благодарствено писмо до Гешев за спецакция срещу контрабандата"}
{"url": "https://www.24chasa.bg/novini/article/7574399", "text": "Националният съвет за сътрудничество по етническите и интеграционните въпроси ще проведе заседание под председателството на вицепремиера Томислав Дончев в четвъртък, 25 юли, от 11.30 часа в Гранитна зала на Министерския съвет. Това съобщиха от правителствената пресслужба. Заместник министър-председателят по обществения ред и сигурността и министър на отбраната Красимир Каракачанов ще представи пред Съвета основните пунктове от Концепцията за промени в политиката за интеграция на циганския (ромския) етнос в Република България и мерките за реализацията им. Вицепремиерът Каракачанов е поканен на заседанието на Националния съвет за сътрудничество по етническите и интеграционните въпроси, след като миналия месец внесе Концепцията в Министерския съвет.", "date": "2019.07.24", "title": "Каракачанов представя утре пред Националния съвет за сътрудничество концепцията за интегриране на ромите"}
{"url": "https://www.24chasa.bg/novini/article/7574428", "text": "24-годишният Адриан А. е задържан за срок до 72 часа от Окръжната прокуратура в Добрич днес, след като е бил привлечен като обвиняем за грабеж в големи размери на обменно бюро в град Каварна по образуваното бързо производство – съобщават от Апелативна прокуратура-Варна. Престъплението по член 199, ал. 1, т. 1 от НК е извършено тази сутрин. 24-годишният обвиняем причакал служителката в бюрото, която носела две чанти с пари в различна валута на стойност около 55 000 лева. Докато отключвала офиса, жената била напръскана със спрей от маскиран мъж. След това нападателят успял да издърпа двете чанти с пари и направил опит да избяга. Случайни минувачи, станали очевидци на грабежа, заловили извършителя и подали сигнал в полицията. Окръжната прокуратура в Добрич ще внесе искане в съда за определяне мярка за неотклонение „Задържане под стража“ на Адриан А.", "date": "2019.07.24", "title": "Задържаха грабител на обменно бюро в Каварна"}
{"url": "https://www.24chasa.bg/novini/article/7574450", "text": "Почина доц. д-р Асен Златев – бивш изпълнителен директор на Александровска болница и депутат в Седмото Велико народно събрание, съобщи Той беше един от най-добрите специалисти в областта на пневмологията и фтизиатрията. Доц. д-р Асен Златев е роден през 1946 г. в гр. Добринище, област Благоевград. През 1973 г. завършва Софийския медицински факултет. Притежава специалност по вътрешни болести и пневмология и фтизиатрия. Повече от 20 години ръководи Клиниката по неспецифични белодробни болести към СБАЛББ „Св. София\". Специализирал е в Русия, Швеция и Англия. В периода 29.12.2005 - 07.10.2009 г. е бил изпълнителен директор на Александровска болница. \"Доцент Златев бе дълбоко уважаван човек и лекар, който безрезервно и с чест отстояваше ценностите на лекарската професия и бе пример за младите поколения медици със своята всеотдайност, човечност и професионализъм. Всички ние ще го запомним като един от най-добрите мениджъри на Александровска болница и като човек на дълга, волята и честта\", написаха неговите колеги. \"Всички ние ще го запомним като един от най-добрите мениджъри на Александровска болница и като човек на дълга, волята и честта\", каза изпълнителният директор на болницата доц. Костадин Ангелов. Погребението ще е в петък – 26 юли от 11ч. на частните гробища в Бояна. Поклон пред светлата му памет!", "date": "2019.07.24", "title": "Почина д-р Асен Златев – бивш директор на Александровска болница и депутат в Седмото Велико народно събрание"}
{"url": "https://www.24chasa.bg/novini/article/7573819", "text": "„Национална електрическа компания“ ЕАД ще може да продаде на АЕЦ „Козлодуй“ ЕАД част от наличното старо оборудване, което се намира на площадката на АЕЦ „Белене“. Това е регламентирано в решение на Министерския съвет, взето на днешното му заседание. Става въпрос за филтри, вентилатори и други детайли, които са от съществено значение за изпълнение на програмите за продължаване на срока на експлоатация на 5 и 6 блок на АЕЦ „Козлодуй“ и за увеличаване на мощността на реакторната установка до 104%. Стойността на предвиденото за продажба оборудване е близо 2.8 млн. лв. Продажбата ще бъде извършена чрез пряко договаряне между двете дружества. Възможността за подобна сделка е регламентирана в Правилника за реда за упражняване правата на държавата в търговските дружества с държавно участие в капитала. В неговите текстове е посочено, че началната цена за продажбата се определя от независим оценител, след прието решение на Министерския съвет. Изпълнението на програмите за продължаване на експлоатационния срок на 5 и 6 блок на АЕЦ „Козлодуй“ изисква доставка на резервни части за ремонт или доставка на ново оборудване с цел поддържане в изправно състояние на съоръженията. Наличното на площадката на АЕЦ „Белене“ оборудване е аналогично с проектно-монтираното в АЕЦ „Козлодуй“ и позволява взаимната им замяна. Използването на аналогично оборудване от площадката на АЕЦ „Белене“ ще спести на АЕЦ „Козлодуй“ време и разходи за допълнителни изследвания и проекти за адаптиране към съществуващите системи. Министерският съвет одобри проекта на нов договор за застраховка \"Обща гражданска отговорност\" на АЕЦ \"Козлодуй\", съобщи пресслужбата на кабинета. Застрахователният договор ще бъде сключен с Гражданското дружество \"Български национален застрахователен ядрен пул\" за срок от една година. Срокът на досегашния договор изтича на 31 юли 2019 г. От 2002 г. \"АЕЦ Козлодуй\" ЕАД сключва ежегодно договор за застраховка \"Обща гражданска отговорност\", покриваща отговорността на централата за ядрена вреда. Уредбата на застраховката \"Обща гражданска отговорност\" за АЕЦ се съдържа във Виенската конвенция за гражданска отговорност за ядрена вреда и в глава десета - \"Гражданска отговорност за ядрена вреда\", от Закона за безопасно използване на ядрената енергия (ЗБИЯЕ). Съгласно чл. 129, ал. 2 от ЗБИЯЕ експлоатиращият ядрената инсталация е единствено отговорен за вредите от ядрена авария, освен ако във Виенската конвенция е определено друго. АЕЦ \"Козлодуй\" е определена за дружество, експлоатиращо ядрената инсталация, която включва ядрените реактори и другите съоръжения, разположени на площадката на централата, с изключение на съоръженията за управление на радиоактивни отпадъци, предоставени за стопанисване и управление на Държавното предприятие \"Радиоактивни отпадъци\".", "date": "2019.07.24", "title": "НЕК ще продаде на АЕЦ „Козлодуй“ част от площадката на „Белене“"}
{"url": "https://www.24chasa.bg/novini/article/7573820", "text": "Столичната община ще постави 2000 филтри на комините на частни сгради безплатно до края на 2023 г. Това предвижда доклад за нов механизъм за обособяване на зони с ниски емисии на вредни вещества, който Столичният общински съвет трябва да гласува утре. Поставянето на филтрите е част от мерките, които общината предприема за намаляване на замърсяването на въздуха от битовото отопление, които ще допълнят проектите за безплатна подмяна на старите печки на домакинствата. Филтри ще се поставят на домакинства с ниски доходи и в квартали, в които живеят малцинствени групи, тъй като тези сгради не могат да бъдат включени в проектите за подмяна на старите отоплително уреди. В момента общината е поставила 35 филтри. Според доклада още до края на тази година трябва да бъдат поставени 150 филтри на комини на сгради в районите \"Красна поляна\" и \"Слатина\". До края на 2021 г. пък трябва да бъдат монтирани още до 850 филтри на комини във всички столични райони. Съоръженията приоритетно ще се поставят на домакинства, които не са се включили в програмите за подмяна на старите печки за отопление на дърва или въглища. По още 500 филтри ще се поставят до края на 2022 г. и до края на 2023 г. В доклада се припомня, че в момента се изпълняват два проекта, с които ще се подменят старите печки на общо 20 000 домакинства, които се отопляват на твърдо битово гориво. Освен това при прогноза за превишение на нивата на фините прахови частици общината ще може по-бързо да предприема мерки за ограничаване на замърсяването. Времето за реакция се съкращава от два на един ден, като мерките се въвеждат след първия ден от прогнозата или реализираното превишение. Мерки ще се предприемат още при прогноза или превишение на ФПЧ10 от 51 µg/m3 -150 µg/m3. При прогноза за превишение на ФПЧ10 от 151 – до 200 µg/m3 на поне 2 измервателни станции освен призивите към гражданите да не ползват личните си коли и да не се отопляват на въглища или дърва, общината ще оросява, мете и мие улиците, когато атмосферните условия позволяват подобни дейности, ще проверява строителни обекти и други места за нерегламентирано замърсяване и ще пуска буферните паркинги към метрото за безплатно ползване. При прогноза за над 200 µg/m3 към тези мерки се добавя забрана за паркиране в основни улици, зоните за платено паркиране и възможност за затваряне на на определени карета от улици. При превишение от над 200 µg/m3 на поне 2 измервателни станции за един ден към мерките се добавя и въвеждане на зелен билет на цена 1 лев за пътуване с градски транспорт през целия ден.", "date": "2019.07.24", "title": "София слага безплатно 2000 филтри на комините за по-чист въздух"}
{"url": "https://www.24chasa.bg/novini/article/7573805", "text": "Седнал на маса, отрупана с пилешко месо, маниока и пържени банани, колумбийският фермер Даниел Аревало си спомня как партизаните от ФАРК (\"Революционни въоръжени сили на Колумбия\") свикали семейството му и други жители на техния селски район на среща преди повече от десетилетие. \"Те ни казаха: \"Онези, които не засаждат кока, могат да си съберат багажа и да се махат\", каза Аревало. Мъжът на средна възраст и четиримата му братя и сестри, които живеят на около 60 км от пристанищния град Тумако в югозападния департамент Нарино казват, че не искали да се присъединят към незаконната колумбийска търговия с наркотици, като отглеждат кока -растението, от което се произвежда кокаин. Но осъзнали, че нямат друг избор, а високата цена, която плащали партизаните и престъпните банди за коката, им дала икономическа стабилност за следващото десетилетие. \"Отглеждахме кока само на 5 хектара от нашата ферма от 120 хектара, но тя даваше 70 процента от печалбата ни\", каза Аревало. Семейства като това на Аревало заемат най-ниското стъпало в йерархията на производството на кокаин в Колумбия, но играят ключова роля. Наред с големите операции на наркотрафикантите, те доставят зелени листа, които се преработват в кокаин, продаван на международния черен пазар. Десетилетията на борба с наркокартелите и милиардите долари американска помощ не са помогнали почти с нищо за спиране на наркотърговията в страната - най-голям световен производител на кокаин. Според данни на американското правителство площите за отглеждане на кока в Колумбия са се разраствали трайно от 2012 г. до 2017 г., преди леко да намалеят до 208 000 хектара миналата година. Тези площи произвеждат кокаин на стойност милиарди долари, а според Белия дом оборотът остава на \"исторически високи нива\". Повече от една пета от полетата с кока в Колумбия са в Нарино - най-големия производител сред 32-те департамента на страната. Голяма част от колумбийския кокаин се внася контрабандно в САЩ, където смъртните случаи от свръхдози от този наркотик са нараснали почти със 160 процента между 2014 г. и 2017 г. Броят на наркозависимите от кокаин се е увеличил с 40 процента и достига 2,2 милиона души. Американският президент Доналд Тръмп засили натиска върху Колумбия да спре наркотърговията, а Богота се опитва да постигне бързи резултати със сурови мерки, които според служители в Нарино почти сигурно ще се провалят. Преди Тръмп и колумбийският президент Иван Дуке да дойдат на власт, мирното споразумение от 2016 г. на предишното колумбийско правителство с ФАРК, които са силно ангажирани в търговията с кокаин, възприе всеобхватна стратегия, която да убеди фермерите да спрат да отглеждат кока. Фермерите в Нарино печелят годишно между 15 и 25 млн. песо (между 4720 и 7860 долара) от един хектар кока, минимум две трети повече, отколкото от насаждения като банани за готвене. Новата стратегия включваше субсидии за селяните, заместили коката с други насаждения - този подход се оказа недостатъчен - и планове за развитие на селските райони, за да им помогне да преодолеят бедността. Приветстващи дадените им възможности, семейство Аревалос изкорениха храстите с кока през 2017 г. и направиха планове за модернизация на тяхната мелница за захарна тръстика, която се задвижва от кон и използва напукан казан. Но те са получили едва 20 млн. песо от обещаните от правителството 60 милиона, за да им помогне да намерят нов източник на приходи. \"Те ни измамиха\", каза Даниел Аревало. Подобни проблеми отчасти се дължат на бюрокрацията, но критиците ги отдават също на видимото нехайство на Дуке към програмите за доброволна замяна в полза на употребата на сила. Дуке изпраща войници насилствено да изкореняват десетки хиляди хектари от насаждения с кока, политика, за която получава похвали от Вашингтон. Но опитът показва, че фермерите, който стават мишена на акциите без тяхно съгласие, често отново засяват кока, каза губернаторът на Нарино Камило Ромеро пред ДПА. Над 40 000 семейства от Нарино, които искат да се откажат да отглеждат кока, не са получили никакво финансиране, каза Ромеро. \"Вероятността при . . . сегашното правителство е да няма никаква замяна\", добави той. Правителството отхвърля обвиненията. Предвиждайки друга сурова мярка, правителството иска разрешение от Националния съвет по наркотиците да пръска с глифозат от въздуха полетата с кока, за да ги унищожава. Конституционният съд се произнесе за строги условия за използването на пестицида, определен като \"възможно канцерогенен\" от Световната здравна организация през 2015 г. Близо 3,8 млн. литра глифозат бяха разпръснати в Нарино между 2005 г. и 2014 г., но площите за отглеждане на кока нараснаха с 4000 хектара през това време, каза Ромеро. Харолд Руис, експерт в местното правителство в Нарино, смята колумбийската политика срещу наркотиците за \"пълен провал\". Според него легализиране на кокаина вероятно е единственият възможен изход. Междувременно почти нищо не е направено за планираното развитие на селските райони в Нарино, чиито жители се оплакват от лоши пътища, недостиг на питейна вода и лошо състояние на образователните и здравните услуги. Нещо по-лошо - въоръжени групи заплашват и дори убиват хора, подкрепящи преминаването към отглеждане на други насаждения. Някои служители и фермери казват, че имат телохранители. \"Някои хора казват, че могат да засадят кока отново\", каза Йесения Монтано, лидер на местната общност в село Чилвичито. При положение, че възможностите за замяна на насажденията стават все по-трудно осъществими, много фермери смятат, че печалбите от коката компенсират рисковете. /БТА/", "date": "2019.07.24", "title": "\"Засаждай кока или се махай\": Как войната срещу наркотиците в Колумбия се проваля"}
{"url": "https://www.24chasa.bg/novini/article/7573822", "text": "Европейската комисия призовава за по-добро прилагане на правилата за борба с изпирането на пари и финансирането на тероризма, съобщиха от Комисията. Тя прие съобщение и четири доклада, които ще помогнат на европейските и националните органи да се борят по-ефективно с рисковете от изпиране на пари и финансиране на тероризма. В докладите се подчертава нуждата от цялостно изпълнение на директивите и от отстраняване на редица структурни слабости в прилагането на правилата на ЕС за борба с изпирането на пари и финансирането на тероризма. В съобщението „Към по-добро прилагане на нормативната уредба на ЕС за борба с изпирането на пари и финансирането на тероризма“ се прави преглед на публикуваните днес четири доклада: докладът за наднационална оценка на рисковете съдържа актуализация на секторните рискове, свързани с изпирането на пари и финансирането на тероризма. Докладите относно оценката на неотдавнашни случаи на изпиране на пари във финансовата сфера с широк отзвук, звената за финансово разузнаване и взаимосвързаността между централизираните регистри на банковите сметки анализират недостатъците на настоящия надзор и сътрудничеството в сферата на изпирането на пари и посочват начини за отстраняване на тези недостатъци. Въз основа на публикувания пакет от документи ще бъдат взети бъдещите решения за това как допълнително да се укрепи нормативната уредба на ЕС за борба с изпирането на пари.", "date": "2019.07.24", "title": "ЕК зове за по-строга борба с изпирането на пари и финансирането на тероризма"}
{"url": "https://www.24chasa.bg/novini/article/7573840", "text": "Кабинетът ще предложи на Народното събрание проект на Закон за изменение и допълнение на Закона за електронното управление. С промените се гарантира по-голяма достъпност за хора с увреждания до интернет страниците и мобилните приложения на обществените организации и на доставчиците на обществени услуги – в т.ч. образователни, здравни, водоснабдителни, топлоснабдителни, телекомуникационни, пощенски, банкови и т.н. Също така се създават норми и стандарти за постигане на универсален дизайн, гарантиращ достъпност до информация и услуги на публичните сайтове. Чрез измененията ще се обезпечи разработването, внедряването и надграждането на необходимите информационни ресурси на електронното управление при спазване на изискванията за мрежова и информационна сигурност и оперативна съвместимост, както и прилагане на устойчив модел за дългосрочното им управление и поддръжка. Друга промяна е свързана с подобряване на комуникацията между администрациите, гражданите и бизнеса чрез регламентиране на изпращането на електронните документи и заявяване на електронни административни услуги. Ще бъдат създадени условия за ефективна системна интеграция на информационните системи на административните органи, с цел гарантиране на тяхната сигурност и работоспособност.", "date": "2019.07.24", "title": "Интернет страниците на институциите стават достъпни за хора с увреждания"}
{"url": "https://www.24chasa.bg/novini/article/7573852", "text": "След като бе изслушан от Специализираната прокуратура на Съда в Хага за военните престъпления в Косово, премиерът на Косово в оставка Рамуш Харадинай заяви на сръбски език, че се е защитавал с мълчание, предават Танюг и БТА. \"Получих юридически съвет да не се защитавам и да не отговарям на въпроси. С това свършиха задълженията ми към съда. Други задължения нямам\", каза Харадинай на излизане от сградата на прокуратурата. Той каза, че не е запознат за какво става въпрос в неговия случай. Тъй като е използвал правото да се защитава с мълчание, не е запознат подробно с подозренията за ролята му по време на войната и не е получил подробни информации от прокуратурата. Запитан ще му бъде ли повдигнато обвинение, Харадинай отговори, че не очаква това да стане, но не може да прави такива прогнози.", "date": "2019.07.24", "title": "Харадинай: Използвах правото си да се защитавам с мълчание"}
{"url": "https://www.24chasa.bg/novini/article/7573887", "text": "От ГЕРБ призоваха опозицията да не политизира проблема с разпространението на Африканската чума по свинете. По-рано днес от \"БСП за България\" поискаха политическа отговорност заради навлизането на заболяването у нас и бързото разрастване на заразата. Призоваваме политиците да не политизират темата, а всеки един от нас с възможностите, които има, да помага на властите, така че да бъдат минимализирани загубите на бизнеса в България, заяви на брифинг в парламента председателят на парламентарната комисия по земеделието и храните Мария Белова /ГЕРБ/. Всички ние трябва да се борим, не да търсим политически дивиденти и изяви, а да помагаме на тези хора, така че да спасим бранша от пълно унищожение, посочи тя. Белова призова и хората, отглеждащи животни в т.нар. заден двор, да разберат проблема и опасността страната ни да бъде завладяна изцяло от този вирус и да бъдат достатъчно отговорни да предприемат необходимите действия, които МЗХГ и БАБХ препоръчват. Днес беше обявено от Българската агенция по безопасност на храните, че във втори голям свинекомплекс в Русенско е открит вирусът на Африканска чума, каза Белова. Министерството на земеделието и храните съвместно с Министерството на отбраната и Министерството на вътрешните работи са предприели всички необходими действия във връзка с ограничаването на разпространението на вируса. Съвместно осъществяват дейности, свързани с незабавното унищожение на заразените животни и тяхното загробване, посочи тя. От вчера БАБХ проследява готовата продукция 35 дни назад от всички регистрирани свинеферми в страната, съобщи още председателят на земеделската комисия. Постоянно се извършват лабораторни анализи на всички свинекомплекси, така че да бъде ограничено разпространението на чумата, добави тя.", "date": "2019.07.24", "title": "ГЕРБ призова опозицията да не политизира проблема с африканска чума по свинете"}
{"url": "https://www.24chasa.bg/novini/article/7573918", "text": "Публична държавна собственост са и язовирите, прехвърлени безвъзмездно от общините на държавата по реда на Закона за водите. Промените в него бяха приети на второ четене от парламента. Правото на собственост върху язовир, публична общинска собственост, може да се прехвърля безвъзмездно на държавата след решение на общинския съвет, предава БТА. Не се прехвърля правото на собственост, ако язовирът е отдаден на концесия. Решението за безвъзмездно прехвърляне се приема от общинския съвет по мотивирано предложение на кмета. Въз основа на решението на общинския съвет кметът на общината внася до областния управител мотивирано предложение за промяна на собствеността на язовира. Прехвърлянето на собствеността се извършва чрез договор за дарение, сключен между кмета на общината, чиято собственост е язовирът, и областния управител. Язовирите, чиято собственост общините са прехвърлили безвъзмездно на държавата, се управляват от Държавно предприятие \"Управление и стопанисване на язовири\".", "date": "2019.07.24", "title": "НС: Държавна собственост са и язовирите, прехвърлени безвъзмездно от общините"}
{"url": "https://www.24chasa.bg/novini/article/7573868", "text": "В Сърбия пристигнаха шест от 10 бронирани коли BRDM2 от Русия, съобщи президентът Александър Вучич и благодари на руския президент Владимир Путин за подаръка, предаде Танюг. \"Това е голяма подкрепа и значително увеличение на бойната сила, готовността, възможностите и способностите на сръбската армия\", подчерта Вучич в отговор на журналистически въпроси, предаде БТА. Утре ще бъде дадена официална информация за автомобилите, каза той. Вучич изтъкна изключителните качества на този вид автомобили, които имат жироскопско стабилизиране и термовизуални камери, подсилена броня и в които екипажът може да остане 24 часа.", "date": "2019.07.24", "title": "Докараха 6 бронирани руски коли BRDM2 в Сърбия, Вучич благодари на Путин за подаръка"}
{"url": "https://www.24chasa.bg/novini/article/7573952", "text": "Тя ще встъпи в длъжност от 1 август. От институцията припомнят, че тя е започнала работа в Комисията през 2007-ма година, като преди това е ръководила преговорния екип по присъединяването на България към ЕС към офиса на българския премиер. Била е заместник-ръководител на кабинета на първия български еврокомисар, отговарящ за защитата на потребителите Меглена Кунева, а също така и в кабинета на върховния представител на външната политика Катрин Аштън. В момента Петкова е член на преходния екип на новоизбрания председател на ЕК Урсула фон дер Лайен.", "date": "2019.07.24", "title": "Живка Петкова е назначена за директор в генералния секретариат на ЕК"}
{"url": "https://www.24chasa.bg/novini/article/7573956", "text": "Анегрет Крамп-Каренбауер положи днес клетва като германски министър на отбраната на извънредна сесия на Бундестага, предаде ДПА. Крамп-Каренбауер, която наследи канцлерката Ангела Меркел начело на консервативния Християндемократически съюз (ХДС) миналата година, поема поста от Урсула фон дер Лайен, избрана този месец за председател на Европейската комисия. Долната камара на германския парламент се събра на сесия въпреки лятната си ваканция. Полагането на клетва от Крамп-Каренбауер се предаваше пряко на сайта на парламента, информира БТА. Вестник \"Велт\", цитиран от ТАСС съобщи, че полетите до Берлин на 709 депутати, които са в отпуск, дори и да са с първа класа, се поемат от държавния бюджет. Общо данъкоплатците ще платят 100 000 евро пътни разноски заради извънредната сесия на депутатите. Тъй като пленарната зала е в ремонт, депутатите заседаваха в друга сграда.", "date": "2019.07.24", "title": "Анегрет Крамп-Каренбауер положи клетва като министър на отбраната на Германия"}
{"url": "https://www.24chasa.bg/novini/article/7573961", "text": "Водещи компании в Германия като BASF, Siemens и Henkel, както и множество други заявиха, че са били жертва на кибератаки, потвърждавайки по този начин информация на германскa медия, в която се посочва, че вероятният виновник е била китайска група, подкрепяна от държавата. Немският обществен телевизионен оператор ARD съобщи, че хакерите са използвали вид зловреден софтуер, наречен Winnti, който позволява на нападателите да имат отдалечен достъп до компютърната мрежа на тяхната жертва, посочва . ARD също така посочи, че анализът на кода на зловредния софтуер показва кои компании са били цели на хакерската група, която вероятно работи за китайското правителство. Наред с германските фирми и други компании, включително производителят на лекарства Roche, хотелската верига Marriott, авиокомпанията Lion Air, конгломератът Sumitomo и химическата индустриална група Shin-Etsu, също са били атакувани от хакери, съобщава немския обществен телевизионен оператор. Индустриалният конгломерат Siemens, производителят на шампоан Henkel и швейцарската фармацевтична група Roche потвърдиха, че са били засегнати от зловредния софтуер Winnti, докато BASF и Covestro също потвърдиха, че са били подложени на кибератака. Всички те обаче заявиха, че при тези хакерски атаки не е загубена чувствителна информация, но нито една от тях не коментира дали атаките са стартирани от китайски хакери. Агенция Ройтерс посочва, че компаниите Shin-Etsu, Sumitomo, Lion Air, Marriott и Valve отказаха да коментират или не са били открити за коментар. По-рано тази година фармацевтичният гигант Bayer заяви, че е успял да удържи на кибератака, която според него е била замислена в Китай, подчертавайки по този начин рисковете от кражба на данни или прекъсвания на производствения процес, пред които е изправен големия световен бизнес. През 2016-а година в германската технологична група ThyssenKrupp също имаше нападение срещу компютърни ѝ системи посредством зловредния вирус Winnti, според съобщения в медиите по това време.", "date": "2019.07.24", "title": "Редица немски гиганти като BASF, Siemens и Henkel са обект на кибератаки"}
{"url": "https://www.24chasa.bg/novini/article/7573959", "text": "Европейската комисия вкара няколко области България в по-опасната трета зона от четири възможни заради разпространението на африканска чума по свинете (АЧС), съобщи  При това беше прескочена една зона - втора, при която степента на риск е по-малка. Това се вижда от решение на ЕК от 19 юли 2019 г., подписано от Витянис Андрюкайтис, еврокомисар за здравеопазването и безопасността на храните. Засегнатите от болестта държави-членки и области са посочени (и групирани в зависимост от равнището на риска). В зоните (части) I—IV* се изброяват определени области в засегнатите държави членки, разграничени в зависимост от степента на риска въз основа на епидемиологичната обстановка и промените в нея във връзка с АЧС и се определят техните граници. Всъщност зона трета е с най-високо ниво на \"временен\" риск. В зона IV е само една област в ЕС - остров Сардиния, Италия, където болестта има \"дълготраен ендемичен характер\". От ЕК изтъкват, че нейното решение за мерки за контрол на здравето на животните във връзка с АЧС от 2014 г. за последен път (към момента) е променено тази година след един случай на АЧС в България. Какво е разпространението на болестта в страни от ЕС След датата на последната промяна бяха констатирани още случаи на АЧС при диви и домашни свине в Полша, България и Литва. През юли 2019 г. бяха констатирани три огнища на африканска чума по свинете при домашни свине в окръзите Tomaszow Lubelski, Minski и Radzynski в Полша в области, които понастоящем са включени в зона II от приложението към решението на ЕК от 2014 г. Тези огнища на АЧС при домашни свине представляват повишено ниво на риска. Поради това тези области в Полша следва да бъдат включени в зона III вместо в зона II. Какво се предвижда за зона III, в която попадна България Ето някои от по-важните мерки, предвидени с решение на ЕК през 2014 г. за държавите в зона III. Движението на живи свине, предназначени за незабавно клане, крие по-малък риск в сравнение с други видове движение на живи свине, при условие че са въведени мерки за намаляване на риска. Засегнатите държави членки могат по изключение да предоставят дерогации във връзка с изпращането на живи свине от конкретна област измежду изброените в част III от приложението за да се осъществи незабавно клане в кланица, разположена извън тази област в същата държава членка, при положение че са изпълнени строги условия, за да не се препятства борбата с болестта. Засегнатите държави членки трябва да наложат забрана за: изпращането на живи свине от областите в зони II, III и IV; да не се изпращат живи диви свине от засегнатите области за други държави членки или за други области на територията на същата държава членка; изпращането на пратки от сперма, яйцеклетки и ембриони от свине от областите в зони III и IV; изпращането на пратки от прясно свинско месо, заготовки от свинско месо, продукти от свинско месо и всякакви други продукти, съдържащи такова месо, от областите в зони III и IV; изпращането на пратки от странични животински продукти от животни от рода на свинете от областите, изброени в зони III и IV; Комисията изисква още: да се въведат специални здравни маркировки и изисквания за сертифициране за прясно месо, месни заготовки и месни продукти, по отношение на които действа забрана; превозните средства, използвани за транспортирането на свине или на странични животински продукти от животни от рода на свинете, които произхождат от стопанства, разположени в засегнатите и рискови области трябва да се почистват и дезинфектират незабавно след всяка операция, а превозвачът да представя и държи в превозното средство доказателство за това почистване и дезинфекция.", "date": "2019.07.24", "title": "ЕК ни вкара в най-опасната зона с африканска чума"}
{"url": "https://www.24chasa.bg/novini/article/7573965", "text": "Изложба от документи и снимки разказва 70-годишната история на дипломатическите отношения между България и Китай. Експозицията „Щрихи от близостта между две далечни страни: 70 години от установяването на дипломатическите отношения между Република България и Китайската народна република“ беше открита на 24 юли 2019 г. от председателя на Народното събрание Цвета Караянчева. На представянето присъстваха посланикът на Китай в България Дун Сяоцзюн, предишните председатели на парламента проф. Огнян Герджиков и Михаил Миков, председателят на Групата за приятелство България – Китай Димитър Бойчев, дипломати и народни представители. Това съобщиха от пресцентъра на Народното събрание. Председателят на Народното събрание Цвета Караянчева посочи, че изложбата свидетелства за една 70-годишна дружба, която се развива и доказва, че не разстоянията са важни, а отношенията. България е втората държава, признала Китайската народна република, а присъствието на двама председатели на Народното събрание на откриването на експозицията показва, че ние продължаваме традицията на добри отношения с Китай, подчерта тя. Нека си пожелаем сътрудничеството между нашите две страни да продължи в същия приятелски дух и всички ние да работим за развитие на отношенията ни, добави председателят на Народното събрание. Цвета Караянчева посочи, че е много важно освен в политически план, да се развиват икономическите и туристическите връзки между България и Китай. Председателят на парламента и посланикът на Китай Дун Сяоцзюн потвърдиха подкрепата на двете страни за инициативите \"Един пояс, един път\" и „17+1“. Българското правителство активно участва в инициативите, с което ясно ги определи като приоритет в дипломатическата си работа, на свой ред каза китайският посланик. Той добави, че страната ни е добър приятел и партньор на Китай. Дун Сяоцзюн изрази благодарност за подкрепата и голямото влияние на Народното събрание за развитието на българо-китайските отношения. Представените в експозицията документи и снимки показват задълбочен и интересен прочит на 70-те години дипломатически отношения между България и Китай, подчерта той и добави, че това е фундамент, на който могат да се градят бъдещите отношения между двете страни. Експозицията „Щрихи от близостта между две далечни страни: 70 години от установяването на дипломатическите отношения между Република България и Китайската народна република“ разкрива дълбоките корени на приятелските връзки между двете страни. Тя е подготвена със съдействието на Държавна агенция \"Архиви\" и Националната архивна администрация на Китай.", "date": "2019.07.24", "title": "Караянчева: Много е важно да развиваме икономическите връзки с Китай (Снимки)"}
{"url": "https://www.24chasa.bg/novini/article/7573099", "text": "Матрак, който може да следи сърдечния ритъм и да предупреждава другите за извънредни ситуации; огледало, което се превръща в център за дигитален контрол на дома и мобилен сензор, който може да каже колко фокусиран е умът ни не са част от фантастичен филм, са възможни чрез използването на Интернет на нещата (IoT) технология. Тези устройства са само образец на продукти, демонстрирани на международното изложение за мобилен интернет, което бе открито миналата седмица в провинция Дзянси в Източен Китай, информира  Изложението събра най-добрите експерти в бранша и представители на водещи компании като „Хуауей\" и ZTE, които ще обсъдят най-новото развитие на технологията, нейните приложения, както и начини за защита на сигурността на данните. Провинция Дзянси е „тестова площадка\" на национално ниво за разработване на ново поколение мобилен Интернет на нещата и проучване на неговото приложение. Много местни компании стартираха дигитална трансформация и осъществиха пилотни програми, за да подобрят иновациите и реализират масово персонализиране на по-ниска цена. Изложението се открива, след като Китай предостави първите си 5G лицензи за търговско ползване на мрежата за радиоразпръскване на трите най-големи телекомуникационни оператора в страната миналия месец, като това се очаква да подпомогне развитието на Интернет на нещата. „Благодарение на предимства като ниска латентност, висока надеждност и широка честотна лента, 5G технологията ще помогне за проучване на нови възможности на Интернет на нещата\", казва У Хъцюен от Китайската академия за инженерни науки и президент на Интернет обществото на Китай. По думите му, области като индустрията на Интернет на нещата, Интернет на превозните средства (IoV), виртуалната реалност (VR) и дистанционното медицинско обслужване вероятно ще се възползват най-много от търговската употреба на 5G. След закупуването на нов пречиствател за вода през февруари тази година, Ли Жунмин, жител на град Ченгду, е развил навик да проверява качеството на водата на своя смартфон, преди да включи кранчето. Оборудван с осем сензора, пречиствателят може да следи качеството на водата и да изпраща данни в реално време до смартфона на Ли чрез мобилната мрежа. „Проверявах качеството на водата, като я опитвах. Сега разчитам на данните, които ми предлагат по-голяма сигурност\", казва Ли. Пречиствателят на вода, който използва IoT технология, е разработен от Wat Tech, компания от Дзянси. Тя е продала вече над 150 000 подобни устройства в над 40 китайски града. Китай осъзнава стойността на Интернет на нещата и трансформирането на обществото чрез внедряване на интелигентни домове, индустрии и градски решения. Чрез предоставянето на информация в реално време, продуктите на IoT правят градовете по-интелигентни, по-удобни и ефективни. Според Асоциацията на глобалните системи за мобилни комуникации (GSMA), Китай е най-големият пазар в света на Интернет на нещата, с около 960 милиона устройства, свързани чрез клетъчни мрежи, което представлява 64% от глобалните клетъчни връзки. „С подкрепата на правителството Китай е водеща страна в разработването и внедряването на решения за Интернет на нещата, базирани на мобилната технология\", коментира Алекс Синклер, главен технологичен директор на GSMA. През 2018 г. приходите на китайския бизнес на Интернет на нещата се повишиха с 73% на годишна база, според доклад на Министерството на промишлеността и информационните технологии (MIIT). Бързият растеж се дължи на нарастването на използването на смартфони, широката употреба на Интернет, намаляването на разходите, инфраструктурните предимства и предлагането и търсенето, се казва в доклада. Трите големи оператора на телекомуникационните услуги в Китай – China Telecom, China Mobile и China Unicom – отбелязаха увеличение на техните потребители на Интернет на нещата с 400 милиона през 2018 г., което доведе до общо 671 милиона в края на миналата година. Огромният пазарен потенциал на Китай в индустрията на Интернет на нещата и силната му готовност и стремеж към иновации привлякоха световните фирми да създадат лаборатории в страната. През февруари, Глобалната консултантска фирма за управление McKinsey откри своя индустриален център за Интернет на нещата в Пекин, за да помогне местните фирми да управляват дигиталната трансформация. Новият център е избрал 120 фирми от група от 1000 като свои партньори и разработи 56 дигитални решения за бизнеса. Уан Пин, партньор в McKinsey, казва, че Китай има производствена екосистема на световно ниво и голям резерв от таланти, които ще претърпят дигитална трансформация, за да се стигне до по-голяма производителност и иновативност. Дигиталната трансформация обхваща дизайна на продуктите, веригата за доставки и моделите за управление и управление на запасите, казва Уан. Месеци по-късно американският технологичен гигант Microsoft пусна новата си лаборатория за изкуствен интелект и Интернет на нещата в Шанхай. Лабораторията е създадена, за да засили дълбоката интеграция на изкуствения интелект и Интернет на нещата и да подпомогне дигиталната трансформация в различни индустрии, включително промишлеността, търговията на дребно, здравеопазването и публичния сектор. „Китай има най-големия пазар на Интернет на нещата в света\", заяви Роан Кан, вицепрезидент на Microsoft в Китай, добавяйки, че компанията му ще предостави най-изчерпателната платформа, продукти и решения за изкуствен интелект и Интернет на нещата. Лабораторията ще работи с местни предприятия и мултинационални компании за изграждане на прототипи чрез производство, провеждане на техническо обучение, предоставяне на консултантски услуги и насоки за внедряване и мащабиране на пазара.", "date": "2019.07.24", "title": "Технологията променя живота на китайците"}
{"url": "https://www.24chasa.bg/novini/article/7574054", "text": "Планетите изглежда са се подредили в права линия, за да дадат нов тласък на специалните отношения между САЩ и Обединеното кралство, с алхимията, демонстрирана от Доналд Тръмп и приемника на премиера Тереза Мей - Борис Джонсън. Но разбирателството между двама лидери, смятани за егоцентрични и понякога с различаващи се интереси, бързо може да се усложни. Поздравленията на американския президент не закъсняха след потвърждаването на победата на \"Борис\". \"Той ще бъде страхотен\", туитна Тръмп.  Послание в тон с хвалебствията, използвани през последните месеци от милиардера републиканец, за да поласкаят новия ръководител на британските консерватори. За разлика от критиките му към отиващата си министър-председателка Тереза Мей, която според него е свършила \"много лоша работа по Брекзит\". Ерата Тръмп-Мей навреди на отношенията между двамата големи трансатлантически съюзници, както показа и оставката на британския посланик във Вашингтон Ким Дарък, след изтичането на неласкателни бележки за американския президент. Но при Тръмп-Джонсън \"може да видим най-тясното партньорство между лидерите на САЩ и Обединеното кралство от времето на Роналд Рейгън и Маргарет Тачър\", въодушевява се Найл Гардинър, бивш съветник на \"Желязната лейди\", а днес изследовател в консервативната американска експертна група \"Херитидж фаундейшън\" (Heritage Foundation). Чорлава руса коса Има няколко причини за това: роден в Ню Йорк, новият лидер на торите казва, че е решен да напусне Европейския съюз на всяка цена през есента и \"представя ясна проамериканска визия с подчертано предпочитание към трансатлантически съюз\", казва Найл Гардинър. От което произтича идеалната любов с Доналд Тръмп - привърженик на Брекзит и охотно настроен срещу ЕС. Всичко, чак до чорлавата руса коса, изглежда сближава двамата мъже, достигнали до властта с популистката вълна. \"На хартия те са идеологически побратими, десни, популисти, срещу политически коректното и срещу системата\", изброява Йън Бремър - президент на експертното дружество \"Юрейша груп\" (Eurasia Group). Но \"връзката им е също много по-нестабилна\", предупреждава политологът, интеврюиран от АФП. Според него \"Борис Джонсън и Доналд Тръмп са сходни личности: никой от двамата не се придържа към идеологията, а и двамата се интересуват на първо място от себе си\". Анализ, който американският президент изглежда потвърждава, когато обяснява защо \"обича\" толкова новия британски лидер: защото е \"британският Тръмп\", обобщи той вчера. И тъй като и двамата искат да са в светлината на прожекторите, това може да предизвика искри, ако например нетактичният Джонсън засенчи докачливия Тръмп. \"Борис Джонсън е обидил много хора, които се обиждат по-трудно от Доналд Тръмп\", предупреждава Йън Бремър. Напрегнати търговски преговори Впрочем, идилията не винаги е била част от срещите. Преди избирането на нюйорския бизнесмен за стопанин на Белия дом, Джонсън беше кмет на Лондон и каза, че иска \"да избегне някои квартали на Ню Йорк\", за да не поема риска \"да се натъкне там на Доналд Тръмп\". Причината бяха спорните коментари на милиардера републиканец за мюсюлманите и радикализацията в британската столица. Впоследствие бившият ръководител на британската дипломация многократно се разграничи от американския президент, както неотдавна - във връзка с нападките срещу депутатките от Демократическата партия с малцинствен произход. Като доказателство, че съгласието по същество бързо може да бъде разколебано, Борис Джонсън се противопостави на новия си \"приятел\" по отношение на Иран, като оглави през май 2018 г. мисия - последен шанс във Вашингтон, за да направи напразен опит да го накара да не се оттегля от споразумението за иранската ядрена програма. Кризата с Техеран отново разкрива скритото напрежение между двамата съюзници, тъй като правителството на Тръмп даде ясно да се разбере, че задържането от Иран на британски танкер е преди всичко проблем на Лондон. И докато американецът подмами Лондон с \"изключително\" търговско споразумение след Брекзит, а британците се позоваваха на това обещание, за да гарантират, че разводът с Европа ще е полезен за икономиката, преговорите всъщност са напрегнати. \"Въпреки че се спогаждат, интересите им не винаги са еднопосочни\", констатира Луиджи Скациери от Европейския център за реформи в Лондон. Според него, Борис Джонсън е в слаба позиция, ако преговорите с Брюксел тръгнат на зле и има опасност да се препъне в \"инстинктите на Тръмп за \"Америка на първо място\", което той издигна в свой лозунг. \"Тръмп едва ли ще направи някакви отстъпки на Обединеното кралство, напротив, ще търси максимални ползи за САЩ като настоява британците да отворят своя селскостопански и санитарен сектор\", прогнозира той. \"Толкова много изисквания, които може да стигнат дотам, че да направят невъзможно сключването на споразумение\". (БТА)", "date": "2019.07.24", "title": "Истински или престорени приятели са Доналд Тръмп и Борис Джонсън?"}
{"url": "https://www.24chasa.bg/novini/article/7573581", "text": "Непълнолетно момче е с опасност за живота след побой в Провадия, съобщиха от полицията. Настанено е в реанимацията на столичната болница „Св. Анна“. Побоят му е нанесен в междублоково пространство в града. Задържан е 48-годишен мъж, който е осъждан и известен на полицията.                                                                                                                                                                                                                                                                                                                                ", "date": "2019.07.24", "title": "Непълнолетно момче е с опасност за живота след побой в Провадия"}
{"url": "https://www.24chasa.bg/novini/article/7573570", "text": "Иванка Тръмп поздрави Борис Джонсън за избирането му за премиер на Ямайка, пише \"Политико\". Джонсън получи поздравления от целия свят, след като беше избран за лидер на Консервативната партия и премиер на Обединеното кралство. Но дъщерята на президента на САЩ вярва, че поема управлението и на столицата на Ямайка. Иванка Тръмп написа в любимия на семейството си Twitter, че поздравява Джонсън за избирането му за следващ премиер на \"Обединения Кингстън\". \"Политико\" отбелязва, че Иванка сигурно има предвид Кингстън, район в Югозападен Лондон.", "date": "2019.07.24", "title": "Иванка Тръмп поздрави Борис Джонсън за избора му за премиер на Ямайка"}
{"url": "https://www.24chasa.bg/novini/article/7573606", "text": "Трафопостове на ЕВН в периферни населени места ще бъдат вързани към СОТ. Ще се засилят проверките им от техници, като едновременно ще се следят и товарите на въпросните съоръжения онлайн. Мерките са заради кражбите на ток от т.нар. \"копачи\" на криптовалута, съобщиха от ЕВН. Самата търговска дейност, свързана с криптовалутата, не е забранена. При нея обаче се използва голямо количество еленергия, тъй като се работи с мощни компютри и сървъри, а за охлаждането им се монтират климатици и вентилатори. \"Разходите за електричество са сериозни, затова \"копачите\" искат да си ги спестят. В покрайнините на три пловдивски села - Йоаким Груево, Марково и Скобелево, намерихме фургони с компютри, присъединени нелегално към наши трафопостове. Това е нов вид кражба на ток, която е засечена в Европа. За нея бяхме предупредени от колегите си в Австрия\", посочи Костадин Величков от директорския борд на ЕВН. По думите му най-напред е била разкрита кражбата в Йоаким Груево. Техници правели регулярен обход и забелязали фургон, от който се чувал силен шум. Преместваемият обект бил закачен към трафопоста незаконно чрез подземен кабел. От дружеството веднага разпоредили масова акция в малките села и така попаднали на \"копачи\" в Марково и Скобелево, които харчели ток, без да плащат. Специалистите изчислили, че на ден са консумирали електричество за 200-250 лева. \"Образувано е досъдебно производство срещу \"копачите\". Става въпрос за различни фирми. Пред разследващите са твърдели, че са наематели на фургоните, а собственикът бил друг. Сега се издирва\", посочи Величков. По думите му преместваемият обект в Скобелево е иззет от полицията. Както и останалите два, той бил оборудван с модерни видеокамери. Поставен бил в гората, за да не бие на очи.", "date": "2019.07.24", "title": "Връзват трафопостове към СОТ срещу копачи на криптовалута"}
{"url": "https://www.24chasa.bg/novini/article/7573076", "text": "През 2018 г. 4,19 милиона са били работещите в сферата на научните изследвания и развойни дейности в Китай, с което страната се нарежда на първо място в света за поредна шеста година, заявиха от Националното статистическо бюро. Разходите в сектора са достигнали 1,97 трилиона юана през миналата година (286 милиарда щатски долара), което е 138 пъти повече в сравнение с 1991 г. В доклада на Националното статистическо бюро се посочва, че разходите за научноизследователска и развойна дейност възлизат на 2,18% от БВП на страната, с което страната се нарежда на второ място в света след САЩ, предава  Броят на заявленията за патенти през 2018 г. се е увеличил до 4,32 милиона, което е 86 пъти повече в сравнение с 1991г. В 13-ия петгодишен план се посочва (2016г. -2020г.), че Китай ще увеличи годишните си разходи за глава от населението за научноизследователски и развойни дейности до 500 000 юана до 2020 г. През 2014 г. те са били 370 000 юана.", "date": "2019.07.24", "title": "Китай е с най-много служители в сферата на научноизследователските и развойни дейности в света"}
{"url": "https://www.24chasa.bg/novini/article/7573638", "text": "Служители на ОД на МВР-Кюстендил са задържали 56-годишен мъж от с. Палатово, община Дупница, за незаконно притежание на оръжие, боеприпаси и наркотично вещество, съобщиха от полицията. Проверката е извършена на пътя Невестино-Дупница, а мъжът управлявал \"Мерцедес\". От него полицаите иззели две опаковки канабис. При претърсването в дома му в селото са открити и иззети незаконно притежавани пистолет и пушка, тип \"помпа\", опаковка канабис, растения, засадени в саксии и в двора. Открити и иззети са и 81 патрона. По случая е започнало досъдебно производство.", "date": "2019.07.24", "title": "Задържан е 56-годишен мъж в Кюстендилско \nзаради незаконно оръжие и наркотици"}
{"url": "https://www.24chasa.bg/novini/article/7573594", "text": "В Специалния съд в Хага за военните престъпления на Армията за освобождение на Косово /АОК/ започна изслушването на косовския премиер в оставка Рамуш Харадинай, който получи призовка като заподозрян в петък, предаде Танюг, като се позова на медии в Прищина. Преди това съдът изслуша бившия говорител на АОК и бивш председател на косовския парламент Якуп Красничи. Всички медии в Прищина публикуваха снимка, на която Харадинай влиза в сградата на Специалния съд, предаде БТА. Не е известно в какви престъпления е заподозрян Харадинай, защото прокуратурата отказва да даде информации за това, подчертавайки, че разследването не е публично. Сръбският вестник \"Блиц\" писа днес, че престъплението, в което е заподозрян Харадинай, се пази в тайна, но според международни източници наред е дошла неговата отговорност за търговия с човешки органи. Според събрани свидетелства, главните отговорни лица за прехвърлянето на жертвите от Косово в Албания, където насила са взимани органите им, са братът на Рамуш Харадинай Даут, Сами Луштаку и Якуп Красничи. Съгласно закона за Специализираните съдилища и Специализираната прокуратура Харадинай първо ще бъде запознат с правата си, сред които и правото да се защитава с мълчание. Ако реши да се защитава, изслушването му може да продължи ден или два в зависимост от това какво има да каже.", "date": "2019.07.24", "title": "Започна изслушването на Харадинай в Специалния съд за военни престъпления в Хага"}
{"url": "https://www.24chasa.bg/novini/article/7573628", "text": "Българският отбор започна участието си в кръг от Световната купа за ученици в Хага, която се провежда в периода 21 - 26 юли 2019 г., съобщиха от Министерство на външните работи. В конкуренция със стотици ученици от над 50 държави от всички континенти, българчетата ще вземат участие в различни състезания в областта на историята, технологиите, литературата, дебатите, социалните науки и изкуствата. България се представлява от ученици от Международно училище „Свети Георги“, Американски колеж в София, Американо-английска академия, Англо-американско училище в София, Британско училище – София, Първа частна професионална гимназия по дигитални науки – „СофтУни Светлина“ и Частно училище „Светлина“. Световната купа за ученици е глобална благотворителна инициатива за насърчаване развитието на академични и социални умения на деца от общи и частни училища от цял свят. Целта на състезанията е да насърчи всеки ученик желанието за нови познания в различни сфери на науката, увереност в собствените умения, както и чувство за принадлежност в условията на все по-глобализиращият се свят. Временно управляващият Посолството на България в кралство Нидерландия Румяна Камберска пожела много успехи в представянето на българския отбор.", "date": "2019.07.24", "title": "Български деца участват в кръг от Световната купа за ученици в Хага (Снимки)"}
{"url": "https://www.24chasa.bg/novini/article/7573609", "text": "Държавата ще плаща специализации на млади медици срещу ангажимент те да работят в България за срок от три години. Ако не го изпълнят, те ще трябва да върнат парите, които държавата е инвестирала в обучението им. Това предвиждат промените в Наредба 1, които вече са обнародвани в Държавен вестник, предаде  Първоначалните идеи на МЗ бяха специализантите, за които се плаща издръжка да работят в болницата, в която са специализирали за срок между 3-5 години. Финалните изменения обаче предвиждат медиците да избират лечебното заведение. Изборът обаче ще е ограничен в списък определен от МЗ. По този начин се отваря възможност да се попълнят липсващите кадри в общински и областни болници, в региони, в които има остър дефицит на медицински специалисти. Ако специализантът не изпълни това условие, той ще връща парите за издръжка. В случай, че е отработил част от задължителните три години, обезщетението ще се изчислява пропорционално. по предложение на директора на Националния център по обществено здраве и анализи министърът на здравеопазването ежегодно в срок до 31 декември определя по специалности лечебните заведения за болнична помощ, центровете за психично здраве, центровете за кожно-венерически заболявания, комплексните онкологични центрове, центровете за спешна медицинска помощ и центровете за трансфузионна хематология, в които специализантите , за които държавата е плащала ще могат да започнат работа. Ще бъдат определени и областите или общините, на територията на които тези специализанти могат да заемат места в лечебни заведения за извънболнична помощ. Увеличава се месечната субсидията, която ще плаща МЗ на базите за обучение. Тя ще се равнява на две минимални работни заплати или 1120 лв., при сегашната МРЗ от 560 лв. При предишния вариант субсидията се равняваше на минималния месечен размер на осигурителния доход за съответната икономическа дейност или 987 лв. За някои дефицитни специалности субсидията може да бъде и по-голяма в размер на три минимални работни заплати или 1680 лв. Тези случаи ще се уреждат със заповед на здравния министър. С измененията в Наредба № 1 заемането на длъжностите за специализанти вече се извършва след провеждане на конкурс по реда на Кодекса на труда. Изключение са специализантите по Обща медицина, тъй като задължителният конкурс е допълнително сериозно затруднение за базите по Обща медицина поради силно ограничения им кадрови потенциал. Най-често това са индивидуални практики за първична медицинска помощ, по-рядко – групови. С промените в Наредбата е създадена нормативна възможност базите за обучение да могат да получават финансиране за обучение на специализанти на срочен трудов договор освен от Министерството на здравеопазването и от общини, от лечебни заведения, които нямат одобрение от министъра на здравеопазването за обучение или по европейски проекти и програми. Освен това на специализантите вече могат да се отпускат стипендии със средства от европейски проекти и програми или от друг източник. С публикуваните промени се регламентират и санкциите, които ще се налагат при употребата на тютюневи и свързани с тях изделия на закрито. Управителите на заведения ще плащат глоби в размер от 300 до 500 ако нарушат позволят да се пуши на закрито. Освен това ще има и имуществена санкция от 1000 до 1500 лв., когато нарушението е извършено от едноличен търговец, или с имуществена санкция от 3000 до 5000 лв., когато нарушението е извършено от юридическо лице. При повторно нарушение ще се налага глоба от 500 до 1 000 лв., съответно имуществена санкция от 1 500 до 3 000 лв. – за едноличен търговец, и от 5 000 до 10 000 лв. – за юридическо лице. Глоби ще отнесат и престъпилите закона.", "date": "2019.07.24", "title": "Държавата ще плаща специализации на медици, ако те работят у нас"}
{"url": "https://www.24chasa.bg/novini/article/7573680", "text": "ГЕРБ направи заявка за консенсусно преразглеждане на Изборния кодекс след местните избори, БСП видя в действията им опит за постигане на \"служебна победа на местните избори\", предаде БТА.  По време на дебата за второто гласуване на промените в Изборния кодекс опозицията упрекна управляващите, че умишлено бойкотират машинното гласуване. Драгомир Стойнев, заместник-председател на ПГ на \"БСП за България\", се обърна към управляващите с думите: \"Вашата основна цел е служебна победа на местните избори\". \"Вие в момента преразпределяте властта и искате чрез местната власт да гарантирате победата си на предстоящите парламентарни избори\", каза още той. Първоначално от ГЕРБ внесоха предложение за отпадане на машинния вот, освен за местните и за парламентарните избори. Между двете четения на законопроекта за изменение и допълнение на Изборния кодекс Красимир Ципов от ГЕРБ внесе поправка, с която се отменя провеждането на машинно гласуване за предстоящите местни избори, но се запазва - за парламентарните, изборите за президент и тези за членове на Европейския парламент. В началото на дебата председателят на ПГ на ГЕРБ Даниела Дариткова заяви, че ще направят всичко възможно да отворят Изборния кодекс след местните избори. \"Искам да подчертая, че ние наистина търсим съгласие и заявяваме, че ще направим всичко възможно, заедно с вас, отново да отворим Изборния кодекс след протичането на местните избори и да търсим тези решения, които да гарантират прозрачен изборен процес, коректно отчитане на резултатите\", каза тя. Дариткова коментира, че Изборният кодекс многократно е бил поправян и буквално кърпен. Тя настоя, че той действително трябва да бъде преосмислен, но в рамките на спокойна процедура, след проведени местни избори и призова всички национално отговорни политически партии към консенсусно преразглеждане на Изборния кодекс след местните избори. Крум Зарков от \"БСП за България\" отговори, че управляващите са длъжни да гарантират устойчивост и предвидимост на българското законодателство. Той каза, че заявката за отговорност на управляващите не съответства на казаното до тук. \"Сега ще гласуваме поредното изменение на един параграф, променен преди три месеца по един начин. Вие заявявате, че след тези избори ще отворите Изборния кодекс и ще го гледаме наново. Какъв е смисълът от това, което пише в закона. Това е закон, не книга игра\", посочи Зарков. Даниела Дариткова прие критиките като призна, че действително трябва да има устойчивост на законодателният процес, но припомни на БСП, че именно приетият от тях през 2011 г. Изборен кодекс е бил цялостно прекроен през 2014 г. \"Ние сме готови да се учим от грешките си, за разлика от вас. Ние въведохме машинният вот, което показва, че ние сме последователни\", каза тя. Колегата на Зарков, Смиляна Нитова попита защо точно сега, така бързо и само три месеца преди изборите, се правят промени в изборното законодателство и то при наличие на препоръка от страна на Венецианската комисия - да не се променя изборния закон от 6 до 12 месеца преди провеждането на избори. \"Така подготвяте служебната си победа в следващите избори\", заяви Нитова. Хамид Хамид от ДПС заяви, че депутатите от движението ще подкрепят предложението на Красимир Ципов за машинно гласуване на парламентарни избори. Хамид заяви, че това е крачка напред, но от ДПС ще продължат да настояват за машинен вот и за местните избори след тези през настоящата година. Хамид припомни и искането на ДПС за машинно отчитане на резултатите от вота. Той заяви, че ДПС ще приеме поканата на Даниела Дариткова за цялостно преразглеждане на Изборния кодекс след местните избори.", "date": "2019.07.24", "title": "ГЕРБ направи заявка за преразглеждане на Изборния кодекс след местните избори"}
{"url": "https://www.24chasa.bg/novini/article/7573674", "text": "Валери Симеонов и народните представители от НФСБ внасят отново в Народното събрание промени в Закона за здравето, които предвиждат  . Това съобщиха от пресцентъра на НФСБ. Припомняме, че законопроектът получи пълна подкрепа на първо гласуване. На второ обаче, след оттегляне от страна на ГЕРБ, бяха приети само част от промените. Парламентът забрани на непълнолетните да употребяват наргилета и да купуват тютюневи изделия за тях, но без ясни и логични мотиви не прие въвеждането на забраната за пушене на наргиле на закрито. Сега народните представители от НФСБ отново настояват за забрана на пушенето на наргиле в закрити обществени места с мотивите, че то нанася сериозни вреди на човешкия организъм. Потребителят на водна лула (наргиле) вдишва токсични вещества, които се срещат и в стандартните цигари, но при наргилето въглените, чрез които се разпалва сместа, засилват вредите за здравето, увреждайки редица системи на човешкия организъм. В заключителната разпоредба на законопроекта се предвижда законът да влезе в сила три дни сред постановяване на положително решение от Европейската комисия по процедура по нотификация, предприета от министъра на икономиката, съвместно с министъра на здравеопазването според съответните европейски директиви.", "date": "2019.07.24", "title": "НФСБ пак внася законопроекта за забрана на пушене на наргилета на закрито"}
{"url": "https://www.24chasa.bg/novini/article/7573690", "text": "Сертификатът за владеене на български език и оценка за сънародниците ни в чужбина ще се равнява на оценка от матурата при влизането в университет. Това съобщи образователният министър Красимир Вълчев след среща с представители на българските училища в чужбина при премиера Бойко Борисов. За тази цел ще се направи промяна до септември в Наредбата за държавните изисквания за приемане на студенти във висшите училища в България. Ще бъде направена и онлайн платформа за кандидатстване от чужбина, за да бъде улеснен цялостният процес. „По този начин децата от българските диаспори няма да се налага да идват по няколко пъти до България“, каза още Вълчев. Ще се направят и информационни кампании, за да се върнат повече българи, не само в българските диаспори, но и в Северна Африка и Близкия изток. \"Искам да благодаря на българските родители и българските учители, които с много отдаденост и труд успяват да опазят българския дух. Неделните училища са пазители на българското зад граница\", каза вицепремиерът Екатерина Захариева.", "date": "2019.07.24", "title": "Сертификат за език заменя матурата за българите в чужбина"}
{"url": "https://www.24chasa.bg/novini/article/7573699", "text": "Няма да има машинно гласуване на предстоящите местни избори. Това решиха окончателно депутатите, които приеха на второ четене промени в Изборния кодекс. Поправката бе приета със 129 гласа от ГЕРБ, ОП, ДПС и \"Воля\". Само 69 от БСП се обявиха против. На всички следващи избори за парламент, президент и евродепутати вече ще се гласува само с машини в секциите с над 300 депутати, решиха още депутатите. Парламентарният вот бе включен отново по предложение на Красимир Ципов от ГЕРБ, въпреки че първоначално управляващите бяха предложили и те да отпаднат заедно с местните. Това е крачка напред, похвали ГЕРБ Хамид Хамид от ДПС. Той обясни, че приемат на предстоящия вот наесен да няма гласуване с машини, но бе категоричен, че ДПС ще настоява за такъв тип вот за следващи местни избори. Ново отваряне на Изборния кодекс след местните избори обеща шефката на ПГ на ГЕРБ Даниела Дариткова. Тогава спокойно и консенсусно ще преразгледаме текстовете, за да гарантираме прозрачен изборен процес и коректно отчитане на резултатите, както и да се преодолеят недостатъците на машинното гласуване, увери тя. И обеща да се помисли за въвеждането и на машини за броене на бюлетините, каквито иска ДПС. Това не е книга-игра и не можеш да се връщаш към нея всеки ден, щом ти хрумне нова идея, трябва да има устойчивост на законите, ядоса се червеният Крум Зарков. Той критикува ГЕРБ, че за пореден път променят позицията си и попита какво се е променило отпреди 2 седмици, когато са убеждавали всички, че машинно гласуване за парламент не трябва да има.", "date": "2019.07.24", "title": "Окончателно: Без машини на тези местни избори"}
{"url": "https://www.24chasa.bg/novini/article/7573701", "text": "Бюст паметник на българския революционер и идеолог на движението за национално освобождение Георги Сава Раковски беше официално открит днес в Тулча, Румъния, съобщи  . Инициативата е на посолството на България в Букурещ и на кметството в румънския град.                                                                                                                                                                                                                                                                                                                       ", "date": "2019.07.24", "title": "Откриха паметник на Георги Раковски в румънския град Тулча"}
{"url": "https://www.24chasa.bg/novini/article/7573713", "text": "През последните две години бе писано много за отслабването на демокрацията по света и появата на онова, което се нарича \"демократична рецесия\". Руската намеса, китайският експанзионизъм, европейската стагнация и отвръщането на САЩ от либералния световен ред, за чието създаване те повлияха, са фактори, които могат да обяснят тази тенденция. Но съществува още един, особено изтънчен, еднакво опасен и предвидим фактор, който допринася за нестабилността и оттеглянето на демокрацията. Този фактор е объркаността - конкретно конфузията около дипломацията, водена от администрацията на Тръмп. Да разгледаме случая с Албания. Неотдавнашната намеса на американския Държавен департамент в местните избори превърна малка политическа нередност във взривоопасна ситуация без ясен изход, пише Агим Нешо, албанско-американски анализатор за \"Форин полиси\". Той казва, че Албания се намира в конституционна криза, която продължава от февруари. Редица случаи на изтичане на информация, публикувани в германския вестник \"Билд\", разкриха систематично купуване на гласове и манипулиране на изборите от страна на Социалистическата партия на премиера Еди Рама на парламентарните избори през 2017 г. Опозиционната коалиция на Демократическата партия и Социалистическото движение за интеграция, протестиращи против голямата корупция в правителството на Еди Рама и поставящи под въпрос легитимността на парламентарните избори, напусна парламента и обеща да бойкотира политическия процес, докато Рама не се оттегли. Изправяйки се пред все по-големи протести и натиск от обществеността, албанският президент Илир Мета отмени местните избори в страната, които бяха насрочени за 30 юниу и ги отложи за октомври. Междувременно той покани и правителството, и опозицията да преговарят за решаване на кризата. Но правителстото под ръководството на Рама едностранно настояваше за избори въпреки бойкота, дирижирайки онова, на което много албанци се подиграваха като \"избори без избори\" в комунистически стил. Управляващите социалисти бяха единствените кандидати в 35 от 61 окръга. Социалистите задвижиха процедура за смяна на президента под претекста, че постъпил противоконституционно, за да отмени гласуването. /Конституционният съд не бе в състояние да реагира, тъй като неговите съдии са подложени на антикорупционно разследване - бел. авт./ Казано общо, тези събития заплашват да превърнат страната в еднопартийна държава, в която всички институции на властта - всички канцеларии на кметове и местни съвети, парламентът, Съветът на министрите, държавната прокуратура, президентството и съдилищата се контролират от една партия, а избраните представители на над 45 процента от страната, представени от опозицията, протестират на улиците. Матю Палмър, американският заместник-помощник държавен секретар по европейските и евроазиатски въпроси, влезе във вече напрегнатата предизборна ситуация по начин, който успя да влоши нещата. Намесата на Палмър имаше два аспекта - първо той обяви опозицията за отговорна за каквото и да било насилие на протестите, и второ - валидира еднопартийните избори на 30 юни. Макар първото послание да е разбираемо, второто е в противоречие с всички демократични принципи. Палмър объркващо твърдеше, че първо трябва да се състоят изборите /дори за сметка на създаването на еднопартийна държава без проверки и баланс/, след което би последвал избор на нов Конституционен съд, който след това да реши за валидно ли е гласуването. Опозицията никога не би признала легитимността на Конституционния съд, ако не играе роля в неговото избиране. Палмър също така намекна, че САЩ ще прекратят връзките с която и да било партия, чиито привърженици участват в насилие, и не призна жалбите на опозицията, че неправилно са маргинализирани в изборния процес, посочва Нешо. Основна предпоставка на управлението е, че институциите трябва да функционират правилно - независимо дали става дума за избори или съдилища, и те трябва да бъдат смятани за легитимни. Палмър предложи албанците да игнорират този принцип, без да схване, че това има опасни последици. До изборите на 30 юни Албания бе демокрация без функциониращи институции, а от 1 юли, благодарение на опасния път, който пое коалицията на Рама и погрешната интервенция на Палмър, страната не е нито демокрация, нито република, казва Нешо. Албанските избиратели накрая игнорираха кампанията на социалистическото правителство и опита на Палмър да се намеси, като се въздържаха да участват в изборите. В свой жесток анализ на изборите международната наблюдателска мисия на ОССЕ заключи, че те са проведени \"при малко зачитане на интереса на избирателното тяло\". Всичко това поставя сериозни въпроси в Държавния департамент, който продължава да настоява албанците да приемат легитимността на тези избори. На какво основание САЩ оспорват исканията на опозицията за справедливост, след като не може да се вярва на изборния процес? Защо не следват пътя на компромиса, който предлага легитимно избраният президент на Албания? Няма ясно обяснение за подхода, който Палмър и неговите сътрудници от Държавния департамент са следвали. Има и по-широки въпроси, които се отварят с тази афера - кой отговаря в Държавния департамент, докато държавният секретар Майк Помпейо се фокусира върху ключови огнища и инициативи за външна политика? Кой ръководи американските бюрократи, които играят толкова важна роля в поддържането на стабилността на крехките страни и региони по света и въз основата на кои принципи? Изглежда ясно, че липсата на позиции на високо ниво в Държавния департамент взима своя данък, посочва анализаторът. Нешо заключава, че дипломацията на Палмър не отразява въпросната доктрина на администрацията на Тръмп за зачитане на националното самоопределение /започвайки с Америка на първо място/, нито спазва принципите на либералния ред, които следваха други американски президенти като Джордж Буш старши. Днес албанците, един от най-проамерикански настроените народи в света, започват да поставят под въпрос намеренията и компетенциите на своя стратегически партньор, заключава той.", "date": "2019.07.24", "title": "Как администрацията на Тръмп помага за убийството на демокрацията в Албания"}
{"url": "https://www.24chasa.bg/novini/article/7573694", "text": "Германските метеоролози издадоха днес предупреждение за горещо време и съобщиха, че температурите могат да достигнат 40 градуса в районите на Рейн и Саар, предаде ДПА. За град Фьолклинген в Саар германската метеорологична служба прогнозира температура от 40,3 градуса, колкото е досегашният температурен рекорд в страната, регистриран в баварския град Кицинген през 2015 г. Говорител на метеорологичната служба каза, че температурите ще бъдат необичайно високи в областите с голяма надморска височина, предаде БТА. В Южна Германия експертите очакват нивата на ултравиолетови лъчи да бъдат особено високи, а метеоролозите съветват населението да вземе допълнителни предпазни мерки заради потенциалната вреда за незащитената кожа и за очите.", "date": "2019.07.24", "title": "Опасни горещини в Германия"}
{"url": "https://www.24chasa.bg/novini/article/7573696", "text": "Красивите снимки на прочута туристическа дестинация в Бали се оказа зрителна измама, направена само за инстаграм. Това твърдят туристи в популярния уебсайт “Трип адвайзър\". Оказва се обаче, че в този храм вода няма. Няма дори фонтан на това място, а невероятните снимки в инстаграм са постигнати със зрителна измама с огледала. В “Трип адвайзър” се появиха и негативни ревюта на балийския храм. “Без обработка повечето снимки изглеждат направо обикновени. Тези, които виждате онлайн са красиви, защото са заснети с помощта на огледало, което създава представата за езеро”, пише потребител. В инстаграм се появиха и снимки, на които се вижда как местен жител използва огледало, за да заснеме перфектната туристическа снимка.", "date": "2019.07.24", "title": "Прочута туристическа дестинация в Бали е зрителна измама (Снимки)"}
{"url": "https://www.24chasa.bg/novini/article/7573732", "text": "Новият британски премиер Борис Джонсън ще има доста работа, след като днес встъпи в длъжност: да осъществи Брекзит, да изгради отношения с Доналд Тръмп, да реши какво да прави с Иран - и да управлява без мнозинство в парламента, предаде БТА.  Вчера Джонсън, привърженик на Брекзит, който обеща да края на октомври да изведе Великобритания от ЕС със или без сделка, беше избран за приемник на премиера Тереза Мей, след като спечели категорично надпреварата за лидерското място в Консервативната партия. Ето най-спешните задачи, с които ще трябва да се заеме: 1) УПРАВЛЕНИЕТО За да изпълни Брекзит, един от най-поляризиращите политически въпроси от десетилетия, Джонсън ще трябва да покаже, че след три години на политическа криза той е в състояние да печели гласове в парламента и да управлява. Опозиционната Лейбъристка партия вероятно ще изпита способностите му да управлява с внасяне на вот на недоверие в 650-местния парламент - макар че това не се очаква да стане преди лятната ваканция на депутатите, която започва след приключването на парламентарния ден утре. Парламентът ще се събере отново на 3 септември. Управляващата Консервативна партия не разполага самостоятелно с необходимото мнозинство да оцелее при такъв вот и затова, за да управлява, се опира на подкрепата на десетте депутати на съюзилата се с нея Демократична юнионистка партия. Но дори при евентуален вот на недоверие ДЮП да подкрепи новия премиер, неколцина консерватори заплашиха да гласуват срещу собствената си партия, ако се окаже, че Великобритания върви към Брекзит без споразумение. Ако това първо препятствие на бъде преодоляно, правителството може да падне и да се стигне до парламентарни избори. 2) БРЕКЗИТ Джонсън иска да договори нова сделка с ЕС и да премахне голяма част от миналогодишното споразумение, което Мей сключи с Брюксел и което британският парламент отхвърли на три пъти. ЕС неведнъж е заявявал, че няма да предоговаря правно обвързващата част от сделката, \"Споразумението за излизане\", определящо преходен период, чиято цел е да облекчи излизането на Великобритания. Проблемът за Джонсън е, че споразумението за излизането съдържа най-проблемната част от цялата сделка за Брекзит - гаранциите, че няма да има граничен контрол между членката на ЕС Ирландия и британската провинция Северна Ирландия. Преговарящите от ЕС са готови да проучат няколко възможности заедно с новия премиер, но те са доста далеч от това, което Джонсън казва, че иска. Той иска да премахне така наречения предпазен механизъм; ЕС отстоява позицията, че тази мярка трябва да се запази. Ако Великобритания не може да постигне ново споразумение или парламентът отхвърли договореностите, които Джонсън евентуално би сключил в Брюксел, страната ще тръгне към хаотично излизане от ЕС на 31 октомври - така наречения Брекзит без сделка. Според Джонсън трябва да се направи така, че Великобритания да е напълно готова за подобен развой, защото това е важен лост за въздействие в преговорите и затова той самият не може да изключи такъв сценарий. Обединеното кралство свърши значителна подготвителна работа за Брекзит без сделка преди първоначалния краен срок, до който трябваше да излезе от ЕС - 29 март. Но с наближаването му много хора изразиха безпокойство, че тези приготовления не са достатъчни и са навлезли в застой. 3) ТРЪМП И САЩ Джонсън ще се нуждае от добри отношения със САЩ, най-близкия съюзник на Великобритания във военно отношение и важен експортен пазар, за да овладее всякакви отрицателни последици от излизането от ЕС - най-големия търговски партньор на Обединеното кралство. Малко след като станаха ясни резултатите от лидерската надпревара, Тръмп поздрави Джонсън в Туитър. \"Той ще свърши прекрасна работа!\", заяви Тръмп. Но през последните седмици отношенията между Великобритания и САЩ пострадаха след изтичането на поверителни дипломатически документи на британския посланик във Вашингтон, в които, както се твърди, той определя правителството на Доналд Тръмп като неспособно да управлява. Начинът, по който ще излезе Джонсън от този скандал - който предизвика гневната реакция на Тръмп и оставката на посланика - може да зададе тона в трансатлантическите отношения в критичен за Великобритания период. И двете страни казват, че желаят бързо да договорят всеобхватно споразумение за свободна търговия, след като Лондон напусне ЕС, но определящият фактор за постигането му вероятно ще бъде политическата воля. 4) ИРАН И КИТАЙ САЩ и европейските съюзници са на различни мнения кой е най-добрият подход към иранската ядрена програма, което поставя Великобритания пред труден избор към кого да се присъедини. В петък иранските революционни гвардейци задържаха в Ормузкия проток плаващия под британски флаг танкер \"Стена имперо\", очевидно в отговор на задържането от британците на ирански танкер две седмици по-рано. Съюзниците следят внимателно дали новият британски лидер ще сближи позицията си със САЩ и ще се отдалечи от ЕС в политиката към Иран. Джонсън ще трябва да реши и каква роля да получи китайската технологична компания \"Хуавей\" в британската комуникационна инфраструктура. Тръмп предупреждава, че нейното участие крие риск за сигурността и може да постави под заплаха разузнавателните връзки. Това решение може да зададе и посоката на отношенията с Пекин. Китай е една от основните цели на Великобритания, що се отнася до изграждането на по-силни търговски отношения със страните извън ЕС. 5) СЛЕД БРЕКЗИТ Макар че първото изпитание за Джонсън да е да изпълни Брекзит, той ще трябва да измисли и работеща дългосрочна визия за Великобритания след излизането й, която да спечели избирателите, инвеститорите и международните съюзници. В крайна сметка новият лидер ще трябва да реши каква икономика иска да има Обединеното кралство и как то ще я рекламира пред света, докато същевременно прави избор дали да приеме европейските или американските регулации.", "date": "2019.07.24", "title": "Петте най-спешни задачи пред новия лидер на Великобритания"}
{"url": "https://www.24chasa.bg/novini/article/7573700", "text": "Куче с името Тай се учи да отговаря на команди, които получава по уникален начин – чрез вибрации в неговата \"жилетка\". Тай бил отгледан като куче-водач на сляп човек, но не успял да се справи с теста, защото лесно се разсейвал и предпочитал да души нещата по пътя си. След като беше преоткрит като дистанционно контролирано куче, той по-добре отговаря на вибриращите команди, отколкото на гласовите. Системата, която тества, би могла да бъде полезна в ситуации, когато кучето е извън погледа на собственика. Това включва кучетата, използвани в армията, и работещите в мисии за търсене и спасяване. Жилетката може също да бъде нов начин за хората с увреждания да комуникират с кучето-помощник, пише  . Системата е разработена в Университета Бен-Гурион (BGU) в Израел и разчита на модифицирана кучешка жилетка, която съдържа четири малки вибриращи двигателя, разположени над гърба и на хълбоците на кучето. Кучето е обучено да реагира на различни вибрации, изпращани чрез безжично дистанционно управление. Досега шестгодишният Тай, който е кръстоска между лабрадор ретривър и немски овчар, се е научил да отговаря на няколко команди, включително \"завърти се\", \"долу\", \"към мен\" и \"отстъпи\". \"Резултатите от нашите изследвания показаха, че кучетата отговарят на тези осезаеми вибросигнали, и то дори по-добре от гласовите команди\", казва проф. Амир Шапиро, директор на лабораторията по роботика в BGU. \"Сегашното ни проучване с доказателство на концепцията показва обещаващи резултати, които отварят пътя към използването на този вид комуникация човек-куче\".Технологията беше представена на световна конференция в Япония по-рано този месец.", "date": "2019.07.24", "title": "Изобретиха дистанционно, с което се контролират кучета (Видео)"}
{"url": "https://www.24chasa.bg/novini/article/7573575", "text": "Високоволтовата лаборатория на Електроразпределение Север във Варна е единствената лицензирана подобна лаборатория в България. В нея висококвалифициран екип извършва изпитания върху кабели, изолатори, трансформатори, прекъсвачи, защитни средства като диелектрични ръкавици, изолиращи щанги, указатели за напрежение и други. Изпитанията се извършват с цел да потвърдят надеждността на съоръженията и средствата за защита в случаи на работа под напрежение или при пренапрежения, генерирани от мълнии и превключващи операции в енергийната мрежа. В дейността на предприятията, които се възползват от предлаганите в лабораторията специализирани услуги, изпитанията на съоръженията и техните елементи са от първостепенна важност, тъй като в основата на безопасната, надеждна и ефективна работа стоят превенцията на риска и повишаването на собствената и на сигурността на електроенергийната система като цяло. Високоволтовата лаборатория на ЕРП Север е лицензирана от Българска служба за акредитация (БСА) и е единствената в България с широкоообхватен лиценз за високоволтови изпитвания. Самата БСА е пълноправен член на Европейската организация за акредитация (ЕА) от 2001 г., на Международната организация за акредитация на лаборатории (ILAC) от 2016 г. и на Международния акредитационен форум (IAF) от 2016 г, което гарантира международното признаване на резултатите от изпитанията извършени в лабораторията. Оборудването на лабораторията включва три високоволтови изпитателни уредби – Високоволтова изпитвателна уредба за променливо напрежение - 10 кV и постоянно напрежение - 15 кV, Високоволтова изпитвателна уредба за променливо напрежение - 700 кV и Високоволтова изпитвателна уредба за импулсно напрежение - 2000 кV, закупени от германската фирма TUR Dresden (Завод за трансформатори и рентгени Дрезден). Електрическите изпитвания се извършват при специално симулирани условия на средата, съответстващи на предмета на изпитване и изискванията на международните стандарти. Лабораторията във Варна е безспорно най-атрактивната част от специализираните съоръжения на ЕРП Север. Сградата, в която се намира тя, е част от живата история на електрификацията на Варна - в нея преди повече от сто години е заработил първият дизелов генератор, захранващ с енергия града. Съхранената оригинална фасада на сградата пази спомена за онези отминали времена, но цялото оборудване в нея е напълно съвременно. Високоволтовата лаборатория е предпочитано място и за посещение на бъдещи енергетици от технически университети и професионални гимназии по електротехника в Североизточна България. Успоредно със специализираната образователната част от визитата, младите електроинженери и електротехници стават част и от своеобразно електрическо шоу, наблюдавайки демонстрация на волтови дъги и пробив на изолатори. Лабораторията има над 50 клиента в цялата страна, сред които са електроразпределителни дружества, техните подизпълнители, компании, които изпълняват големи инфраструктурни проекти в енергетиката, транспорта, пътното строителство, туризма и други сектори на икономиката.", "date": "2019.07.24", "title": "Международно призната високоволтова лаборатория работи във Варна"}
{"url": "https://www.24chasa.bg/novini/article/7573749", "text": "Правителството внася предложение до Народното събрание за отпускане на държавна парична награда на Стоянка Настева - детска музикална учителка, за изключителни постижения и цялостния й принос в областта на образованието. За високата професионална и всеотдайна педагогическа дейност на Стоянка Настева, за нейната отдаденост към поколения български ученици и за цялостния й принос в областта на образованието, правителството предлага да й бъде предоставена пожизнено държавна парична награда чрез изплащане на месечна сума в размер на 500 лева. Предложението за награждаването е постъпило от инициативен комитет от гр. Русе, съставен от народни представители, ректор и преподаватели във висши училища, директори на училища и детски градини и други дейци в сферата на образованието. Стоянка Настева работи в областта на народното творчество, издирва произведения, подходящи за децата, включително по темата „Народни игри за деца“. Участва активно в експериментирането и приемането на програми за обучение и възпитание на децата от предучилищна възраст. Изнася множество открити уроци и работи по експерименталната тема „Детското творчество“. Заедно с ученици от Националното училище по изкуствата „Проф. Веселин Стоянов“ в гр. Русе Стоянка Настева поставя на сцена спектакли за деца като „Лешникотрошачката“ - балът на цветята“, „Спящата красавица“, „Цар Лъв“ и др. Превежда и адаптира за деца песни от световния фестивал за детски песни „Златната монета“ в Италия. За професионалната си и всеотдайна педагогическа дейност Стоянка Настева получава много награди, сред които орден „Св. Св. Кирил и Методий“ - втора степен, „Отличник на Министерството на образованието и науката“, наградата „Русе“ - за образование. Правителството даде съгласие за участие на „Фонд мениджър на финансови инструменти в България“ ЕАД в алтернативни инвестиционни фондове. Това е възможност при изпълнение на финансовите инструменти за дялови и/или квази-дялови инвестиции, финансирани със средства по Оперативна програма „Иновации и конкурентоспособност“ 2014-2020 г., „Фонд мениджър на финансови инструменти в България“ ЕАД да участва като инвеститор в алтернативни инвестиционни фондове - по смисъла на Директива 2011/61 /ЕС на Европейския парламент и на Съвета от 8 юни 2011 година относно лицата, управляващи алтернативни инвестиционни фондове и за изменение на директиви 2003/41 /ЕО и 2009/65/ЕО и на регламенти (ЕО) № 1060/2009 и (ЕС) № 1095/2010. Алтернативните инвестиционни фондове ще бъдат учредявани в съответствие с мандата, възложен на Фонда, по силата на финансово споразумение с Управляващия орган на Оперативна програма „Иновации и конкурентоспособност“ 2014-2020 г. и приложимите към него инвестиционна стратегия и бизнес план, с оглед реализацията на финансови инструменти по програмата. По този начин ще се осигурят условия за ефективна реализация на дялови и/или квази-дялови инвестиции, свързани с предоставените за управление средства от Европейския съюз по изпълняваните оперативни програми на „Фонд мениджър на финансови инструменти в България“ ЕАД, който изпълнява функциите на Фонд на фондовете. Предложеното решение ще осигури навременното, ефективно и законосъобразно изпълнение на дяловите инструменти по Програмата предвид периода на допустимост на разходите по нея и по-дългия инвестиционен хоризонт, приложим за тези продукти. „Фонд мениджър на финансови инструменти в България“ ЕАД е търговско дружество със 100 % държавно участие в капитала. Правата на държавата в дружеството се упражняват от министъра на финансите. Дружеството е учредено с РМС № 3 от 22.07.2015 г. и е с основен предмет на дейност управление на финансовите инструменти, които се прилагат по програмите, съфинансирани от Европейския фонд за регионално развитие, Европейския социален фонд и Кохезионния фонд, както и по Европейския земеделски фонд за развитие на селските райони и Европейския фонд за морско дело и рибарство в България. Министерският съвет прие изменение и допълнение в Списъка на регулираните професии в Република България. По предложение на Министерството на туризма и въз основа на решение на Комисията за осъществяване на процедура по изготвяне на предложения за включване или изключване на професии от Списъка на регулираните професии в Република България, създадена със заповед на министъра на образованието и науката, бяха включени в Списъка на регулираните професии в Република България професията „Екскурзовод“ и професията „Планински водач“. Спазени са условията и изискванията за регулирана професия, съгласно Закона за туризма и Закона за признаване на професионални квалификации по отношение на професията „Екскурзовод“ и професията „Планински водач“. Правителството одобри допълнение на РМС №233/2019 за утвърждаване на таксите за кандидатстване и за обучение в държавните висши училища за учебната 2019/2020 година. С РМС №233/2019 през април бяха утвърдени таксите за кандидатстване и за обучение на студентите и докторантите - граждани на Република България, на друга държава членка на Европейския съюз или на друга държава - страна по Споразумението за Европейското икономическо пространство, или на Конфедерация Швейцария, в държавните висши училища през следващата академична година. След приемането му в Министерството на образованието и науката постъпи предложение от проф. д-р Магдалена Миткова - ректор на Университета „Проф. д-р Асен Златаров“ - Бургас, за допълнение на таксите за кандидатстване и обучение във връзка с откриването на Медицински факултет в структурата на Университета. В Решението за утвърждаване на броя на приеманите за обучение студенти и докторанти във висшите училища и научните организации на Република България през учебната 2019-2020 година определеният брой студенти за Университета „Проф. д-р Асен Златаров“ - Бургас, по специалността „Медицина“ е 40 (четиридесет). С допълнението се предвижда размерът на годишната такса за обучение за един студент да е 1100,00 лв. , а таксата за кандидат-студентските изпити по биология и по химия - по 70,00 лв. на изпит. Правителството одобри отчуждаването на имоти и части от имоти - частна собственост за изграждане на пътни надлези за жп участък Пловдив - Бургас. Те попадат в землищата на гр. Кермен и на селата Коньово, Стоил Войвода, Събрано и Съдиево в община Нова Загора, област Сливен. Средствата за обезщетяване на собствениците, респективно правоимащите лица на засегнатите имоти - частна собственост, са за сметка на Национална компания „Железопътна инфраструктура“. Решението може да се обжалва пред административния съд по местонахождение на имотите в 14-дневен срок от съобщаването му на заинтересуваните лица по реда на Административнопроцесуалния кодекс. В капитала на „Национална Компания Индустриални Зони“ ЕАД ще бъдат внесени като непарична вноска седем имота - частна държавна собственост, находящи се в гр. София, район „Красна поляна“. Имотите представляват незастроени и застоени терени с обща площ от 85 668 кв. м., чието местонахождение, добри транспортни комуникации и наличие на квалифицирана работна ръка, ги прави подходящи за реализиране на инвестиционни проекти. На министъра на икономиката е възложено да осъществи дейностите по увеличаването на капитала на дружеството със стойността на правото на собственост върху недвижимите имоти. От публична в частна държавна собственост се променя статутът на два имота, управлявани от Националната компания „Железопътна инфраструктура“. Единият от имотите се намира в гр. Гълъбово и е с площ 1627 кв. м. Другият имот с площ 1 544 кв. м се намира на бул. „Съединение“ в гр. Хасково. Промяната на статута на двата имота ще създаде възможност за извършване на разпоредителни дейности, в резултат на което ще се реализират допълнителни приходи за компанията. На община Рудозем се прехвърля собствеността върху поземлен имот в м. „Елидже“ за изграждане на водоем при ГКПП Елидже - с. Чепинци. Той ще захранва с питейна вода населението на с. Чепинци, служителите и преминаващите през ГККП „Рудозем – Ксанти“. Министерският съвет прие също така Решение за даване на съгласие за продажба на обособена част от лечебно заведение - недвижими имоти, собственост на „Специализирана болница по пневмофтизиатрични заболявания за продължително лечение и рехабилитация - Цар Фердинанд“ ЕООД, с. Искрец. Лечебното заведение е търговско дружество със 100 на сто държавно участие в капитала, като правата на държавата се упражняват от министъра на здравеопазването. Обособената част от лечебното заведение представлява 12 недвижими имота в местност Санаториумът, с. Искрец, общ. Своге. Имотите са с отпаднала необходимост за лечебното заведение и генерират само разходи, поради което ръководството на лечебното е заявило желание за освобождаване чрез продажба. Паричният ресурс, получен от продажбата на имотите, ще остане в лечебното заведение и ще се използва в съответствие със Закона за лечебните заведения и Закона за приватизация и следприватизационен контрол, като 20 на сто от цената на сделката ще бъдат внесени в централния бюджет. Министерският съвет одобри решение за Споразумение между Европейската икономическа банка и правителството на България за принос към Фонда на Инициативата за икономическа устойчивост. По силата на това споразумение България отпуска хуманитарна помощ на стойност 200 000 евро за намаляване на миграционните потоци към Европа. Така България се включва в Инициативата за икономическа устойчивост, която осигурява и финансирането на проекти в страните от Западните Балкани за преодоляване на причините за засилена миграция към европейския континент. Инициативата за икономическа устойчивост е проект на Европейската инвестиционна банка в сътрудничество с Европейската комисия в отговор на искане от Европейския съвет за бързо мобилизиране на допълнително финансиране в подкрепа на страните от южното съседство и Западните Балкани. Хърватия, Италия, Литва, Люксембург, Полша, Словакия, Словения и Великобритания са обещали да се включат в инициативата, която има за цел да повиши икономическата устойчивост в страните, от които идват мигрантите. Инициативата ще подпомогне Западните Балкани, както и Алжир, Египет, Йордания, Ливан, Либия, Мароко, Палестина и Сирия чрез осигуряване на инвестиции в критична инфраструктура и насърчаване на подобрено предоставяне на обществени услуги и социална защита. ЕИБ се стреми да увеличи финансирането си с 6 млрд. евро за период от 5 години (те ще бъдат добавени към вече предвидените 7.5 млрд. евро) и да насърчи допълнителни инвестиции до 15 млрд. евро. Включването на България в инициативата представлява солидарен принос за справяне с най-сериозните предизвикателства, свързани с развитието, хуманитарните и миграционни процеси, възникнали в съседство на Европейския съюз. Средствата ще бъдат осигурени от бюджета на МВнР, предназначен за официална помощ за развитие и хуманитарна помощ. Правителството одобри проект на типова Нота за присъединяване /Изявление за намерение към Техническите споразумения между Върховното главно командване на силите на НАТО в Европа (SHAPE) и Кралство Белгия, Кралство Дания, Република Чехия, Република Хърватия, Република Словения, Словашката република, Република Исландия, Кралство Нидерландия, Италианската република, Република Турция, Кралство Испания и Кралство Норвегия, относно осигуряване на поддръжка от страна домакин на Силите на НАТО с много висока степен на готовност. С Решението на Министерския съвет Република България ще бъде в състояние да изпълни поетите военни ангажименти, произтичащи от пълноправното членство на страната в НАТО, с което ще бъдат повишени отбранителните способности за гарантиране на националната сигурност и интегриране към колективната отбрана. Министерският съвет одобри позицията и състава на официалната българска делегация за четвъртата сесия на Междуправителствената българо-туркменистанска комисия за икономическо сътрудничество. Сесията ще се състои в периода 10-12 август в Туркменистан. Ще бъдат обсъдени въпроси в основните области на двустранното сътрудничество: взаимна търговия, регионално развитие и благоустройство, туризъм, селско стопанство, транспорт, информационни технологии и съобщения, енергетика и др. Предвижда се Комисията да набележи съгласувани мерки за разширяване на сътрудничеството и деловите връзки между двете страни в областите от взаимен интерес. Правителството одобри резултатите от участието на българската делегация в заседанието на Съвета на Европейския съюз по заетост и социална политика, което се състоя на 8 юли в Брюксел. В рамките на заседанието се проведе дебат по ключовата за Финландското председателство на Съвета на ЕС тема за икономиката на благосъстоянието. Съгласно дневния ред на заседанието бяха одобрени Препоръките относно националните програми за реформи за 2019 г. към всяка държава-членка, в частта за заетостта и социалната политика. По време на заседанието Съветът проведе дебат относно дългосрочната визия за преход към неутрална по отношение на климата икономика с аспекти в сферата на заетостта, въз основа на насочващ документ, подготвен от Председателството. Концесионният договор за добив на строителни материали - пясъци и чакъли, от находище „Зимница“ ще бъде прекратен по взаимно съгласие на страните. Това реши Министерският съвет, одобрявайки поисканото от концесионера прекратяване. Находище „Зимница” се намира на територията на община Мъглиж, област Стара Загора. През месец юни 2006 г. за него е сключен концесионен договор с „Инермат“ АД, гр. Стара Загора. В искането си за прекратяване на договора дружеството посочва, че бъдещото разработване на находището е икономически неизгодно. Също по взаимно съгласие ще бъде прекратен концесионният договор за добив на строителни материали - пясъци, от находище „Венелин“. Находището се намира на територията на община Долни чифлик, област Варна. През месец юли 2011 г. за него е сключен концесионен договор с варненското дружество „Ескана“ АД. В искането си за прекратяване на договора дружеството посочва, че пазарната конюнктура, характеризираща се с изключително свито потребление на естествени пясъци за строителство, налага преструктуриране на активите на концесионера и ограничаване на разходите за поддържането им. Съгласно друго правителствено решение, с 15 години ще бъде удължен концесионният договор за находище „Овчарово“, разположено на територията на област Хасково. Промяната е по искане на концесионера - „Ватия Холдинг“ АД. От дружеството мотивират искането си с наличието на запаси в находището, които биха останали неиззети. Концесионният договор за находище „Овчарово“ е сключен през 2006 г. за срок от 20 години, но е влязъл в сила от датата на прехвърляне на собствеността по приватизационния договор - 8 декември 1998 г. От находището се добиват неметални полезни изкопаеми - индустриални минерали. „Грома Холд“ ЕООД ще проучва строителни материали в площ „Вельов камък“, разположена в землищата на селата Клисура и Дренково, област Благоевград. Това е регламентирано в решение на Министерския съвет, взето на днешното му заседание. Разрешението за проучване се предоставя за една година. За този срок титулярят ще вложи минимум 32 хил. лв. в проучвателните дейности. За срок от една година „Баластриери“ ЕООД ще проучва строителни материали в площ „Просото“, разположена в землището на село Веринско, община Ихтиман. Предвижда се титулярят да вложи минимум 37 хил. лв. в проучвателните дейности. В площ „Тополите“, разположена на територията на община Лом, област Монтана, „Пътища М“ ЕООД ще проучва строителни материали. Разрешението за проучване се предоставя за една година, като за този срок ще бъдат инвестирани минимум 35.9 хил. лв. в проучвателните дейности. „Инмат“ ЕООД ще проучва строителни материали в площ „Било“, разположена в землищата на селата Студена и Боснек, област Перник. Минимум 48 хил. лв. ще бъдат вложени в проучвателните дейности в рамките на една година, за какъвто срок се предоставя разрешението. „Агро култури 2014“ ЕООД ще проучва строителни материали в площ „Бялата чука“, разположена в землището на с. Ветрен дол, общ. Септември, обл. Пазарджик. Разрешението за проучване се предоставя за 1 година. За този срок титулярят ще вложи минимум 55 хил. лева в проучвателните дейности. За срок от две години „МК-719“ ЕООД ще проучва скалнооблицовъчни материали в площ „Костадин“, разположена в землището на с. Долен, общ. Сатовча, обл. Благоевград. Разрешението за проучване се предоставя за две години, като се предвижда за този срок да бъдат вложени минимум 13.4 хил. лв. в проучвателните дейности. Минимум 33 хил. лв. ще бъдат инвестирани в проучване на скалнооблицовъчни материали в площ „Арабка“, разположена в землищата на селата Дъбница, Крушево и Хвостяне, област Благоевград. Разрешението за проучване се предоставя за срок от 2 години на „Евроколд“ ООД. „РИДЖ КОНСУЛТАНТС“ ЕООД ще търси и проучва метални полезни изкопаеми в площ „Възел“, разположена на територията на община Черноочене и община Кърджали, област Кърджали. Разрешението за търсене и проучване се предоставя за срок от 3 години. За този период ще бъдат вложени минимум 387 хил. лева в търсещо-проучвателни дейности. Съгласно друго правителствено решение, врачанското дружество „Булстоун“ ЕООД ще добива скалнооблицовъчни материали - варовици, от находище „Требежа“, община Мездра. Концесионната площ е с размер от 245,3 дка. На база на количествата утвърдени запаси и предвидения средногодишен добив, концесията се предоставя за срок от 35 години. През този период се очаква постъпленията от концесионни плащания да надхвърлят 1.9 млн. лв. без ДДС. По закон приходите от тях постъпват в държавния бюджет и в бюджета на общината по местонахождение на концесионната площ - в случая това е община Мездра. За обезпечаване на производствената си дейност от „Булстоун“ ЕООД предвиждат инвестиции в размер на повече от 1 млн. лв. Министерски съвет прие предложението, отправено от концесионера „Акварекс- В“ АД, за изменение на концесионния договор, сключен 3 май 2000 г. за добив на минерална вода - изключителна държавна собственост, разкрита от сондаж № 5 „Горски пункт“ на находище „Велинград – Чепино“, община Велинград, област Пазарджик. С изменението се увеличава общият годишен експлоатационен ресурс по концесията от 10 000 кубически метра минерална вода на 108 000 кубически метра минерална вода при средноденонощен, средногодишен и върхов експлоатационен дебит до 3,42 л/сек., считано от датата на подписаното от страните допълнително споразумение. Правителството одобри доклада на заместник министър-председателя Томислав Дончев за изпълнение на решението на правителството за трансформация на модела на административното обслужване. Това е най-мащабният досега пакет за намаляване на административната и регулаторната тежест върху гражданите и бизнеса. В него са включени 1443 мерки, от които над 60% са вече изпълнени. За останалите кабинетът удължава крайния срок за изпълнение до 31.12.2019г. Общо 183 услуги са отпаднали от Административния регистър, а облекчение от намаляването на административната и регулаторната тежест се очаква скоро при промяна в регистрацията на моторни превозни средства, при придобиването на недвижими имоти, както и при режимите, свързани е инвестиционни дейности и удостоверенията за характеристиката на имоти във връзка с данъчната им оценка. Докладът отчита и позитивния ефект от проведеното проучване по метода „таен клиент“ на 15 масови услуги, предоставяни от централните и местните администрации. Поради тази причина се предвижда организирането и на втора проверка за проследяване на изпълнението на всички мерки за намаляване на административната тежест върху гражданите и бизнеса, приети от правителството от 2016 г. до сега. Вицепремиерът Дончев е отправил покана към членовете на работодателските, бизнес и браншови организации да се включат в новото проучване. Министерският съвет одобри кандидатурата на Мария Габриел за член на Европейската комисия от името на Република България. От юли 2017 година Мария Габриел е европейският комисар по цифрова икономика и цифрово общество. В рамките на мандата й тя създава първата, изцяло цифрова програма „Цифрова Европа“ с бюджет 9,2 милиарда евро за следващия седемгодишен бюджет на Европейския съюз. Автор е на инициативата за безплатен безжичен интернет за общините в Европа „WIFI4EU“, както и на схемата за платен трансграничен стаж за студенти „Цифрова възможност“. Мария Габирел създава първата Цифрова програма на ЕС за Западните Балкани и още през юли 2019 г. са намалени драстично таксите за роуминг между шестте балкански държави. Под ръководството на Габирел е изработено ново европейско законодателство за киберсигурност, включващо засилване на Европейската агенция за киберсигурност и за първи път рамка за сертифициране на продукти и услуги в тази сфера. Мария Габриел е два пъти член на Европейски парламент и два пъти става „Евродепутат на годината“ - през 2016 г. в категория „Развитие“ и през 2013 г. в категория „Равенство между половете“ . Като член на Европейския парламент тя става най-младият ръководител на мисия на ЕС за наблюдение на избори в трети страни. Докладчик е по 1/3 от всички споразумения на ЕС за либерализиране на визовия режим с трети страни. Създава и работна група по пчеларство в Европейския парламент. С Решение на Министерския съвет беше приет Отчет на Шестмесечна програма е приоритетните за Република България теми и досиета по време на Румънското председателство на Съвета на Европейския Съюз (януари - юни 2019 г.). Отчетът предоставя систематизирана информация относно развитието на дебатите по приоритетните теми и досиета, включени в европейския дневен ред и определени като важни за България в Шестмесечната програма с приоритетните за Република България теми и досиета по време на Румънското председателство на Съвета на Европейския съюз (януари - юни 2019 г.). В Шестмесечната програма бяха включени общо 68 законодателни досиета и теми, които бяха приоритетни за страната ни през първите 6 месеца по време на Румънското председателство на Съвета на ЕС и по които България се стремеше в максимална степен да защити националния интерес. Всички включени в Шестмесечната програма законодателни досиета и теми бяха докладвани на заседания на Съвета по европейските въпроси. Правителството одобри проект за изменение и допълнение на Закона за стоковите борси и тържищата /ЗСБТ/, които са свързани и се отнасят до дейността на „клиринговата къща“. В ЗСТБ е предвиден лицензионен режим за осъществяване на дейност като клирингова къща, който режим не е вписан в административния регистър. В тази връзка се предлага по преценка на административния орган да се допълни списъка или режимът да премине в регистрационен. Предлага се също така, ако лицензионният режим за клирингова къща се запази, да се посочат изчерпателно основанията за отказ за издаване на лиценз, особените правила по издаване, спиране, прекратяване и отнемане на лиценза, както и да се приеме Наредба за устройството и правилата за дейността на клиринговата къща. В Европа правилата за клирингов механизъм са установени в борсовите правилници на съответните стокови борси и клиринговането се осъществява чрез самите тях, а не чрез отделна клирингова финансова институция. Към момента, анализът на бъдещите потенциални пазарни възможности в Република България и Черноморския регион не очертава нива на търсенето и предлагането на борсови стоки, които да обосновават необходимостта от наличието на клирингова къща като самостоятелна институция. Поради гореизложеното и в следствие на пазарния анализ в краткосрочен и дългосрочен план, не е необходимо прилагането на лицензионен режим за създаване на отделна финансова клирингова институция, а е достатъчно клиринговият механизъм да бъде уреден в борсовия правилник на съответната стокова борса. С предвидените промени се създават условия за осъществяване на реална срочна борсова търговия и отпада до сега съществуващ излишен лицензионен режим, което ще доведе до намаляване на административната тежест върху бизнеса. Заявления за получаване на всички видове семейни помощи за деца ще може да се подават и по електронен път или чрез лицензиран пощенски оператор. Това предвиждат промени в Правилника за прилагане на Закона за семейни помощи за деца, които бяха одобрени от правителството. Досега документи се подаваха само лично в дирекция „Социално подпомагане“ според настоящия адрес на заявителя. С промяната се цели намаляване на административната тежест и улесняване на гражданите при кандидатстване за помощи. Промените в правилника са свързани с направените изменения в Закона за семейни помощи за деца, които влизат в сила от 1 август 2019 г. В съответствие със Закона за семейни помощи за деца се урежда редът за предоставяне на еднократната помощ за ученици, записани в първи клас, на два пъти. Урежда се и редът за промяна на предоставянето на тази помощ от пари в натура и обратно в съответствие с възникналите или отпаднали обстоятелства. Министерският съвет одобри проекта на нов договор за застраховка „Обща гражданска отговорност“ на АЕЦ „Козлодуй“. Застрахователният договор ще бъде сключен с Гражданско дружество „Български национален застрахователен ядрен пул“ за срок от една година. Срокът на досегашния договор изтича на 31 юли 2019 г. От 2002 г. „АЕЦ Козлодуй“ ЕАД сключва ежегодно договор за застраховка „Обща гражданска отговорност“, покриваща отговорността на централата за ядрена вреда. Уредбата на застраховката „Обща гражданска отговорност“ за АЕЦ се съдържа във Виенската конвенция за гражданска отговорност за ядрена вреда и в глава десета „Гражданска отговорност за ядрена вреда“ от Закона за безопасно използване на ядрената енергия (ЗБИЯЕ). Съгласно чл. 129, ал. 2 от ЗБИЯЕ експлоатиращият ядрената инсталация е единствено отговорен за вредите от ядрена авария, освен ако във Виенската конвенция е определено друго. АЕЦ „Козлодуй“ е определена за дружество, експлоатиращо ядрената инсталация, която включва ядрените реактори и другите съоръжения, разположени на площадката на централата, с изключение на съоръженията за управление на радиоактивни отпадъци, предоставени за стопанисване и управление на Държавното предприятие „Радиоактивни отпадъци“. „Национална електрическа компания“ ЕАД ще може да продаде на АЕЦ „Козлодуй“ ЕАД част от наличното старо оборудване, което се намира на площадката на АЕЦ „Белене“. Това е регламентирано в решение на Министерския съвет, взето на днешното му заседание. Става въпрос за филтри, вентилатори и други детайли, които са от съществено значение за изпълнение на програмите за продължаване на срока на експлоатация на 5 и 6 блок на АЕЦ „Козлодуй“ и за увеличаване на мощността на реакторната установка до 104%. Стойността на предвиденото за продажба оборудване е близо 2.8 млн. лв. Продажбата ще бъде извършена чрез пряко договаряне между двете дружества. Възможността за подобна сделка е регламентирана в Правилника за реда за упражняване правата на държавата в търговските дружества с държавно участие в капитала. В неговите текстове е посочено, че началната цена за продажбата се определя от независим оценител, след прието решение на Министерския съвет. Изпълнението на програмите за продължаване на експлоатационния срок на 5 и 6 блок на АЕЦ „Козлодуй“ изисква доставка на резервни части за ремонт или доставка на ново оборудване с цел поддържане в изправно състояние на съоръженията. Наличното на площадката на АЕЦ „Белене“ оборудване е аналогично с проектно-монтираното в АЕЦ „Козлодуй“ и позволява взаимната им замяна. Използването на аналогично оборудване от площадката на АЕЦ „Белене“ ще спести на АЕЦ „Козлодуй“ време и разходи за допълнителни изследвания и проекти за адаптиране към съществуващите системи. Кабинетът ще предложи на Народното събрание проект на Закон за изменение и допълнение на Закона за електронното управление. С промените се гарантира по-голяма достъпност за хора с увреждания до интернет страниците и мобилните приложения на обществените организации и на доставчиците на обществени услуги – в т.ч. образователни, здравни, водоснабдителни, топлоснабдителни, телекомуникационни, пощенски, банкови и т.н. Също така се създават норми и стандарти за постигане на универсален дизайн, гарантиращ достъпност до информация и услуги на публичните сайтове. Чрез измененията ще се обезпечи разработването, внедряването и надграждането на необходимите информационни ресурси на електронното управление при спазване на изискванията за мрежова и информационна сигурност и оперативна съвместимост, както и прилагане на устойчив модел за дългосрочното им управление и поддръжка. Друга промяна е свързана с подобряване на комуникацията между администрациите, гражданите и бизнеса чрез регламентиране на изпращането на електронните документи и заявяване на електронни административни услуги. Ще бъдат създадени условия за ефективна системна интеграция на информационните системи на административните органи, с цел гарантиране на тяхната сигурност и работоспособност.", "date": "2019.07.24", "title": "Вижте какво реши Министерският съвет днес"}
{"url": "https://www.24chasa.bg/novini/article/7573754", "text": "Министерският съвет одобри решение за Споразумение между Европейската икономическа банка и правителството на България за принос към Фонда на Инициативата за икономическа устойчивост. По силата на това споразумение България отпуска хуманитарна помощ на стойност 200 000 евро за намаляване на миграционните потоци към Европа. Така България се включва в Инициативата за икономическа устойчивост, която осигурява и финансирането на проекти в страните от Западните Балкани за преодоляване на причините за засилена миграция към европейския континент. Инициативата за икономическа устойчивост е проект на Европейската инвестиционна банка в сътрудничество с Европейската комисия в отговор на искане от Европейския съвет за бързо мобилизиране на допълнително финансиране в подкрепа на страните от южното съседство и Западните Балкани. Хърватия, Италия, Литва, Люксембург, Полша, Словакия, Словения и Великобритания са обещали да се включат в инициативата, която има за цел да повиши икономическата устойчивост в страните, от които идват мигрантите. Инициативата ще подпомогне Западните Балкани, както и Алжир, Египет, Йордания, Ливан, Либия, Мароко, Палестина и Сирия чрез осигуряване на инвестиции в критична инфраструктура и насърчаване на подобрено предоставяне на обществени услуги и социална защита. ЕИБ се стреми да увеличи финансирането си с 6 млрд. евро за период от 5 години (те ще бъдат добавени към вече предвидените 7.5 млрд. евро) и да насърчи допълнителни инвестиции до 15 млрд. евро. Включването на България в инициативата представлява солидарен принос за справяне с най-сериозните предизвикателства, свързани с развитието, хуманитарните и миграционни процеси, възникнали в съседство на Европейския съюз. Средствата ще бъдат осигурени от бюджета на МВнР, предназначен за официална помощ за развитие и хуманитарна помощ.", "date": "2019.07.24", "title": "България отпуска хуманитарна помощ от 200 000 евро за справяне с миграцията"}
{"url": "https://www.24chasa.bg/novini/article/7573756", "text": "Няма необходимост близо 4 млн. българи, чиито данни бяха противозаконно огласени, да сменят личните си карти. Практически съвети за тях ще бъдат публикувани в сайта на НАП до края на деня на 24.07.2019 г. След допълнителни проверки се установи, че данните на 189 души от незаконно разпространените през миналата седмица, включват комбинация от имена, ЕГН, адрес, номер, валидност и издател на валидна лична карта, посочват от сайта на НАП. За тези граждани съществува по-голям риск от потенциални злоупотреби и те ще бъдат персонално уведомени от Националната агенция за приходите веднага по телефон или имейл. От НАП съобщават, че приложението за проверка за незаконно разпространени лични данни ще работи с ЕГН, като ще изпраща резултатите от обработката на въведен от потребителя мобилен номер. Проверката ще е еднократна - само за един човек и ще дава отговор единствено дали има незаконно разкрита информация. Това е необходимо, за да се гарантира, че няма да се злоупотребява с чужди лични данни, допълват от НАП. В момента в агенцията съпоставят незаконно разпространената данъчно-осигурителна информация с тази в реалните си бази данни, за да се провери дали няма дописване или манипулация, съобщиха от приходното ведомство. След приключване на проверките, агенцията ще може да предостави на лицата и информация за конкретния тип данни, които са били разпространени.", "date": "2019.07.24", "title": "189 души с пълни данни в хакнатите бази на НАП, ще им се обадят"}
{"url": "https://www.24chasa.bg/novini/article/7573759", "text": "Концесионният договор за добив на строителни материали - пясъци и чакъли, от находище „Зимница“ ще бъде прекратен по взаимно съгласие на страните. Това реши Министерският съвет, одобрявайки поисканото от концесионера прекратяване. Находище „Зимница” се намира на територията на община Мъглиж, област Стара Загора. През месец юни 2006 г. за него е сключен концесионен договор с „Инермат“ АД, гр. Стара Загора. В искането си за прекратяване на договора дружеството посочва, че бъдещото разработване на находището е икономически неизгодно. Също по взаимно съгласие ще бъде прекратен концесионният договор за добив на строителни материали - пясъци, от находище „Венелин“. Находището се намира на територията на община Долни чифлик, област Варна. През месец юли 2011 г. за него е сключен концесионен договор с варненското дружество „Ескана“ АД. В искането си за прекратяване на договора дружеството посочва, че пазарната конюнктура, характеризираща се с изключително свито потребление на естествени пясъци за строителство, налага преструктуриране на активите на концесионера и ограничаване на разходите за поддържането им. Съгласно друго правителствено решение, с 15 години ще бъде удължен концесионният договор за находище „Овчарово“, разположено на територията на област Хасково. Промяната е по искане на концесионера - „Ватия Холдинг“ АД. От дружеството мотивират искането си с наличието на запаси в находището, които биха останали неиззети. Концесионният договор за находище „Овчарово“ е сключен през 2006 г. за срок от 20 години, но е влязъл в сила от датата на прехвърляне на собствеността по приватизационния договор - 8 декември 1998 г. От находището се добиват неметални полезни изкопаеми - индустриални минерали.", "date": "2019.07.24", "title": "Прекратяват се договори за добив на строителни материали от находищата „Зимница“ и „Венелин“"}
{"url": "https://www.24chasa.bg/novini/article/7573765", "text": "„Грома Холд“ ЕООД ще проучва строителни материали в площ „Вельов камък“, разположена в землищата на селата Клисура и Дренково, област Благоевград. Това е регламентирано в решение на Министерския съвет, взето на днешното му заседание. Разрешението за проучване се предоставя за една година. За този срок титулярят ще вложи минимум 32 хил. лв. в проучвателните дейности. За срок от една година „Баластриери“ ЕООД ще проучва строителни материали в площ „Просото“, разположена в землището на село Веринско, община Ихтиман. Предвижда се титулярят да вложи минимум 37 хил. лв. в проучвателните дейности. В площ „Тополите“, разположена на територията на община Лом, област Монтана, „Пътища М“ ЕООД ще проучва строителни материали. Разрешението за проучване се предоставя за една година, като за този срок ще бъдат инвестирани минимум 35.9 хил. лв. в проучвателните дейности. „Инмат“ ЕООД ще проучва строителни материали в площ „Било“, разположена в землищата на селата Студена и Боснек, област Перник. Минимум 48 хил. лв. ще бъдат вложени в проучвателните дейности в рамките на една година, за какъвто срок се предоставя разрешението. „Агро култури 2014“ ЕООД ще проучва строителни материали в площ „Бялата чука“, разположена в землището на с. Ветрен дол, общ. Септември, обл. Пазарджик. Разрешението за проучване се предоставя за 1 година. За този срок титулярят ще вложи минимум 55 хил. лева в проучвателните дейности. За срок от две години „МК-719“ ЕООД ще проучва скалнооблицовъчни материали в площ „Костадин“, разположена в землището на с. Долен, общ. Сатовча, обл. Благоевград. Разрешението за проучване се предоставя за две години, като се предвижда за този срок да бъдат вложени минимум 13.4 хил. лв. в проучвателните дейности. Минимум 33 хил. лв. ще бъдат инвестирани в проучване на скалнооблицовъчни материали в площ „Арабка“, разположена в землищата на селата Дъбница, Крушево и Хвостяне, област Благоевград. Разрешението за проучване се предоставя за срок от 2 години на „Евроколд“ ООД. „РИДЖ КОНСУЛТАНТС“ ЕООД ще търси и проучва метални полезни изкопаеми в площ „Възел“, разположена на територията на община Черноочене и община Кърджали, област Кърджали. Разрешението за търсене и проучване се предоставя за срок от 3 години. За този период ще бъдат вложени минимум 387 хил. лева в търсещо-проучвателни дейности. Съгласно друго правителствено решение, врачанското дружество „Булстоун“ ЕООД ще добива скалнооблицовъчни материали - варовици, от находище „Требежа“, община Мездра. Концесионната площ е с размер от 245,3 дка. На база на количествата утвърдени запаси и предвидения средногодишен добив, концесията се предоставя за срок от 35 години. През този период се очаква постъпленията от концесионни плащания да надхвърлят 1.9 млн. лв. без ДДС. По закон приходите от тях постъпват в държавния бюджет и в бюджета на общината по местонахождение на концесионната площ - в случая това е община Мездра. За обезпечаване на производствената си дейност от „Булстоун“ ЕООД предвиждат инвестиции в размер на повече от 1 млн. лв.", "date": "2019.07.24", "title": "Правителството одобри седем разрешения за проучване на подземни богатства"}
{"url": "https://www.24chasa.bg/novini/article/7573081", "text": "През юли оризищата в община Хуейчън, недалеч от град Хуейджоу в провинция Гуанджоу, приличат на жълто-зелен килим. Скоро настъпва време за жътва. Един от земеделските стопани там – Чън Юнпън казва, че през тази година очаква реколтата да бъде около 4500 килограма от хектар и това го радва. Чън работи с компанията „Хайна\" в индустриалната зона на Хуейчън и заедно с жена си обработват над 20 хектара земя. Годишните му приходи са повече от 100 000 юана, повече отколкото, когато е работил в големите градове. „Преди бяхме бедни. В момента децата имат семейства и собствени домове\", казва той, цитиран от  Ли Уейтин от село Уанлу близо до индустриалната зона, също работи с компанията „Хайна\", след като години наред и той като Чън е бил в големия град. Върнал се е на село, за да се грижи за децата си. От „Хайна\" му предложили да развъжда риба в оризищата на компанията и в момента той се грижи за около 300 000 риби на площ от 40 хектара. Ли Уейтин обяснява, че компанията поема разходите по отглеждането на рибите, а той получава 5000 юана месечна заплата плюс 20% от печалбата при продажбата. По думите на мъжа, преди се е занимавал само със земеделие, но е било много трудно и не е изкарвал много. В момента обаче чувства живота си сигурен. Семейството му има кола. Според Ли Уейтин всичко това се дължи на съвременно управление на компанията. „Харесва ми начина на управление. Оризищата не остават свободни. След като съберем реколтата пускаме вода и отглеждаме риби. През зимата, след есенната реколта, процесът се повтаря\", казва той. Моделът, за който говори Ли представлява комплексно използване на оризищата от компанията „Хайна\", при който се съчетава отглеждането на ориз и риба. Освен икономически ефект, той е от полза и за околната среда, тъй като развива биоразнообразието и оформя самоподдържаща се екосистема. В базата на компанията се отглеждат и нарове, под които гнездят патици и гъски, помагайки за очистването от трева и естественото наторяване на почвата. Президентът на компанията Джун Джънфан обяснява, че новият модел за отглеждане на ориз, заедно с риби, и на плодови дървета с патици и гъски до голяма степен повишава икономическата ефективност. Продукцията от едно му (666 квадратни метра) достига 10 000 юана. В сравнение с предишния модел печалбата е два пъти по-висока. „Преди се стремяхме към високи добиви на ориз. В момента контролираме производството в рамките на 350 килограма от едно му. Цената е около 6 юана за килограм. В годината има две реколти. Отглеждането на риба е по-доходоносно – от едно му вадим по 100 килограма, които ловим три пъти годишно. Цената е не по-малко от 40 юана за килограм живо тегло. Около оризищата има плодови дървета. Така за една година печалбата ни е доста висока\", казва Джуна Джънфан. Според него, в сравнение с традиционния начин за отглеждане на земеделски култури, в съвременното земеделие е изключително важна подкрепата на науката и технологиите. От дълги години „Хайна\" си сътрудничи с научно-изследователски институти по селското стопанство. През 2017 г. компанията създаде свое научно-изследователско звено. Директорът на Академията за селското стопанство Лу Хуаджун е член на експертната група на компанията. Той казва: „Сътрудничим си с няколко научно-изследователски институции, например Гуандунския институт за аграрни науки, Аграрния университет „Хуанан\", Университета „Сун Ят-сен\", Института за почви в Нанкин. Технолози и учени от различни места имат контакти с компанията „Хайна\". Тя също така създаде свой изследователски център, в който работят качествени експерти. Разработените от нас нови технологии и нови сортове могат да се прилагат от компанията\". Лу Хуаджун добавя, че научно-технологичната същност на съвременното селско стопанство се отразява не само в разработване на нови сортове и модели за отглеждане на култури и животновъдството, но и в подобряване на индустриална верига. „Индустриалната зона за съвременно селско стопанство се стреми към интеграция на цялата верига на стойността. Първичната индустрия е отглеждането. С наша помощ „Хайна\" овладява модел за високоефективно производство на естествен ориз. Вторичната индустрия е преработката. Оризът се използва комплексно. Компанията произвежда например оризово мляко и брашно. Ние ги подпомагаме в използването на оризови трици. Третичната индустрия съчетава земеделието с туризма. Оризищата се превръщат в паркове, където много хора отиват на екскурзия. Там те могат да се докоснат до производствения процес, а това е един вид популяризиране на научни знания. Така те виждат натуралния ин начин за отглеждане на култури и вярват в тяхното качество\", казва още Лу Хуаджун. От ноември 2017 г. компанията „Хайна\" започна да развива земеделски туризъм. В опитната зона посетителите могат да видят как се разсажда ориз, съвременни земеделски машини, отглеждане на риба в оризищата, биологично предотвратяване на вредители и други дейности. Също така се предлагат туристически проекти за бране на плодове, къмпингуване и други. До момента оризищата на „Хайна\" са посетени от 300 000 туристи. Ръководителят на един от образователните лагери Уан Циншан споделя: „В момента много деца не знаят откъде идва ориза в трапезата им. Тук ние им организираме занимания по засаждане, така че да почувстват аромата на почвата и развият интерес към земеделския труд\". Индустриалната зона в община Хуейчън е само малка част от този бизнес модел. Провинция Гуандун гледа на съвременните индустриални зони за селското стопанство като на важно средство за възраждане на селата. През 2018 г. стартира план за създаване на такива зони и в рамките на три години техният брой трябва да достигне 150. Към момента е приключило планирането на 100 зони. Властите се надяват чрез тях да се реализира стратегията за възраждане на селата и да се ориентира селското стопанство към по-висококачествено развитие.", "date": "2019.07.24", "title": "Съвременни индустриални зони за селско стопанство помагат за възраждане на селата в провинция Гуандун"}
{"url": "https://www.24chasa.bg/novini/article/7573735", "text": "Засега няма доказателства комарите и мухите да са преносители на африканската чума по свинете (АЧС). Вирусът не се предава чрез тях. Това заявиха научните специалисти, изпратени в Плевен в рамките на информационната кампания срещу заболяването, организирана от МЗХГ, съобщи БТА. Тримата експерти - д-р Роман Пепович, д-р Георги Стоименов и доц. д-р Чавдар Филипов от Лесотехническия университет в София, отговориха на въпроси и коментари на участници в днешното заседание на Областната епизоотична комисия във връзка с АЧС. И тримата бяха категорични, че в света няма ваксина и терапия срещу този вирус. На територията на областта вирусът е регистриран при диви прасета, разпространява се от тях и от хора - чрез обувките и храната; пренася се механично и от кучета, котки, чрез остатъци при клане на прасета, поясниха експертите. Загробването на животните не заплашва с екокатастрофа, защото не се прави на места, където има подпочвени води и водоизточници, допълниха те. Важно е стопаните да не крият прасета и да не търгуват с продукти от тях, изтъкнаха научните работници. Областният управител Мирослав Петров, по-рано, със своя заповед, обяви бедствено положение в областта във връзка със ситуацията с АЧС. На срещата днес той предупреди \"да не се прави политика със ситуацията преди местните избори, а да се изпълняват мерките срещу заболяването най-строго и отговорно\". Д-р Иван Йорданов - директор на ОДБХ в Плевен, заяви на въпрос на БТА, че до момента в областта са евтаназирани 226 прасета от лични стопанства в 15 селища, попаднали в трикилометрова зона около огнища на зараза. През последните 4-5 дни има тенденция на спиране на заболяването на територията, няма нови положителни проби, отбеляза той. Изключително важно е да няма прасета в личните стопанства, заяви д-р Йорданов. Специалистите разкриха, че се обсъжда въвеждане на ограничителен период за отглеждане на прасета в лични стопанства. Според тях на национално ниво се очаква да бъдат защитени животновъдите за претърпените щети.", "date": "2019.07.24", "title": "Комарите и мухите не били преносители\nна африканската чума по свинете"}
{"url": "https://www.24chasa.bg/novini/article/7573792", "text": "Министерският съвет одобри кандидатурата на Мария Габриел за член на Европейската комисия от името на Република България. От юли 2017 година Мария Габриел е европейският комисар по цифрова икономика и цифрово общество. В рамките на мандата й тя създава първата, изцяло цифрова програма „Цифрова Европа“ с бюджет 9,2 милиарда евро за следващия седемгодишен бюджет на Европейския съюз. Автор е на инициативата за безплатен безжичен интернет за общините в Европа „WIFI4EU“, както и на схемата за платен трансграничен стаж за студенти „Цифрова възможност“. Мария Габирел създава първата Цифрова програма на ЕС за Западните Балкани и още през юли 2019 г. са намалени драстично таксите за роуминг между шестте балкански държави. Под ръководството на Габирел е изработено ново европейско законодателство за киберсигурност, включващо засилване на Европейската агенция за киберсигурност и за първи път рамка за сертифициране на продукти и услуги в тази сфера. Мария Габриел е два пъти член на Европейски парламент и два пъти става „Евродепутат на годината“ - през 2016 г. в категория „Развитие“ и през 2013 г. в категория „Равенство между половете“ . Като член на Европейския парламент тя става най-младият ръководител на мисия на ЕС за наблюдение на избори в трети страни. Докладчик е по 1/3 от всички споразумения на ЕС за либерализиране на визовия режим с трети страни. Създава и работна група по пчеларство в Европейския парламент.", "date": "2019.07.24", "title": "Правителството одобри кандидатурата на Мария Габриел за член на ЕК от името на България"}
{"url": "https://www.24chasa.bg/novini/article/7573800", "text": "Заявления за получаване на всички видове семейни помощи за деца ще може да се подават и по електронен път или чрез лицензиран пощенски оператор. Това предвиждат промени в Правилника за прилагане на Закона за семейни помощи за деца, които бяха одобрени от правителството. Досега документи се подаваха само лично в дирекция „Социално подпомагане“ според настоящия адрес на заявителя. С промяната се цели намаляване на административната тежест и улесняване на гражданите при кандидатстване за помощи. Промените в правилника са свързани с направените изменения в Закона за семейни помощи за деца, които влизат в сила от 1 август 2019 г. В съответствие със Закона за семейни помощи за деца се урежда редът за предоставяне на еднократната помощ за ученици, записани в първи клас, на два пъти. Урежда се и редът за промяна на предоставянето на тази помощ от пари в натура и обратно в съответствие с възникналите или отпаднали обстоятелства.", "date": "2019.07.24", "title": "За помощи за деца ще се кандидатства и по електронен път"}
{"url": "https://www.24chasa.bg/novini/article/7574049", "text": "39-годишна дупничанка удари рекорда, като роди 13-то си дете. Зоя Маврова отбеляза и друго постижение вчера- тя вече цели 20 години без прекъсване е в отпуск по майчинство. И 13-те деца на ромката са проплакали в родилно отделение на общинската болница. Малкият юнак се появи на бял свят като 101-то бебе, проплакало в родилното отселение на общинската боллница в Дупница. За израждането му помогнаха и вещите напътствия на д-р Дима Зантина и акушерката Кръстана Лазарова, информира  Първите 8 деца ромката е родила от първия си съпруг, но тъй като много я биел, тя ги оставила за осиновяване, като от най-голямата си дъщеря вече има и внуче. След като Зоя Маврова срещнала втория си съпруг, който бил много грижовен, задържала останалите 4 рожби, а сега при нея ще остане и бебе № 13. Поне така смята. Окакто живеела с втория си съпруг спестявала всяка стотинка от полагащото й се майчинство от бебета № 9, 10, 11 и 12, а сега на картата й ще постъпвта пари и раждането на бебе № 13. Първото си дете Зоя Маврова е родила, когато била на 20 години. Тя сподели, че твърдо е решила вече да си постави спирала и да приключи с непрестанните си забременявания, защото вече се чувствала страшно изтощена.", "date": "2019.07.24", "title": "Ромка от Дупница роди 13-то дете, от 20 години е в майчинство"}
{"url": "https://www.24chasa.bg/novini/article/7574056", "text": "Турското село Калфат твърди, че новият британски премиер Борис Джонсън има потекло от това място в Анадола, на стотина километра от Анкара, съобщи Танюг. Ние се гордеем много с него. За нас той е турчин от Калфат и ние винаги ще го смятаме за един от нас, заяви 65-годишният Сатълмъш Каратекин, който твърди, че е далечен роднина на Джонсън, предава БТА. Техните твърдения се основават на надгробни плочи на гробището, където много фамилии имат корен \"саръ\" , което означава \"рус\". От видимите останки на гробове на предците на Джонсън, които тук са известни като Саръоглангилер, са останали няколко надгробни паметника. Някога имаше много хора с руси коси, но те или просто умряха, или се изселиха, заяви един от жителите. За турските корени на Борис Джонсън започна да се говори, след като той стана кмет на Лондон, когато документален филм проучи родословното му дърво. Според твърденията преди четири поколения предполагаем предтеча на новия премиер на Великобритания Хаджъ Ахмет Ръза Ефенди бил успешен търговец, който се преселил от Калфат в Истанбул в края на 19 век. Неговият син Али Кемал, за когото мислят, че е прадядо на Борис Джонсън, е роден в османската столица, пише сайтът Кликс. Твърди се, че семейството е запазило връзките си със своя дом и семейна къща, чиито руини все още могат да бъдат намерени в Калфат, но Али Кемал продължил да развива международни връзки като журналист, дипломат и министър в правителството на последния султан. След това той се обучавал в Европа, където срещнал Винифред Брун с английско- швейцарски произход, за която се оженил в Лондон през 1903 г. Шест години по-късно е роден, както се твърди, дядото на Борис Джонсън Осман Вилфред Кемал, който по-късно взима фамилията на баба си Джонсън. Той израснал в Югозападна Англия, където е роден бащата на Борис Джонсън Стенли през 1940 г. Един от далечните роднини на новия премиер заяви, че е бил разочарован, когато Борис Джонсън дошъл в Калфат по време на визитата си в Турция в качеството си на министър на външните работи през 2016 г.", "date": "2019.07.24", "title": "Турчин от Калфат: Борис Джонсън е един от нас, гордеем се много с него"}
{"url": "https://www.24chasa.bg/novini/article/7574078", "text": "Европейската инвестиционна банка (ЕИБ) ще спре до края на годината отпускането на кредити на Турция за провеждането на геологопроучвателни работи по крайбрежието на Кипър, съобщиха Ройтерс и ТАСС, цитирани от БТА.  \"Като банка на ЕС, ЕИБ следва препоръките на Съвета на ЕС и ще приложи ограничителен подход към новите кредитни операции до края на годината\", каза представител на банката, цитиран от Ройтерс. Това ограничение няма да се прилага за проекти, които са свързани с частни турски компании, твърди източникът. На 15 юли ЕС одобри въвеждането на санкции срещу Турция заради геоложките проучвания в изключителната икономическа зона на Кипър. Съветът на ЕС реши да спре преговорите за подписването на Всеобхватното споразумение за въздушен транспорт, да отмени провеждането на Съвета за асоцииране ЕС-Турция и да намали финансовата помощ за Анкара през 2020 година. Диалогът на високо равнище между ЕС и Турция също е бил спрян. По крайбрежието в изключителната икономическа зона на Кипър са открити големи находища на природен газ. През 2011 година американската компания Ноубъл енерджи (Noble Energy) откри находището \"Афродита\", чиито запаси се оценяват на приблизително 140 милиарда кубически метра. Анкара, която оспорва границите на изключителната икономическа зона на Кипър, изпрати в района кораба \"Фатих\", като заяви, че сондажите ще продължат до 3 септември. На 10 юни властите в Кипър санкционираха ареста на членовете на екипажа на турския сондажен кораб. Въпреки това на 4 юли Турция изпрати втори кораб \"Явуз\", а на 18 юли и кораба \"Оруч Реис\" за провеждане на геологопроучвателни работи по крайбрежието. Турските власти съобщиха за намерението си да отправят и четвърти сондажен кораб в района на Кипър.", "date": "2019.07.24", "title": "Европейската инвестиционна банка \nспира кредитирането на Турция до края на годината"}
{"url": "https://www.24chasa.bg/novini/article/7574080", "text": "Новото предложение на САЩ за зона за сигурност в Северна Сирия не удовлетворява Турция и двете страни не са се споразумели за премахване на кюрдските бунтовници от зоната. Това съобщи днес турският министър на външните работи Мевлют Чавушоглу, цитиран от Ройтерс. Чавушоглу каза това пред репортери в Анкара след тридневни разговори между делегации на Турция и САЩ, информира БТА. Министърът заяви още, че през идните дни може да бъде обявено формиране на сирийска конституционна комисия, дългоочаквана стъпка в зациклилите преговори за разрешаване на конфликта в Сирия.", "date": "2019.07.24", "title": "Турция не се е споразумяла със САЩ за зона за сигурност в Сирия"}
{"url": "https://www.24chasa.bg/novini/article/7574133", "text": "Русия обяви, че техен военен самолет неумишлено е навлязъл във въздушното пространство на Южна Корея, съобщава Би Би Си, позовавайки се на президентството в Сеул. Москва промени позицията си, след като вчера отричаше, че нейни самолети са нарушили въздушното пространство на Южна Корея. Южнокорейски изтребители прибегнаха до предупредителни изстрели срещу руските самолети, предаде БТА.  Руски военен представител изразил \"дълбоко съжаление\" пред военното министерство на Южна Корея и подчертал, че е имало техническа неизправност, заявиха от Южна Корея. Във вторник Сеул съобщи, че руски самолет на два пъти е нарушил въздушното пространство на страната. Първоначално руското военно министерство категорично отричаше обвиненията. Сега Москва твърди, че случайно е нарушила въздушното пространство и незабавно ще започне проверка. \"Москва обяви, че ако самолетът е летял по предварително зададения маршрут, този инцидент е нямало да се случи\", каза говорител пред журналисти. Това не се потвърждава от руските власти. Китайското военно министерство отрича нейни самолети да са нарушили въздушното пространство на друга държава. Министерството на отбраната на Русия съобщи, че с Китай са провели първи съвместен въздушен патрул.", "date": "2019.07.24", "title": "Русия призна, че е нарушила пространството на Южна Корея"}
{"url": "https://www.24chasa.bg/novini/article/7574115", "text": "Иран е готов за справедливи преговори, но не и за капитулация, заяви иранският президент Хасан Рохани, цитиран от Ройтерс. Той не уточни какви преговори има предвид, но изглежда говореше за възможни преговори с Вашингтон. Миналата година президентът на САЩ Доналд Тръмп се изтегли от сключеното през 2015 г. ядрено споразумение, но заяви, че е готов да преговаря с Иран, припомня БТА. \"Докато аз съм начело на изпълнителната власт в страната, ние сме напълно готови за справедливи, законни и честни преговори за решаване на проблемите\", се казва в изявлението на Рохани, цитирано на официалния му сайт. \"Но в същото време не сме готови да седнем на масата за капитулация под маската на преговори\", предупреди иранският президент. Освен това Рохани обвини Саудитска Арабия и Израел, че се опитват да попречат на постигането на окончателно споразумение за ядрената програма на Иран, отбеляза ТАСС. Иранският президент добави, че светът трябва да е благодарен на иранския Корпус на гвардейците на ислямската революция за усилията му за защита на морските пътища в Ормузкия залив. Техеран не се стреми да повишава напрежението в региона, но \"няма да позволи на никого да нарушава безопасността на Персийския залив и Ормузкия проток\". \"Ако американски дронове нарушат отново иранското въздушно пространство, отговорът ще бъде аналогичен на предишния\", подчерта Рохани.", "date": "2019.07.24", "title": "Хасан Рохани: Иран е готов за справедливи и честни преговори, но не и за капитулация"}
{"url": "https://www.24chasa.bg/novini/article/7574121", "text": "Гума на камион експлодира, докато шофьорът се опитва да извади предмет от нея. Инцидентът е станал в провинция Гуиджоу в Китай на 16 юли, предава  Кадри от камера за наблюдение на автомагистрала бяха разпространени, пише Ройтерс. На тях се вижда как мъж стои до камиона и се опитва да измъкне нещо от гумата с лост. Изведнъж обаче експлозия го поваля на земята. Мъжът е изпаднал в безсъзнание и е откаран в болница. Получил е множество фрактури, но за щастие няма опасност за живота му. След като дошъл в съзнание, мъжът разказал пред полицаите, че в продължение на 10 минути се опитвал да махне предмета от гумата, след което тя се взривила. Според пътните полицаи заради високите температури през лятото гумите омекват, което улеснява вероятността да експлодират при външен натиск.", "date": "2019.07.24", "title": "Гума на камион експлодира в лицето на шофьор в Китай (Видео)"}
{"url": "https://www.24chasa.bg/novini/article/7574148", "text": "Двама шофьори с отнети книжки са хванати зад волана от полицията, съобщават от Областната дирекция на МВР-Добрич. На 23 юли около 15,05 ч. в град Добрич е извършена проверка на лек автомобил „Фолксваген” с добричка регистрация, управляван от 22-годишен мъж. В хода на проверката е установено, че водачът управлява автомобила в едногодишен срок от влязло в сила наказателно постановление. Мъжът е задържан за 24 часа. Около 23,40 ч. в района на град Генерал Тошево е спрян за проверка лек автомобил „Ауди” с добричка регистрация, управляван от 25-годишен мъж, известен на МВР. В хода на проверката е установено, че той кара автомобила в едногодишен срок от влязло в сила наказателно постановеление. При извършената проверка на водача за употреба на наркотични и упойващи вещества, тестът отчита положителен резултат за употребата на амфетамин. Задържан е за 24 часа.", "date": "2019.07.24", "title": "Хванаха шофьори с отнети книжки зад волана"}
{"url": "https://www.24chasa.bg/novini/article/7574162", "text": "Двама турски граждани, на 30 и 32 години, се опитали тази нощ да влязат в Северна Македония през ГКПП \"Деве баир\", като представили фалшиви български паспорти, съобщава македонският \"Слободен печат\". При проверката било устаановено, че паспортите са фалшиви. Двамата са арестувани и МВР ще внесе наказателен иск срещу тях, допълни БТА.", "date": "2019.07.24", "title": "Двама турци влизат в Северна Македония с фалшиви БГ паспорти"}
{"url": "https://www.24chasa.bg/novini/article/7574145", "text": "Румънският министър за диаспората Наталия Интотеро заяви днес, че според последните статистики 9 700 000 румънци са напуснали родината си, а основните причини за емигрирането им са корупцията, слабото качество на политическата класа и бедността, съобщава информационният сайт Зиаре. Министърът уточни, че 5 600 000 души са диаспората, а останалите представляват исторически общности. Данните са били предоставени от 70 дипломатически мисии на Румъния и централизирани в ресорното министерство, предаде БТА. Министърът за диаспората представи днес отчет за дейността на ведомството през първата половина на годината, както и първите резултати от анкета сред румънци и неправителствени организации на диаспората и историческите общности. \"Основното искане на румънците в чужбина е инфраструктура\", заяви Наталия Интотеро и допълни, че става дума както за пътища, магистрали, окръжни и комунални шосета, така и за болници, здравеопазване, училища. \"Всички тези неща биха ги накарали да се върнат\", каза министърът. Сред причините за напускане на Румъния, участниците в анкетата са изтъкнали ниските доходи, липсата на работа, стабилността, слабото качество на политическата класа, корупцията. Според министъра за диаспората броят на румънците, заминали в чужбина, е \"много голям\". Министерството е отпуснало за тази година бюджет от над 13 милиона леи в подкрепа на румънците зад граница и техните организации.", "date": "2019.07.24", "title": "Корупция и бедност прогонили 9 700 000 румънци зад граница"}
{"url": "https://www.24chasa.bg/novini/article/7572623", "text": "Виртуална валута, виртуална комуникация, виртуална реалност, а защо не и виртуално гадже? Това е една от професиите, които новите технологии откриват на трудовия ни пазар. От няколко години в САЩ млади момичета трупат пари благодарение на нея. С времето професията се разпространи към Азия, а сега и към Източна Европа. Какви обаче са изискванията, за да станеш виртуално гадже? Всъщност момичетата, които се регистрират в подобни платформи, на лаптопите или компютрите си. Не става дума за порно. Жените предлагат приятен разговор, който бързо преминава във флирт, но без никакви последствия. Има няколко стриктни правила, които те поставят още в началото. Те са: без лична информация, без снимки и без видео разговори. Потребителите на подобни платформи са основно представители на силния пол. Според проучване в САЩ почти всяка регистрирана виртуална приятелка си е писала поне с един женен мъж. Повечето жени не мислят, че това може да се определи като изневяра. Напротив, благодарение на безобидния онлайн флирт с непознат понякога са закалявали брака му и са били причината да не изневери физически в реалния живот. Друга част от потребителите не са особено уверени, когато разговарят лице в лице с някого от срещуположния пол. Затова предпочитат да чатят, като са напълно наясно, че вероятно никога няма да срещнат на живо човека, с когото си пишат. “Много млади мъже нямат кураж да заговорят момичетата, които им харесват, защото се страхуват да не бъдат отхвърлени”, казва журналист от Си Ен Ен, който се регистрира в “Бих казал, че ако си самотен или наскоро са ти разбили сърцето, намирането на виртуална приятелка може да ти помогне повече от запиване с приятели и звънене на бившата в 3 часа сутринта”, казва журналистът. Един от въпросите, които нямало как да си спести към своята виртуална приятелка, е колко изкарва от работата си. Тя отговорила, че парите за нея не са важни, просто искала да разговаря с различни хора, да изслуша историите им и да ги накара да се чувстват по-добре. Само че съобщенията, които е получавал от т.нар. гадже едва ли са плод на нейните мисли. Когато започне работа, всяко момиче получава сценарий, в който ѝ е описано как да отговаря на съобщенията на английски език. Разбира се, с времето може да модифицира отговорите си, стига смисълът да се запазва. “За разлика от момичетата на повикване на мен ми пука за клиентите ми и изграждам истинска връзка с тях”, казва Хейли пред английския всекидневник The Sun, която работи като виртуално гадже от няколко месеца. За разлика от много нейни колежки тя няма нищо против да дава личния си телефон, но преди това уточнява в кой точно час да ѝ се обадят. Със спечелените пари финансира ученето си за медицинска сестра. Повечето българки, които попадат на обяви за подобна позиция, търсят надомна работа. Там не пише, че ще трябва да флиртуват с непознати. Това се съобщава по време на интервюто. На него задължително работодателите трябва да видят как изглежда кандидатката, затова и обикновено се провежда по скайп чрез видеоразговор. Не във всяка подобна платформа, но в повечето Това е една от основните причини младите жени да отказват работа като виртуални гаджета. Веднъж доброволно предоставили свои фотоси, те не могат да бъдат сигурни дали няма да ги намерят в неподходящи сайтове. Най-големият плюс на тази надомна работа е заплащането. Тъй като повечето сървъри на платформите се намират в САЩ, виртуалните гаджета прибират в джоба си не левове или евро, а долари. Таксува се всяко съобщение, което някой им изпрати, като е препоръчително виртуалните гаджета да са тези, които инициират разговор с непознат. Цената на съобщение е различна в зависимост от платформата. Важно е да се уточни, че е по-скъпо, ако включва видео- или аудиоразговор. В САЩ виртуално гадже може да си докара годишен доход от 55 хил. долара, но ако работи поне 7-8 часа на ден. Най-вероятно доходите за Източна Европа не са толкова големи. “Обикновено таксувам мъж 30 долара за 1 час, 150 - за “срещи” всеки ден в период от седмица и 550 за месец, като се включва онлайн, когато реши”, разказва Сара. Тя уточнява, че ако връзката ѝ с някого продължи дълго време, му дава безплатни паузи. “Окуражавам клиентите си да ми казват какво ги успокоява или от какво се нуждаят, без да ги съдя”, допълва Сара. Подкатегория на виртуалните гаджета са фейсбук приятелките. Тяхната задача е да публикуват романтични статуси на стената ви, да коментират снимките ви и, разбира се, да отбележат в профила си, че са обвързани. По този начин вие Трябва да се отбележи, че има и доста приложения за смартфони, които наподобяват това да си имате виртуално гадже. Проблемът при тях е, че алгоритмите им са предвидими, следователно и отговорите им в чата. Те са еднотипни и очаквани. Освен това изцяло се лишавате от аудиосъобщенията, които може да остави само истински човек.", "date": "2019.07.24", "title": "В интернет се ражда нова професия - виртуално гадже"}
{"url": "https://www.24chasa.bg/novini/article/7574272", "text": "Новата германска министърка на отбраната Анегрет Крамп-Каренбауер подчерта ангажимента си към дългосрочни цели при военните разходи и каза, че финансирането трябва да продължи да се увеличава, за да се посрещнат нуждите на държавата, предаде Асошиейтед прес. През 2014 г. членовете на НАТО се договориха \"да се стремят да се движат напред\" и да увеличат разходите за отбрана до 2 процента от техния БВП до 2024 г. Но Германия вече каза, че не очаква да постигне тази цел, заради което САЩ критикуваха Берлин, предава БТА. Крамп-Каренбауер, която оглавява и партията на Ангела Меркел Християндемокатически съюз, каза днес пред депутатите след като положи клетва, че е ангажирана да изпълни целта от 2 процента и до 2024 г. Германия трябва да постигне 1,5 на сто разходи за отбрана. Крамп-Каренбауер изтъкна, че изразходването на средства трябва да остане \"на надежден постоянно вървящ нагоре път\". По-малкият партньор в управляващата коалиция на Меркел - социалдемократите, поставят под въпрос целта от 2 процента за разходи за отбрана.", "date": "2019.07.24", "title": "Анегрет Крамп-Каренбауер: Нужни са по-високи разходи за отбрана"}
{"url": "https://www.24chasa.bg/novini/article/7574473", "text": "2 минути, след като тримата патриоти се събраха за първи от около година на 6 очи, сбирката се разтури. Причината бе предложението на лидера на “Атака” Волен Сидеров медиите да присъстват на разговора - нещо, на което представителите на ВМРО и НФСБ възразили. “Такава коалиция вече няма, не го ли разбрахте?” Това каза лидерът на ВМРО Красимир Каракачанов. Попитан защо си тръгва от коалиционния съвет, Каракачанов заяви: \"То няма такъв. Първо, чакаме “Атака” 30 минути, идват и започват скандали и обструкции. Няма смисъл\", заяви още Каракачанов. На въпрос как ще продължи да бъде коалиционен партньор на ГЕРБ, Каракачанов отговори: “Ще разберете“. “Аз не виждам да има такава коалиция, щом се крие от медиите и се крие да се събере и нещо да каже. Аз и моите колеги не искаме задкулисие, затова и настоявахме да бъдем пред вас. Нашето желание на “Атака” беше да няма задкулисие. Тяхното - да има, да стоим на затворени врати и да си говорим нещо, което след това всеки да го предаде според своето виждане. Аз исках вие да заснемете всичко и да го предадете на хората, които са гласували и на хората, които не са гласували за нас. От това какво по-справедливо”, попита журналистите Сидеров след разтурилата се среща. И заключи: “Аз я създадох коалицията, те я напуснаха и те я развалиха”, потвърди Сидеров. Той очаква премиерът Бойко Борисов вече да прояви интерес, защото има правителствена криза. “Бъдещето на управляващата коалиция беше поставена под въпрос от ВМРО и НФСБ още когато те направиха задкулисно заседание, на което решиха, че няма да бъда председател на ПГ. И тук не е въпросът моето председателство, а погазването на споразумението между трите партии”, допълни Сидеров. “Атака” сме тук, ние сме последните, които напускаме коалиционния съвет. Колегите от ВМРО и НФСБ не знам защо напуснаха. Уплашиха се от камерите. Ние поканихме вас, медиите, да присъствате, защото искаме всичко да е прозрачно. Какво им стана - скочиха, казаха: “Това е недопустимо!” Даже Валери с някакви думи, които не искам да ги повтарям, и си тръгнаха, уплашени от това, че вие ще присътвате”, обясни Сидеров. На срещата той дойде със заместника си Десислав Чуколов и Магдалена Ташева. Сидеров обмисля дори да напусне парламента. Явно подписите под споразумението не важат вече, скандалът на коалиционния съвет беше сценарий на “Атака”. Това каза лидерът на НФСБ Валери Симеонов, който си тръгна първи от коалиционния съвет заедно със заместника си Валентин Касабов, съпредседател на ПГ. Симеонов напомни, че “преминаването от скандал в скандал копира модела на политическо поведение на Корнелия Нинова”. Той е категоричен, че прекъсването на коалиционния съвет е сценарий, подготвен от “Атака”. “При цялото ми уважение към медиите, ние не сме канили медии на тази среща, нито сме я обявили отворена. В един момент, когато се събрахме, и вън в коридора пълно с камери и с журналисти. Много добре знаете, че има срещи, на които са канени медиите и на които не са канени. В наше лице ние с ВМРО не сме канили медии, става ясно, че са поканени от “Атака”. След като са поканили много медии и се стига до това блъскане вътре, това каране вътре унизително за нас и за вас, това е сценарий на “Атака”. Целта е медиен скандал”, убеден е Симеонов. На въпрос защо не са останали вътре да си говорят, Симеонов заяви, че вътре не е можело да се диша от толкова хора. Не пожела да коментира хипотезата, при която “Атака” напуска парламента, воглаве с лидера си.", "date": "2019.07.24", "title": "Обрат: Малката коалиция се разпадна! (Снимки)"}
{"url": "https://www.24chasa.bg/novini/article/7574492", "text": "Бившият специален прокурор на САЩ Робърт Мълър заяви пред юридическата комисия на Камарата на представителите на Конгреса, че докладът от неговото разследване за предполагаемата руска намеса в президентските избори през 2016 г. не оневинява изцяло президента Доналд Тръмп, особено по отношение на съмненията за възпрепятстване на правосъдието, противно на твърденията на самия Тръмп, предаде Франс прес. \"Заключенията показват, че президентът не е оневинен за деянията, за които беше обвинен, че е извършил\", заяви Мълър. Той увери конгресмените от юридическата комисия, че разследването, което той самият ръководи в продължение на близо две години, е било водено безпристрастно и независимо, предава БТА. \"Ние решихме, че няма да кажем дали президентът е извършил нарушение. Това беше нашето решение и то не се е променило\", подчерта Мълър. В доклада от около 400 страници специалният прокурор описва предполагаемите усилия на Русия да помогне за избирането на Доналд Тръмп през 2016 г., но добавя, че не е събрал доказателства за сговор между екипа на президента и Москва. В документа Мълър освен това описва серия от обезпокояващи опити за оказване на натиск върху разследването от страна на президента и отбелязва, че не може да го оневини по подозренията във възпрепятстване на правосъдието, припомня АФП. Най-високопоставеният републиканец в юридическата комисия Дъг Колинс изтъкна, че президентът на САЩ \"е знаел, че е невинен\" и не е спрял разследването на Мълър, макар че е имал правомощията да го направи, отбелязва Асошиейтед прес. Той добави, че републиканците ще поставят под въпрос началото на разследването на Мълър. Мълър определи усилията на Русия за намеса в президентските избори в САЩ през 2016 г. като \"едно от най-сериозните\" предизвикателства към американската демокрация. Той предупреди, че няма да може да отговори на някои въпроси, за които знае, че представляват обществен интерес. Това включва подробности за започването на разследването - което според някои републиканци е било политическа вендета - както и \"доклада Стийл\", изготвен от бившия британски разузнавателен агент Кристофър Стийл. В него се съдържаше подробно описание за начините, чрез които според него руското правителство е помагало на кампанията на Тръмп. Разследването на Мълър обаче не установи, че членове на екипа на Тръмп са заговорничили с руското правителство в опитите на Москва за намеса в изборите. Мълър заяви пред юридическата комисия на Камарата на представителите, че неговото разследване е открило, че руското правителство е очаквало победата на Тръмп на президентските избори през 2016 г. да бъде от полза за Москва.", "date": "2019.07.24", "title": "Робърт Мълър: Докладът от разследването \nне оневинява Тръмп по всички обвинения"}
{"url": "https://www.24chasa.bg/novini/article/7574503", "text": "В Комисията по отбрана беше преодоляно ветото на президента върху закона за ратифициране на договорите за самолетите F-16, предава БТА. Парламентарната комисия разгледа на извънредно заседание днес наложеното от президента Румен Радев вето върху закона за ратифициране на договорите за закупуване на самолети F-16 Block 70 и необходимото оборудване. След дебат, който продължи повече от час и половина, с 13 гласа \"за\" и 7 \"против\", комисията предлага на парламента да приеме повторно закона за ратифициране на международните договори. Пред журналисти министърът на отбраната Красимир Каракачанов, който беше сред участниците в днешното заседание, на въпрос, че се разчита на подкрепата на ДПС, коментира, че това са разумни хора, които преценяват поведението си. Каквото е трябвало да кажа и да им обясня по темата за самолетите в целия период от време, съм им обяснявал, заяви той. Каракачанов каза, че не е разговарял с президента преди той да наложи вето. И пред депутатите, и пред медиите той обясни, че не намира за резонни мотивите, че сделката за самолетите трябвало още да се обсъжда. Той посочи дългите часове парламентарно обсъждане в петък, както и това, че по темата се говори години наред, а в обществото и по този въпрос има различни мнения. Каракачанов каза, че за него е по-важно какво мислят Военновъздушните сили, а те подкрепяли инициативата. Министърът на отбраната заяви, че уважава мнението на президента - добър пилот, командвал изтребителната ни авиация и ВВС, професионалист в областта. Според Каракачанов, обаче, всяко едно забавяне би довело само до оскъпяване и по-неблагоприятни условия за възможен бъдещ договор, ако ратификацията беше отложена с няколко или дори с един месец, което би означавало да се излезе от срока на офертите и целият процес да започне отново, но вече при по-високи цени. Според Каракачанов спорът се е политизирал. Попитан дали очаква и вето по актуализацията на бюджета и по индустриалното сътрудничество, Каракачанов коментира, че има такава възможност, но ако това се случи, това означава, че договорът няма как да бъде изпълнен до края на юли. Може би означава, че ще нарушим сроковете на офертите и да отидем на други цени впоследствие, коментира той. Като се позова на Конституцията и на решения на Конституционния съд, секретарят по правни въпроси на президента проф.Емилия Друмева изтъкна пред депутатите на заседанието, че приемането на закон с две гласувания в рамките на едно заседание може да бъде само по изключение, а правилото остават две четения и гласувания на две различни заседания, и посочи, че процедурата по ратифициране не е протекла съгласно основния закон. Това обаче не беше прието нито от министъра на отбраната, нито от изказали се депутати от ГЕРБ, според които има много други примери за две четения в рамките на едно заседание. Според Емил Христов от ГЕРБ до момента нито един президент не е наложил вето с мотиви, свързани с процедурата на приемане на закона в парламента. Не беше възприета и тезата за липса на широк консенсус, като Каракачанов коментира, че такъв няма и по други важни въпроси. Милен Михов от \"Обединени патриоти\" вижда в мотивите на президента \"декларация\", \"пожелание\", \"опасение\", \"оценка\", \"назидание\",\"твърдение\", но не и аргументи по същество за връщането на закона. От БСП ще подкрепят ветото на президента, от ДПС отново ще подкрепят ратификацията. Командирът на ВВС генерал-майор Цанко Стойков заяви пред присъстващите, че новият боен самолет ще бъде доставен с всички необходими системи, които го правят оперативно съвместим и многоцелеви.", "date": "2019.07.24", "title": "Комисията по отбрана отхвърли ветото на президента за самолетите F-16"}
{"url": "https://www.24chasa.bg/novini/article/7574500", "text": "Оставиха в ареста за 72 часа търговския директор на фирмата, в която работи Кристиян Бойков, предаде  Георги Янков беше задържан във вторник вечерта. Очаква се той да бъде разпитан в сряда. Все още не е ясно дали ще му бъде повдигнато обвинение, или ще бъде освободен. Специализираната прокуратура поема разследването на пробива в НАП. Спецпрокурорите ще търсят доказателства дали течът е бил използван за киберрекет и с политически цели.", "date": "2019.07.24", "title": "Оставиха в ареста търговския директор на фирмата, в която работи Кристиян Бойков"}
{"url": "https://www.24chasa.bg/novini/article/7574502", "text": "Генералният секретар на Европейската комисия Мартин Зелмайер, чието назначение миналата година породи остри критики, напуска поста си, за да ръководи представителството на ЕК във Виена, предаде ДПА. Зелмайер е германски гражданин и според приетото неофициално правило е недопустимо двете най-висши длъжности в ЕК да се заемат от представители на една и съща държава. След избора на Урсула фон дер Лайен, която през ноември ще стане следващият председател на Европейската комисия, той трябваше да напусне поста си. Зелмайер има юридическо образование и е ключов помощник на досегашния председател на ЕК Жан-Клод Юнкер. Той беше назначен на сегашния пост през февруари 2018 г. при тайна процедура, която по-късно беше порицана от омбудсмана на блока и от евродепутати, припомня БТА. Днес Юнкер и сегашните еврокомисари обсипаха Зелмайер с хвалебствия, като му благодариха за \"ефективния мениджмънт\" на комисията и \"изключителното му чувство за дълг\". \"Мисля, че петте години на комисията на Жан-Клод Юнкер нямаше да бъдат мислими в тази форма без неговото участие\", заяви еврокомисарят по човешките ресурси Гюнтер Йотингер. \"Мисля, че повечето са му благодарни. А тези, които не са, поне го уважават\". Зелмайер ще поеме поста във Виена на 1 ноември, а дотогава ще продължи да действа като съветник на Юнкер по важни стратегически въпроси, обяви Комисията. Илзе Юхансон от Латвия беше назначена за временен генерален секретар днес. Очаква се Фон дер Лайен да избере собствените си кадри, след като встъпи в длъжност.", "date": "2019.07.24", "title": "Мартин Зелмайер ще ръководи представителството на ЕК във Виена"}
{"url": "https://www.24chasa.bg/novini/article/7574527", "text": "Най-важната задача на Борис Джонсън ще бъде завършването на Брекзит, заяви днес досегашният британски премиер Тереза Мей в реч на \"Даунинг стрийт\" 10, предаде Франс прес. След изказването си пред правителствената резиденция, Мей се отправи към Бъкингамския дворец, където официално ще подаде оставка пред британската кралица Елизабет Втора, предава БТА. След официалното оттегляне на Тереза Мей от премиерския пост Елизабет Втора ще приеме новоизбрания лидер на управляващата Консервативна партия Борис Джонсън, на когото тя ще възложи задачата да сформира правителство.", "date": "2019.07.24", "title": "Мей: Най-важната задача на Борис Джонсън ще бъде завършването на Брекзит"}
{"url": "https://www.24chasa.bg/novini/article/7574549", "text": "Сегашният директор на Операта в Торонто, германецът Александър Нийф, ще замести през 2021 г. Стефан Лиснер начело на Парижката опера, една от най-престижните световни оперни сцени, предаде Франс прес, цитирана от БТА. \"Сегашният директор ще напусне през 2021 година, а неговият наследник ще има 24 месеца, за да подготви своята програма. Това означава, че ще разполага с повече време, в сравнение с предишни години\", се съобщава от президентството на Франция. Осъзнавайки емблематичното значение на Парижката опера с нейната 350-годишна история, която съперници на миланската Скала и на нюйоркската \"Метрополитън\", президентът Еманюел Макрон лично се зае със случая. Дългите месеци, изпъстрени с интриги и неочаквани обрати, доведоха до намесата на държавния глава. Г-н Лиснер е директор на парижката музикална институция от 2014 година. Неговият заместник, четиридесет и пет годишният Александър Нийф, се радва на много добра репутация в оперните среди. Той е ученик на Жерар Мортие, предишния директор на Парижката опера /2004-2009/. Нийф превърна оперната сцена в Торонто в любимо място на ценителите, като привлече и младата публика благодарение на ценовата си политика. Говорещият три езика Нийф трябва да вдъхне нов живот на Парижката опера, която се сблъсква с финансови затруднения поради съкратени субсидии.", "date": "2019.07.24", "title": "Германецът Александър Нийф ще стане директор на Парижката опера през 2021 г."}
{"url": "https://www.24chasa.bg/novini/article/7574566", "text": "Израелската служба за вътрешна сигурност Шин Бет обвини днес Иран, че се е опитал да създаде мрежа за шпионаж в Израел с цел извършване на атентати, предаде Франс прес, цитирана от БТА. Организаторите са действали от Сирия, където ръководител на клетка на мрежата е бил мъж на име Абу Джихад, заяви Шин Бет в изявление. Правени са опити за вербуване на израелски араби и палестинци с помощта на фалшиви профили в социалната мрежа Фейсбук, сочи разследване на Шин Бет. ю Вербуващите са искали от тях да събират информация за военни бази, секретни зони и болници, за да може на тези места да бъдат извършвани атентати, твърди Шин Бет. Въпреки това изглежда, че \"преобладаващото мнозинство от арабите с израелско гражданство, с които са се свързали иранците, са отказали да изпълнят исканията на мрежата и са прекъснали контакта\", заяви израелската служба. Израелските араби са потомци на палестинците, останалите по земите, станали част от територията на Израел през 1948 г. Те са 17,5 процента (малко над 1,3 милиона души) от деветте милиона израелци. Израелското правосъдие повдигна обвинение миналия месец срещу йорданец, вербуван от Иран с цел да създаде шпионска мрежа в Израел, припомня Франс прес.", "date": "2019.07.24", "title": "Израел: Иран се е опитал да създаде мрежа за шпионаж на наша територия"}
{"url": "https://www.24chasa.bg/novini/article/7574569", "text": "Изпълнителното политическо бюро на румънската партия Алианс на либералите и демократите (АЛДЕ) избра днес лидера на партията Калин Попеску Таричану за кандидат на формацията за президентските избори през есента, съобщава информационният сайт Зиаре, цитиран от БТА. Кандидатурата на Таричану бе гласувана единодушно. АЛДЕ е по-малък коалиционен партньор в румънското правителство, доминирано от Социалдемократическата партия, която вчера издигна кандидатурата на премиера и лидер на формацията Виорика Дънчила за участие в президентските избори на 10 ноември. Калин Попеску Таричану обеща днес да не атакува Дънчила в предизборната кампания. \"Няма да атакуваме коалиционните партньори\", зарече се Таричану и допълни, че отделните кандидатури не предполагат разпадане на управляващата коалиция. Шейсет и седемгодишният Таричану бе премиер на Румъния в периода 2004-2008 г. Понастоящем е председател на Сената. Таричану участва и в президентските избори през 2014 г., когато събра 5,83 процента от гласовете, класирайки се на трето място от 14 кандидати. Според Таричану настоящият президент Клаус Йоханис може да бъде победен на финала, въпреки че в момента заема първо място в социологическите анкети. Таричану смята, че Йоханис не заслужава втори мандат, защото си е \"затварял очите и дори е насърчавал злоупотребите в съдебната система, не е способен да прокарва интересите на Румъния в Европейския съвет и не е направил нищо друго, освен скъпоструващи посещения в чужбина с многобройна свита, които предполагат неоправдани разходи\". Таричану е известен с критиките си към дейността на Националната дирекция за борба с корупцията и конкретно към бившия главен антикорупционен прокурор Лаура Кодруца Кьовеши. Срещу него са в ход няколко разследвания за корупция. През април т.г. той бе оправдан окончателно по дело, в което бе обвинен в лъжесвидетелство.", "date": "2019.07.24", "title": "Калин Попеску Таричану е кандидатът \nна АЛДЕ за президент на Румъния"}
{"url": "https://www.24chasa.bg/novini/article/7574580", "text": "Утре - 25 юли, от 7,30 ч. до 19 ч. се ограничава движението по пътната връзка София-Пловдив на пътен възел \"Пловдив Изток\" при 133-ти км на АМ \"Тракия\" в района на Войводиново поради текущи ремонти. Няма да се спира движението по основното трасе на автомагистралата. Съобщението е на агенция \"Пътна инфраструктура\". Обходният маршрут на пътната връзка е през Пловдив по пътен възел \"Север\" при км 126 и през с.Войводиново. През април т.г. бяха ремонтирани общо 5 броя пътни връзки на пътен възел \"Пловдив Изток\". На съоръжението поетапно ще се ремонтират и останалите 3 пътни връзки /София-Пловдив, Бургас-Раковски и Раковски-Бургас/. Необходимо е шофьорите да карат внимателно, със съобразена скорост и да спазват пътната сигнализация, предупреждават от АПИ.", "date": "2019.07.24", "title": "Утре се ограничава движението по връзката София - Пловдив на пътен възел \"Пловдив Изток\""}
{"url": "https://www.24chasa.bg/novini/article/7574590", "text": "Французинът Франки Запата, който стана звезда по време на парада в Париж на 14 юли, прелитайки с летящата си платформа, ще се опита по същия начин да прекоси Ламанша в четвъртък, предава Асошиейтед прес, цитирана от БТА. Приключенецът прави последни проверки на летателното си средство преди старта си от Сангат в района на Па дьо Кале по посока Дувър в Англия. Самият Запата призна, че дори всички системи да функционират нормално, предизвикателството е огромно и преходът няма да бъде лесен. Летящият французин очаква да развие скорост от 140 километра в час над 36-километровия морски участък. Той довери, че по време на полет се чувства като птица. \"Самото ми тяло лети!\" На 14 юли по време на военния парад по случай националния празник на Франция Запата поднесе футуристичен спектакъл. С пушка в ръка той прелетя на няколко десетки метра над земята с изобретението си, което е произведено във Франция. Автономната летяща машина се захранва с керосин, складиран в раницата му, и е снабдена с 5 миниатюрни турбодвигателя. Те позволяват на Запата да излети и да се придвижва прав във въздуха със скорост до 190 км/ч, като автономното му движение е с продължителност около 10 минути. За прекосяването на Ламанша ще е нужно Запата да се снабди допълнително с гориво. Подробностите около това снабдяване не се съобщават, но то ще трябва да бъде извършено в британски води, на около 18 км от френския бряг.", "date": "2019.07.24", "title": "Франки Запата ще се опита утре да прекоси Ламанша на летящата си платформа (Снимки + видео)"}
{"url": "https://www.24chasa.bg/novini/article/7574610", "text": "Борис Джонсън официално встъпи в длъжност като премиер на Великобритания. Това стана малко след пристигането му в Бъкингамския дворец за аудиенция при кралица Елизабет Втора, предаде ДПА. По-рано днес досегашният премиер Тереза Мей подаде официално оставка пред британския монарх. \"Този следобед, на аудиенция с кралицата, Тереза Мей подаде оставка като премиер. Нейно Величество изрази добра воля да я приеме\", се казва в изявление на британското кралско семейство. Борис Джонсън ще направи изявление пред правителствената резиденция на \"Даунинг стрийт\" 10 по-късно днес. Малък инцидент беляза пътуването на Джонсън до Бъкингамския дворец. Демонстранти от неправителствената организация \"Грийнпийс\" препречиха за по-малко от минута пътя на автомобила му. Протестиращите носеха плакат с надпис \"Климатично извънредно положение\". Накрая автомобилът на Джонсън успя бавно ги заобиколи и не след дълго пристигна пред Бъкингамския дворец.  По-късно Борис Джонсън обеща Великобритания да напусне ЕС на 31 октомври \"на всяка цена\", добави Франс прес. \"Ще постигнем нова по-добра сделка, която се основава на свободната търговия\", каза Джонсън пред правителствената резиденция на \"Даунинг стрийт\" 10, малко след аудиенцията при кралица Елизабет Втора, на която той бе натоварен със задачата да сформира ново правителство. Джонсън каза, че Великобритания трябва да е подготвена и за възможността Брюксел да откаже повече да преговаря за Брекзит, което означава, че ще се стигне до излизане от ЕС без сделка.                                                                                     ", "date": "2019.07.24", "title": "Борис Джонсън вече официално е премиер след аудиенция при кралицата (Обновена)"}
{"url": "https://www.24chasa.bg/novini/article/7574780", "text": "30 дни ваканция ще имат учениците през следващата учебна година според пуснат от образователното министерство предварителен график. Предложението за догодина е с 4 дни по-дълга ваканция в сравнение с миналата учебна година. Външното оценяване за четвъртокласниците вече ще бъде само по български език и математика и отпадат тестовете по “Човекът и природата” и “Човекът и обществото”. От министерството обясниха, че ще има промяна във форматите на изпитите, но все още се работи по нея. Трябвало да стане ясна обаче преди началото на учебната година на 15 септември, за да могат учениците да са запознати преди старта на новата учебна година. Предложени за обсъждане са и проекти на графици на ученическите олимпиади, на националните състезания, както и на състезанията по професии през следващата учебна година. Времето за обсъждане на предложените от МОН варианти е един месец от публикуването на официалната страница на министерството. Всички постъпили становища ще бъдат разгледани.", "date": "2019.07.24", "title": "4 дни повече ваканция, махат два от изпитите след 4-и клас (Обзор)"}
{"url": "https://www.24chasa.bg/novini/article/7574840", "text": "Бившият специален прокурор Робърт Мълър заяви пред Камарата на представителите на американския Конгрес, че няма да цитира доклада си от руското разследване при изслушването си в две комисии на камарата, предаде Асошиейтед прес, цитирана от БТА. Мълър бе извикан днес на изслушване в комисията по правни въпроси и в комисията по разузнаването в долната камара на Конгреса. Отказът на Мълър да прочита написаните от него думи се превърна в предизвикателство за демократите, които го бяха извикали в Конгреса с идеята, че той може да обясни пред американския народ за откритията си в рамките на т.нар. руско разследване. Това е първата сериозна публична поява на Мълър във връзка с констатациите от разследването на руската намеса в американските президентски избори през 2016 г. На въпросите на конгресмените Мълър отговаряше с кратки фрази, като често ги приканваше да намерят отговорите в доклада. По тази причина демократите сами започнаха да търсят отговорите на въпросите си, четейки откъси от доклада на Мълър, фокусирайки се върху тези части от него, от които може да се направи извод, че президентът Доналд Тръмп е възпрепятствал правосъдието във връзка с руското разследване.", "date": "2019.07.24", "title": "На изслушването си Мълър отказа да цитира доклада за руската намеса"}
{"url": "https://www.24chasa.bg/novini/article/7574848", "text": "Върховният административен съд в България призна правото на семейство лесбийки да живее и пребивава у нас, упражнявайки правото си на свободно придвижване в Европейския съюз, предава  . Окончателното съдебно решение е по казуса на австралийката Кристина и французойката Мариама, които през 2016-та година сключват брак във Франция. През същата година австралийката получава позволение да пребивава в България, но в началото на 2018-та година МВР отказва на Кристина това пребиваване, като се позовава на Конституцията и определението за брак като \"съюз между мъж и жена\". Днешното решение е първа крачка към регулиране на отношенията на еднополовите двойки у нас, заяви адвокат Деница Любенова, която е представлявала семейството пред съда. Според нея следващата крачка трябва да бъде признаване на еднополовите бракове, сключени между български граждани в чужбина. Елена Бейкова с подробностите.", "date": "2019.07.24", "title": "ВАС позволи на семейство лесбийки да живее у нас"}
{"url": "https://www.24chasa.bg/novini/article/7574847", "text": "Германската канцлерка Ангела Меркел поздрави новия британски премиер Борис Джонсън за встъпването в длъжност, изразявайки надежда за добро сътрудничество и по-близки връзки между двете страни, предаде Ройтерс, цитирана от БТА. \"Приятелските връзки между Великобритания и Германия са дълбоки и ние имаме близко партньорство\", се казва в писмо на Меркел, публикувано в Туитър от нейна говорителка. \"Ние сме свързани с лични връзки между хората, с икономически отношения между компаниите, с нашия общ ангажимент за основаващ се на правото международен ред и с общото ни европейско наследство\", добавя германската канцлерка. Председателят на Европейския съвет Доналд Туск също поздрави новия британски премиер Джонсън и заяви, че очаква да се срещнат скоро, за да обсъдят в подробности сътрудничеството с европейските институции, предаде Франс прес. \"Скъпи г-н Джонсън, скъпи Борис\", започва посланието на Туск, в което поднася поздравите си за встъпването му в длъжност. Европейският съвет е институцията, която дава насоки и определя червените линии пред преговорния екип на ЕС за Брекзита. Туск неведнъж е изразявал съжаление за решението на Великобритания да напусне Европейския съюз и предизвика полемика с Лондон, запитвайки се публично как ще изглежда \"специалното място в ада\", запазено за тези, които са подкрепили Брекзита без план за сигурен начин за постигането му, припомня АФП. Руският президент Владимир Путин изпрати на Джонсън поздравителна телеграма, предаде ТАСС, цитирайки пресслужбата на Кремъл. \"Развитието на отношенията в най-различни сфери би отговаряло на интересите на нашите страни и народи\", подчертава руският президент. Редица държавни и правителствени ръководители поздравиха Джонсън още вчера, когато той беше избран за лидер на британските консерватори.", "date": "2019.07.24", "title": "Меркел, Туск и Путин поздравиха\nновия британски премиер Борис Джонсън"}
