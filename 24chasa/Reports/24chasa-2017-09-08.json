{"url": "https://www.24chasa.bg/novini/article/6435516", "text": "Зрелостниците вече могат да видят резултатите си от държавните зрелостни изпити в 12-и клас от сесията през август и септември на 2017 г., съобщи пресцентърът на Министерството на образованието и науката. Проверката на резултатите на зрелостниците е с входящ номер и с ЕГН на адреса: http: //zamaturite.bg/rezultati. Първият държавен зрелостен изпит по български език и литература от есенната сесия се състоя на 28 август, а вторият - по предмет по избор на зрелостниците - на 29 август. Издържалите успешно матурите могат да кандидатстват с резултатите от тях в университетите, в които има свободни места за прием на първокурсници.", "date": "2017.09.08", "title": "Излязоха резултатите от държавните\nзрелостни изпити"}
{"url": "https://www.24chasa.bg/novini/article/6435472", "text": "Рекордното слънчево изригване на 6 септември предизвика магнитна бура с мощност 4 бала на Земята - една от най-силните магнитни бури, откакто се извършват наблюдения, предаде ТАСС, цитиран от БТА.  Това оповести научният сътрудник на лабораторията за рентгенова астрономия на Слънцето на физическия институт \"Лебедев\" към Руската академия на науките Сергей Богачьов. \"Днес сутринта и през нощта Земята бе ударена от облак плазма от това изригване - каза ученият. - Той пътува два дни към нас. Сега е налице голямо геомагнитно събитие - магнитната буря достигна мощност 4 бала по 5-балната скала, т.е. една от най-високите мощности в цялата история на наблюденията.\" По думите на учения, изригването затруднило радиовръзките, а миналата нощ над Канада можело да се наблюдава ярко полярно сияние. По-рано днес пресслужбата на института оповести, че облакът достигнал нашата планета по-рано от очакваното и ударът му бил по-мощен. По данни, събрани от прибора АСЕ, посоката на магнитната буря е неблагоприятна за Земята. Слънчевото изригване на 6 септември е най-голямото от 12 години. Предишното изригване с подобна мощност бе регистрирано на 7 септември 2005 г.", "date": "2017.09.08", "title": "Слънчевото изригване на 6-ти доведе до една от най-силните магнитни бури"}
{"url": "https://www.24chasa.bg/novini/article/6435467", "text": "Турските власти са върнали паспорта на писателката Аслъ Ердоган, който бе конфискуван във връзка с процес срещу нея по обвинения в тероризъм, съобщи в. \"Евренсел\", предаде БТА. Според информацията на турското издание Аслъ Ердоган е публикувала своя снимка с върнатия паспорт, под която е написала, че благодари на депутатката от основната опозиционна Народнорепубликанска партия (НРП) Селина Доган и на Световната асоциация на писателите ПЕН интернешънъл. В понеделник асоциацията обяви, че е обезпокоена заради факта, че Аслъ Ердоган не може да получи паспорта си. Писателката бе арестувана миналото лято и бе държана в затвора в продължение на 132 дни по обвинения в осъществяване на \"терористична пропаганда\" във връзка с разследване срещу закрития вече в. \"Йозгюр гюндем\", разглеждан от Анкара като говорител на нелегалната Кюрдска работническа партия (ПКК). Аслъ Ердоган бе освободена през декември 2016 г., но тя имаше забрана за пътуване зад граница, което попречи на участието й в пет церемонии за връчване на награди.", "date": "2017.09.08", "title": "Турските власти върнаха паспорта на писателката Аслъ Ердоган"}
{"url": "https://www.24chasa.bg/novini/article/6435510", "text": "Осветление за големи помещения в Плиска е сред находките при археологическите проучвания на първата българска столица през това лято. Това съобщи на пресконференция в Пресклуба на БТА в Шумен днес гл.ас. Мариела Инкова от Националния исторически музей. На пресконференцията своята работа на територията на Националния историко-археологически резерват \"Плиска\" представиха още проф. Станислав Станилов, доц. Павел Георгиев и археологът Янко Димитров, чиито проучвания предстоят. Инкова отбеляза, че намерения артефакт, служещ според предварителната хипотеза за осветление на големи помещения или коридори, представлява желязна ос с около 30 сантиметра, която завършва с бронзова част с формата на човешка ръка, стиснала в юмрука си цилиндрична част. По думите й подобни находки са рядкост. \"Осветлението за първото българско царство е непозната и слабо разработвана тема; в Плиска са намирани още отделни държачи на стъклени чашки\" , уточни Инкова. През това лято е проучвано още пространството около и под каменен площад, т.н. Арена. За пръв път е открит и таен входник в посоката \"изток-запад\", отбеляза проф. Станилов. По думите му се проучва и водохранилище, което се счита за най- късната каменна структура в Плиска. \"Ние смятахме, че през 10- 11 век , през следстоличния период, в тази зона няма каменни градежи, солидни, правени по подобие на владетелските резиденции. Оказа се обаче, че това водохранилище е направено по подобен начин, а това означава, че са в Плиска са останали майстори-строители, които са работили\" , допълни Станилов. Археологът Янко Димитров ще проучва през есента дървена сграда от края на осми и началото на девети век и на комплекс от вкопани съоръжения в Плиска, бе съобщено на пресконференцията. За проучвания в първата българска столица тази година са отпуснати от държавата по около 17 000 лева за четири обекта, отбеляза доц. Павел Георгиев. \"За съжаление съвременната консервация и реставрация в България най-често се извършва от случайни хора, включително и тази, която се прави на Голямата базилика в Плиска\", заяви Георгиев и даде примери за редица според него грешки и нередности, свързани с възстановяването на базиликата.", "date": "2017.09.08", "title": "Откриха приспособление за осветление на големи помещения при разкопки в Плиска"}
{"url": "https://www.24chasa.bg/novini/article/6435508", "text": "Когато земетресението с магнитуд 8,2 удари през нощта тихоокеанското крайбрежие на Мексико, мощният трус веднага активира звукова аларма в столицата, предаде Франс прес, цитирана от БТА.  Предупредени от 8200 мегафона в град Мексико, 20-те милиона жители на мегаполиса излязоха масово и бързо, някои по пижама, по улиците. От две десетилетия американската асоциация CIRES поддържа в мексиканската столица система за ранно предупреждение, която се основава на стотина сензора, поставени по протежение на тихоокеанското крайбрежие, където рискът от земетресения е най-голям. Сеизмичните вълни достигат до една минута до столицата. Градът се намира на неколкостотин километра от това крайбрежие, но може да понесе големи щети при трусове, тъй като е разположен върху много крехката почва от древно езеро. След като земетресението бъде засечено, системата излъчва радиовълна, която активира тревога в училищата, министерствата и някои други учреждения и прекъсва автоматично радиопредаванията. Тогава жителите на Мексико разполагат с една минута, за да реагират и излязат от сградите, преди стените да се разлюлеят. Тази система не бе налична по време на земетресението на 19 септември 1985 г., което уби над 10 000 човека, отбелязва Франс прес. С развитието на новите технологии от няколко години в Мексико са достъпни приложения за смартфони, които също сигнализират за трусове. Едно от тях, SkyAlert, изпраща съобщение за тревога две секунди след съответното земетресение. Приложението, разработено през 2013 г., първоначално също е било свързано със системата на CIRES. Впоследствие обаче неговият създател, Алехандро Канту, на около 30 години, е разположил свои собствени сензори, внесени от Япония, по тихоокеанското крайбрежие на Мексико.", "date": "2017.09.08", "title": "Технология предупреждава рано жителите на мексиканската столица при земетресения"}
{"url": "https://www.24chasa.bg/novini/article/6435392", "text": "Върховният представител на ЕС по външната политика и сигурността Федерика Могерини изтъкна днес, че е важно Еворпейският съюз да сътрудничи с партньорите си на Балканите в предотвратяването и борбата с радикализацията и тероризма, предаде Танюг. \"Особено важно е да имаме такова сътрудничество със страните, които са не само кандидатки за членство в ЕС, но и част от региона, силно застрашен от това явление\", каза Могерини на среща на външните министри на страните от ЕС в Талин, предава БТА. На неформалната среща на външните министри, на която днес присъстваха и министрите на страните кандидатки, бяха разгледани мерки срещу радикализацията и тероризма, които могат да се предприемат съвместно. Могерини каза, че на срещата са разменени мнения не само за техническите антитерористични мерки, които могат да се предприемат съвместно, но и за мерките, свързани с интеграцията, социалните и икономическите възможности, които биха помогнали за предотвратяване на тероризма.", "date": "2017.09.08", "title": "Могерини: Важно е ЕС да сътрудничи с  Балканите в борбата с тероризма"}
{"url": "https://www.24chasa.bg/novini/article/6435410", "text": "Обвинената във вземане на подкуп д-р Мая Колева от Областната агенция по храните в Бургас сама гледа 7-годишната си дъщеря. Това бе мотивът на защитата да поиска по-лека мярка за неотклонение \"парична гаранция\". 45-годишната Колева заяви пред Бургаския окръжен съд, че може да намери до 2000 лв. с помощта на сестра си. Парична гаранция поиска и колегата й Петър Арабаджиев, също обвинен във вземане на подкуп. Двамата инспектори по храните бяха задържани на 5 септември в Несебър, след сигнал на местен ресторантьор, че е изнудван. В колата на инспекторите са открити белязани банкноти в размер на 500 лв. Те били поставени между дясната предна седалка и вратата на автомобила. Не е ясно обаче кой от двамата е взел парите, цялото обвинение се крепи на показанията на ресторантьора Самуил Марков, а той може да цели да натопи подзащитния ми\", заяви адвокат Маркович, упълномощен защитник на Петър Арабаджиев. Д-р Колева бе със служебен защитник - адв.Златко Златев, но впоследствие го упълномощи да я представлява и занапред. \"Искам да си прибера детето за първия учебен ден, ще бъде втори клас. Сега е при баба си на село\", каза д-р Колева в съда. Тя е от родом от Шумен, разведена и от 2011 г. е на работа в Областната агенция по храните в Бургас. 43-годишният Петър Арабаджиев пък е от Созопол, също разведен. Според наблюдаващият прокурор Георги Чинев обаче има достатъчно доказателства в полза на обвинението. Той поиска постоянен арест и за двамата. Съдът ще се произнесе 16,30 ч.", "date": "2017.09.08", "title": "Обвинената в подкуп инспекторка самотна майка, иска на свобода под гаранция"}
{"url": "https://www.24chasa.bg/novini/article/6435398", "text": "6-годишният Юри е стрелял с пистолета \"Глок\", собственост на Лазар Влайков, с който бе убит ресторантьора Наско Тонкев в село Виноградец. Това е признало детето по време на разпита му пред съдия преди два дни, стана ясно от изказването на прокурора Васил Маринов по време на делото за исканата постоянна мярка \"задържане под стража\" за Лазар Влайков. Делото върви в момента в Районния съд в Пазарджик.  По време на съдебното дирене се разбра, че повечето свидетели по случая са заявили, че убитият ресторантьор е дал пистолета на детето след като му е извадил пълнителя, твърди защитата на Влайков. Общо по случая до момента са разпитани 13 свидетели, които дават взаимно изключващи се показания.  Очаква се решението на съда дали Влайков да остане в ареста.", "date": "2017.09.08", "title": "6-годишният Юри е стрелял с пистолета, убил ресторантьора Тонкев във Виноградец"}
{"url": "https://www.24chasa.bg/novini/article/6435408", "text": "Две трети от потребителите на \"Туитър\", които пишат на руски за присъствието на НАТО в Източна Европа всъщност са ботове - програми, създадени да разпространяват и препредават автоматично определени послания, предаде \" \". Те стоят зад 84% от всички послания на руски, но зад 46% от тези на английски по тази тема. В англоезичните канали една четвърт са ботове. При това високата активност на \"автоматичните\" профили не е свързана с някакви конкретни координирани кампании с използването на тези ботове. Внушителна част от пусканите от тях съобщения дори са аполитични, но така всъщност разговорът на темата НАТО в Балтика се задръства със спам. Това отблъсква хора от рускоезичните среди, които биха ползвали социалната мрежа за микросъобщения като източник на информация и демократична платформа за дебат, обезсмисля статистиката на анализаторите и обърква политици и журналисти. Това се твърди в   - първият от този тип, публикуван от базираният в Рига център център на НАТО за стратегически комуникации. Авторите изясняват какво имат предвид под роботролене в интернет. Това е координирано използване на фалшиви профили в социални мрежи, като няма много ясна граница между профила на реален човек и на програма. Не всеки бот претендира да е човек и затова изследването се фокусира върху тези профили, зад които само изглежда, че стои жив човек. Ботовете може да се управляват от хора или от алгоритъм и често е трудно да се разграничат двата подхода. Затова се приема, че бот-активност е нещо, което може да се извърши от компютър, а дали човек или програма го задействат не е важно - по-важното е, че става дума за измама.", "date": "2017.09.08", "title": "Роботролове пишат на руски в социалните мрежи за НАТО в Източна Европа"}
{"url": "https://www.24chasa.bg/novini/article/6435432", "text": "Турски съд нареди днес да бъде освободен депутат от прокюрдската Демократична партия на народите, задържан в началото на годината по обвинения в членство във въоръжена терористична групировка, съобщи член на ДПН, цитиран от Ройтерс. Айхан Билген, който е депутат от източния окръг Карс и бе говорител на прокюрдската формация, бе задържан през януари. Девет депутати от ДПН, както и над 70 кметове от прокюрдската формация в момента са в затвора в рамките на антитерористични разследвания. Хиляди членове на партията са били арестувани, предава БТА. Демократична партия на народите има 59 депутати в Меджлиса. Съпредседателят на партията Селяхаттин Демирташ също е в затвора от ноември 2016 г. Според турското правителство ДПН е свързана с поставената извън закона Кюрдска работническа партия (ПКК). ДПН отрича да има преки връзки с ПКК. ПКК, която води въоръжена борба срещу турската държава от 1984 г., се разглежда като терористична организация от Анкара, ЕС и САЩ.", "date": "2017.09.08", "title": "Освободиха задържан за тероризъм турски депутат от прокюрдската партия"}
{"url": "https://www.24chasa.bg/novini/article/6435431", "text": "Над хиляда души, главно от мюсюлманското малцинство рохинги, може да са убити при сблъсъците в щата Ракхайн, Северозападна Мианмар, заяви специалният докладчик на ООН за страната, предаде Франс прес, цитиран от БТА. \"Може би вече са убити хиляда души или дори повече\", каза г-жа Янги Лий, чиято оценка надхвърля двойно тази на правителството. \"Жертви има и от двете страни, но повечето са рохинги\", добави тя. По данни на ООН, която се опасява от хуманитарна криза, през последните две седмици около 270 000 души, предимно рохинги, са избягали в Бангладеш. Два от лагерите вече са препълнени и са необходими \"нови терени и убежища\", заяви днес в Женева говорителка на Върховния комисариат на ООН за бежанците.  Много е възможно жертвите фактически да са повече, но ООН не може да провери, \"тъй като нямаме достъп\", заяви Лий. \"Според мен това ще е една от най-тежките катастрофи, които светът и Мианмар са видели през последните години\", каза тя.", "date": "2017.09.08", "title": "ООН: Над хиляда може да са вече жертвите \nот насилието в Мианмар (Снимки)"}
{"url": "https://www.24chasa.bg/novini/article/6435430", "text": "Средната заплата в Румъния е нараснала с 15 процента през последната година, съобщава в. \"Зиарул финанчиар\", цитиран от БТА. Служителите в Румъния са печелели средно 2391 леи (1017 лева) нетно през месец юли тази година - с 15 процента повече спрямо същия период на миналата година, показват данни на Националния статистически институт. Увеличенията на заплатите в бюджетния сектор, но и кризата за работна ръка са основните фактори, допринесли за нарастването на трудовите възнаграждения през 2017 г., отбелязва изданието. Най-високи нетни заплати през юли са получавали служителите от ИТ сектора, където заплатите са били средно около 6000 леи (2552 лева) на месец - с 10 процента повече спрямо нивото през юли 2016 г.", "date": "2017.09.08", "title": "Средната заплата в Румъния е нараснала \nс 15% през последната година"}
{"url": "https://www.24chasa.bg/novini/article/6435441", "text": "При средна цена 81.85 лева за мегаватчас е търгуван днес токът на Българската независима енергийна борса, показват данните на борсата. Продадени са общо 13379.10 мегаватчаса при утрешен ден на доставка /9 септември/, предава БТА. Най-ниската цена в рамките на днешната сесия е 51.12 лева за мегаватчас, постигната за 05:00 часа, а най-високата - 117.41 лева за мегаватчас за 21:00 часа. Вчера енергийната борса затвори при средна цена 86.68 лв. за мегаватчас.", "date": "2017.09.08", "title": "Енергийната борса затвори при средна цена 81.85 лв. за мегаватчас"}
{"url": "https://www.24chasa.bg/novini/article/6435455", "text": "Екип на РСПБЗН - Дупница е угасил пожара, който възникна в автовоз около 14.00 часа на автомагистрала \"Струма\" днес, край разклона за дупнишкото с. Дяково, съобщи говорителят на полицията Катя Табачка, предаде БТА. Напълно унищожен е микробус \"Ивеко\", изгоряла е и предната част на втория превозван бус \"Мерцедес\", които са били натоварени в автовоза с македонска регистрация. Почти напълно е изгоряла и кабината на автовоза, допълни Табачка. Шофьорът - македонски гражданин, е невредим. Причина за възникването на пожара е късо съединение. Движението в посока София е възстановено, като се осъществява в изпреварващата лента и се регулира от пътни полицаи, каза още Табачка.", "date": "2017.09.08", "title": "Изгасиха автовоза на АМ \"Струма\", движението се осъществява в едната лента"}
{"url": "https://www.24chasa.bg/novini/article/6435255", "text": "Турският президент Реджеп Тайип Ердоган обяви, че Турция ще реорганизира своя държавен суверенен фонд, след като неговият ръководител бе отстранен заради липса на резултати, предаде Ройтерс, цитирана от БТА. Мехмет Бостан е бил отстранен вчера като шеф на фонда, а на мястото му за и.д. председател на суверенния фонд на Турция временно е бил назначен ръководителят на Истанбулската борса Химмет Карадаг. \"Желаните цели и напредък не бяха постигнати в суверенния фонд\", каза Ердоган пред репортери, преди да отпътува на посещение в Казахстан. \"Трябва да реорганизираме Фонда и ще направим тази стъпка след визитата в Казахстан\", добави той. Президентът посочи, че вече е обсъдил въпроса с премиера Бинали Йълдъръм, който отговаря за фонда, и двамата са решили, че \"не може да продължава по същия начин\". Фондът на стойност 40 милиарда долара бе създаден от правителството миналата година, за да развие и повиши стойността на стратегическите активи на Турция и да осигури източници на инвестиции.", "date": "2017.09.08", "title": "Ердоган: Ще реорганизираме държавния суверенен фонд"}
{"url": "https://www.24chasa.bg/novini/article/6435251", "text": "Окръжна прокуратура – Ямбол задържа за 72 часа украинския гражданин Васил М. ( на 24г.). Той е привлечен като обвиняем за това, че 7 септември, около 02.45 часа на ГКПП „Лесово“, с товарен автомобил (микробус), на трасе за вход на товарни автомобили пренесъл през границата на страната от Р. Турция в Р. България без знанието и разрешението на митниците стоки за търговски цели в големи размери (лекарства) на обща стойност 109 863 лв. Това съобщиха от пресцентъра на Окръжна прокуратура - Ямбол, предаде \"Фокус\". Контрабандата е задържана след отличната работа на митническите служители. Припомняме, че на 12 август 2017г. митническите служители на пункта в Малко Търново задържаха двама украински граждани, който пренесли контрабандно през границата на страната ни без знанието и разрешението на митниците стоки за търговски цели в големи размери (лекарства), като минималната обща стойност на контрабандата е близо 100 000 лв. Към момента украинските граждани са с наложени мерки за неотклонение „задържане под стража“ и „домашен арест“.", "date": "2017.09.08", "title": "Задържаха украинец, пренесъл през границата лекарства за близо 110 000 лева"}
{"url": "https://www.24chasa.bg/novini/article/6435177", "text": "Лица, регистрирани в бюрото по труда, се оказват управители на фирми. Това заяви министърът на труда и социалната политика Бисер Петков от парламентарната трибуна в отговор на въпрос от Георги Гьоков от БСП относно изискване на доказателства от безработните, че наистина са били без работа по време на регистрацията им в Агенцията по заетостта. \"Министерството на труда и социалната политика като управляващ орган по оперативна програма \"Развитие на човешките ресурси\" разработва за всяка от трите процедури ръководство на бенефициента. В него са изброени примерни документи, свързани с отчитането на дейности. При необходимост управляващият орган може да изиска допълнителни документи за доказване допустимостта на целевата група, изпълнението, дейности и разходите за периода по съответната дейност. Това по никакви обстоятелства не се прави в нарушение на действащата нормативна уредба или в тежест на бенефициента. При включване в проектните дейности безработните или неактивните лица следва да отговарят и на условия за допустимост специфични за всяка процедура. Тези обстоятелства се декларират от лицата, включени в проектните дейности на етап сключване на трудов договор с работодателя. С цел намаляване на административната тежест, както за лицата наети по проектите, така и за работодателите в качеството си на бенефициенти, се изискват допълнителни документи само и единствено за тези лица, за които се констатира несъответствие на декларираните данни\" обясни министър Петков. \"Така например за лицата включени в заетост, които са едноличен собственик на капитала или съдружници във фирми се изискват документи доказателства издадени от компетентен орган, че фирмите не осъществяват стопанска дейност. Не съм съгласен, че е налице надвишаване на правомощията и нарочно затрудняване в отчитането на дейностите. Напротив управляващият орган винаги прави съпоставка на декларираните обстоятелства с информацията достъпна в публичните регистри и предоставената информация от други държавни или общински органи. С цел ускоряване и оптимизиране на процесите по обработване на искания за плащане социалното министерство предприема мерки да отпадне административната тежест за бенефициентите. В тази посока са предприети действия за сключване на споразумения за достъп до електронните услуги на НАП\", добави още той. Петков даде пример за ситуация налагаща проверка, в която се кандидатства по програма и процедура ново работно място. Той обясни, че има ситуации, в които лице е регистрирано в дирекция \"Бюро по труда\", то винаги се счита за безработно.При проверка в наличните публични системи, обаче се установява, че човекът е управител на няколко фирми или съдружник в други. \"В този случай предвид декларираните от лицето данни се изискват документи, които са издадени от НАП, за да удостоверят, че въпросните фирми не изпълняват стопанска дейност. Ако след представяне на документи от НАП се констатира, че лицето участва и развива стопанска дейност, разходите за това лице, извършени по проекта, не се признават. Затова е необходима тази проверка\", коментира още социалния министър. \"Причините за прекратяването на двете схеми \"Подкрепа за предприемачеството\" и \"Развитие на социалното предприемачество\" по ОП \"Програма на човешките ресурси\" се базираха на резултат от етапа на оценка на административното съответствие и допустимост. Голям брой проектни предложения са допуснати еднакви технически грешки от кандидатите. Това би довело до отхвърляне на много проекти на формално основание. След като се изясни, че са допуснати прекалено голям брой грешки при попълването на формулярите, за кандидатстване управляващият орган взе решение да предприеме действие за още по-голямо опростяване на начина на попълване. Затова част от информацията се залага служебно и така няма да се стига до отхвърляне на проекти на формално основание\", обясни Петков по втория въпрос на Гьоков свързан с прекратяването на частите от ОП \"Програма на човешките ресурси\".", "date": "2017.09.08", "title": "Бисер Петков: Регистрирани в бюрото по труда се оказват управители на фирми"}
{"url": "https://www.24chasa.bg/novini/article/6435215", "text": "Българска парламентарна делегация, водена от председателя на Комисията по външна политика Джема Грозданова, участва в Интерпарламентарната конференция за Общата външна политика и политиката за сигурност и отбрана в рамките на естонското председателство на Съвета на ЕС, съобщи пресцентърът на ГЕРБ, предаде БТА. Форумът се провежда в Талин. България взе участие в срещата на Триото Малта-Естония-България за подготовка на конференцията. По време на дискусиите беше изтъкнато, че е необходимо оптимизиране на европейските структури, регулиращи политиките на ЕС. Основно предизвикателство пред страните-членки остава постигане на единство по въпросите на външната политика. Успоредно с това прави впечатление, че по отношение на отбранителните политики в Съюза се наблюдава по-голяма готовност за съвместни действия. При динамиката на световната политика и предизвикателствата на регионално ниво в различни точки на света - Северна Корея, Близък Изток, основен приоритет и задължение за Съюза остава да опази и защити своите основополагащи ценности. В контекста на създалия се лидерски вакуум е необходимо ясно лидерство на ЕС за преодоляване на кризите в съседство. Съюзът трябва да работи в посока на запазване на мира и сигурността не само на регионално ниво, но в световен мащаб, беше заявено на конференцията. \"Целта на Европа в момента е да отстои принципите си, да бъде икономически силна и да акцентира върху следващия етап от интеграцията - в сферата на отбраната. Глобална стабилност ще се постигне чрез процеса на присъединяване към Европа. Да подпомогне държавите от Западните Балкани в този процес, както и да го ускори, е основната задача на българското председателство на Съвета на ЕС. България работи за присъединяване към ERM II, което дава стабилност и сигурност и е въпрос на политическо решение\", заяви в изказването си председателят на Комисията по външна политика в българския парламент Джема Грозданова. ПЦ - ГЕРБ", "date": "2017.09.08", "title": "Джема Грозданова: Перспективата на Западните Балкани е основна задача на председателство ни в ЕС"}
{"url": "https://www.24chasa.bg/novini/article/6435186", "text": "На 7 септември, около 10 ч.а се тъжи 74-годишна жена от град Добрич, като заявява, че за времето от 11 ч. до 16 ч.а на 6 септември е получила обаждане на домашния си телефон от непознат мъж, представящ се за служител на МВР – съобщиха от Областната дирекция на МВР. Мнимият полицай поисква съдействието на възрастната жена с цел залавяне на извършители на телефонни измами. Малко по-късно в района на ул. „Д. Петков” в град Добрич жената предава сумата от 678 лева и златни накити. По случая е образувано досъдебно производство.", "date": "2017.09.08", "title": "74-годишна от Добрич олекна  с 678 лева от мним полицай"}
{"url": "https://www.24chasa.bg/novini/article/6435219", "text": "Мексиканските власти съобщиха, че евакуират жителите на Пуерто Мадеро в щата Чиапас като предпазна мярка, имайки предвид предупреждението за цунами за южното крайбрежие на страната, отправено след силното земетресение, предаде Асошиейтед прес. Петнайсет са жертвите от труса, който според мексиканските сеизмолози е бил с магнитуд 8,2. Това е най-силното земетресение в Мексико от сто години насам, каза президентът Енрике Пеня Нието, по-силно дори от труса с магнитуд 8,1 от 1985 година, убил хиляди хора и причинил огромни разрушения в столицата Мексико. Според Геофизическия институт на САЩ магнитудът е бил 8,1. За петте часа след основния трус са регистрирани около 20 вторични труса със сила 4 или повече.  Президентът предупреди, че е възможен голям вторичен трус с магнитуд 7,2. Има сериозни щети, 1 милион потребители са останали без ток за известно време след труса, но за 800 хиляди от тях подаването на електричество вече е възстановено. В 11 щата днес като предпазна мярка са отменени училищните занятия. В Оаксака е рухнал хотел, но засега не се съобщава за загинали там. По-рано губернаторът Алехандро Мурат каза, че някои хора са успели да избягат от хотела, сега се установява дали има пострадали.", "date": "2017.09.08", "title": "Мексиканския щат Оаксака започна евакуация заради опасност от цунами"}
{"url": "https://www.24chasa.bg/novini/article/6435234", "text": "Европейският съюз има непоследователен подход към преговорите за присъединяване на Турция, който Анкара не може да приеме, заяви днес турският министър за ЕС Йомер Челик, цитиран от Ройтерс и БТА. \"Подходът: \"сега замразявам преговорите, после рестартирам преговорите\" не е приемлив за нас\", заяви Челик след среща с външните министри на страните от ЕС в столицата на Естония Талин.", "date": "2017.09.08", "title": "Турция: Замразяване и рестартиране на преговорите с ЕС е неприемливо"}
{"url": "https://www.24chasa.bg/novini/article/6435247", "text": "Руският гражданин Митрадевананда Свами обжалва решението на Бургаския окръжен съд за допуснатата екстрадиция спрямо него. Делото е насрочено за 11 септември /понеделник/ от 10,30 часа в Апелативния съд, съобщиха от там. Руската страна поиска екстрадицията на Свами и изпрати комплект документи до нашите власти, в които се съдържат обвинения за няколко престъпления, свързани с организиране на престъпна група, сексуално насилие над жени и деца и дори убийство на малолетно дете. В последствие последното обвинение отпадна, тъй като детето се оказа живо. Митрадевананда Свами няколко пъти поиска да му бъде променена мярката за неотклонение \"задържане под стража\", тъй като в ареста не може да поддържа обичайния си начин на живот, да извършва упражнения по йога и най-вече да се храни според разбиранията си. В ареста му предлагали храна, която не е подходяща за него, обясни самият Свами пред магистратите по време на явяванията си в съдебната зала. Повече от месец пред съдебната палата има и палатков лагер на привърженици на руснака, които издигат плакати на руски и английски език в негова защита. Свами е поискал и убежище в страната ни, тъй като в Русия бил преследван заради своите религиозни и политически убеждения, както и за начина си на живот.", "date": "2017.09.08", "title": "Руският гуру Митрадевананда Свами обжалва решението на Бургаския съд"}
{"url": "https://www.24chasa.bg/novini/article/6435263", "text": "Има достатъчно доказателства, уличаващи двамата инспектори по храните, задържани за вземане на подкуп в размер на 500 лева, каза току-що наблюдаващият прокурор по делото Георги Чинев от Бургаската окръжна прокуратура.  Всеки момент в съда трябва да започне делото за мерките за неотклонение на държавните инспектори Мая Колева и Петър Арабаджиев.  Двамата влязоха безмълвни в Съдебната палата, подминавайки репортерите. Колева и Арабаджиев бяха задържани на 5 септември в Несебър, минути след като прибрали 500 лева подкуп от собственик на ресторант. Банкнотите обаче били белязани, тъй като той подал сигнал до полицията, че е изнудван.  Прокуратурата иска постоянен арест за двамата задържани. ", "date": "2017.09.08", "title": "Вижте инспекторите, хванати с подкуп"}
{"url": "https://www.24chasa.bg/novini/article/6435287", "text": "Иконата на френската мода Пиер Берже е починал в съня си рано в петък, съобщиха от неговата фондация. В продължение на десетилетия той определяше тенденциите във френската мода и бе дългогодишен директор на модната къща „Ив Сен Лоран“, съобщават  . Берже, който е дългогодишен партньор и ментор на покойния Ив Сен Лоран, почина на 86-годишна възраст в своя дом в Сен Реми дьо Прованс в Южна Франция. Той беше част от съвременната френска култура и благодарение на общуването си с личности като Жак Превер, Жан Кокто, Луи Арагон и др. извоюва солидно място в културните среди.", "date": "2017.09.08", "title": "Почина легендата на френската мода Пиер Берже"}
{"url": "https://www.24chasa.bg/novini/article/6435307", "text": "Пожар в автовоз е възникнал при 53 километър на автомагистрала „Струма”, движението в посока София е ограничено, съобщи за  „Фокус”  Катя Табачка, говорител на Областна дирекция на МВР – Кюстендил. При инцидента който е в близост до отклонението за село Дяково няма пострадали хора. Движението ще бъде затворено до окончателното угасяване на пожара и почистване на пътното платно. На пътуващите се препоръчва да използват път Е-79.", "date": "2017.09.08", "title": "Автовоз се е запалил на автомагистрала „Струма”"}
{"url": "https://www.24chasa.bg/novini/article/6435313", "text": "Метеорологичната служба на Си Ен Ен CNN Weather следи движението на урагана Ирма чрез сателит. Дава и прогноза накъде ще се отправи. Ето какво предава във фейсбук:  Придружен с ветрове, поддържащи скорост от 250 км в час, ураганът се насочва към Флорида, отбелязват метеоролози. Най-малко двама души са загинали при преминаването на урагана Ирма през Пуерто Рико. Това заяви в четвъртък вечерта Карлос Асеведо от Агенцията за действия при стихийни бедствия в тази американска територия, предаде Франс прес. С това потвърдените смъртни случаи, причинени от урагана от пета категория Ирма на Карибските и Антилските острови, стават общо 12, посочва агенцията.", "date": "2017.09.08", "title": "Гледайте на живо как се движи ураганът Ирма (Видео)"}
{"url": "https://www.24chasa.bg/novini/article/6435315", "text": "Голям пожар бушува от вчера в района на хърватския град Омиш в областта Далмация, а тази сутрин в помощ на пожарникарите бяха изпратени войници и ангажирани 4 самолета и един хеликоптер, предаде агенция Хина, позовавайки се на съобщение на министерството на отбраната. Дъждът, който започна да вали сутринта, помогна в борбата с огъня, но пожарът още не е потушен, предаде БТА. В района действат 143 огнеборци с 44 противопожарни автомобила.", "date": "2017.09.08", "title": "Голям пожар бушува в Хърватия"}
{"url": "https://www.24chasa.bg/novini/article/6435381", "text": "От Европейската банка за възстановяване и развитие твърдят, че само властите в България могат да вземат решение за съдбата на Калин Митрев - българският представител в централата в Лондон. Те могат да го отстранят или оневинят, но той е със статут, равностоен на посланик и не е служител на ЕБВР. Това съобщи лондонският в.\"Гардиън\" - едно от европейските издания, които публикуват разследване за таен фонд за финансиране на лобистка дейност в полза на управляващите в Азербайджан. Под заглавие \"България ще разследва твърденията за трите милиарда долара от \"Азербайджанската пералня\" вестникът съобщава, че в София е започнала проверка за плащанията на Митрев.", "date": "2017.09.08", "title": "ЕБВР: Калин Митрев може да бъде сменен от България"}
{"url": "https://www.24chasa.bg/novini/article/6435174", "text": "Турският президент Реджеп Тайип Ердоган критикува днес обвиненията на прокуратурата на САЩ срещу бивш министър на икономиката на Турция във връзка със заговор за нарушаване на санкциите на САЩ срещу Иран, предаде Ройтерс, цитирана от БТА.  Ердоган заяви, че обвиненията са политически мотивирани и призова Вашингтон да ги преразгледа. Той посочи още, че е казал на Вашингтон, че Турция няма да бъде част от санкциите на САЩ спрямо Техеран. \"Тези действия са чисто политически\", каза той пред репортери, преди да отпътува от Истанбул за Казахстан. \"САЩ трябва да преразгледат това решение. Много лошо мирише цялата работа\", заяви още Ердоган. \"Надявам се, че ще получим възможност да обсъдим този въпрос в Съединените щати\", добави той. \"Може да си голяма държава, но да си справедлива държава е нещо различно. За да си справедлива държава, съдебната система трябва да работи безпристрастно\", каза още турският лидер. Прокуратурата на САЩ повдигна обвинения на бившия министър на икономиката на Турция Зафер Чаглаян и на бивш управител на турската държавна банка Халкбанк. Те са обвинени, че са участвали в \"заговор за използване на финансовата система на САЩ за извършване на трансакции на стойност стотици милиони долари в полза на правителството на Иран и други ирански институции, подложени на санкции от САЩ\".", "date": "2017.09.08", "title": "Ердоган: Обвиненията на американската\nпрокуратура към бивш турски министър са политически"}
{"url": "https://www.24chasa.bg/novini/article/6435033", "text": "Кметството на областния град Текирдаг (в Източна Тракия) проведе официална церемония по прехвърляне на валийството на собствеността на средното спортно училище, предаде информационната агенция Догу хабер ажансъ (ДХА), предаде \"Фокус\". Веднага се видя, че мястото за бюста на основателя на съвременната турска държава Мустафа Кемал Ататюрк стои празно и това провокира интереса на журналистите. Въпросите бяха зададени към кмета на Текирдаг Кадир Албайрак. Вместо него отговори зам.-главният секретар на общината Зеки Гюрджюн. По думите му времето не е достигнало за изработката на бюста, но „това вече въобще не е никакъв проблем”, посочва още ДХА.", "date": "2017.09.08", "title": "Махат бюстовете на Ататюрк от дворовете на училищата в Турция"}
{"url": "https://www.24chasa.bg/novini/article/6435046", "text": "Ветеринарите са открили първите яйчени продукти в Чехия, които са заразени с фипронил, предава Prague TV, съобщи \"Фокус\". Чешките яйца, продадени в Словакия, също са показали положителни проби за химикала. Поради тази причина още в сряда властите в страната въведоха строги мерки за проверка на яйцата, внасяни от другите държави членки в Европейския съюз. Преди това единствено яйцата от Белгия бяха тествани. Яйчените продукти няма да бъдат пускани в продажба преди резултатите да докажат, че те не представляват опасност за здравето. Фипронилът се използва за премахване на бълхи, въшки и кърлежи при домашни любимци като кучета. Неговото прилагане върху животни, предназначени за човешка консумация, е забранено в ЕС.", "date": "2017.09.08", "title": "Откриха заразени яйца с фипронил в Чехия"}
{"url": "https://www.24chasa.bg/novini/article/6435050", "text": "Около 40 джихадисти, сред които четирима висши командири на групировката  \"Ислямска държава\", са били убити край източния сирийски град Деир ал-Зор при руски въздушен удар. Сред жертвите са Гулмурод Халимов, смятан за \"министър на войната\" на групировката \"Ислямска държава\", и Абу Мохамад ал-Шимали, който отговаря за чуждестранните бойци, предаде  .  Ударът е нанесен по команден пункт на групировката, унищожен е комуникационен възел. Руското министерство на отбраната подчерта, че информацията е получила \"потвърждение\". По-рано тази година Москва съобщи, че лидерът на групировката Абу Бакр ал Багдади е убит при въздушен удар, но иракски и кюрдски служби опровергаха твърдението.", "date": "2017.09.08", "title": "Руската авиация унищожи щаб на ИДИЛ в Сирия, ликвидира \"министъра на войната\""}
{"url": "https://www.24chasa.bg/novini/article/6434857", "text": "Жена на 70 години от Дупница вчера е загубила 5000 лв. и 1360 евро, след като ги е дала на телефонни измамници, съобщиха от полицията. Жената получила обаждане по телефона от мъж, който се представил за служител на общината и поискал тя да пусне от терасата всичките си пари, за да бъдат заловени измамници. Възрастната жена изпълнила указанията, по-късно се обадила в полицията. По случая е започнато досъдебно производство в РУ Дупница, уведомен е дежурен прокурор.", "date": "2017.09.08", "title": "70-годишна от Дупница даде 5000 лева и 1360 евро на ало измамници"}
{"url": "https://www.24chasa.bg/novini/article/6434865", "text": "В петък президентът на Сърбия Александър Вучич е на посещение в Босна и Херцеговина, като това е първата официална визита на сръбски държавен глава след 2011 г., пише вестник Sarajevo Times, цитиран от Фокус. „Въпреки факта, че много граждани не вярват на моите думи и може би няма да им се зарадват, особено гласувалите за мен, бих искал да отбележа, че Сърбия е истински приятел на Босна и Херцеговина“, подчерта Вучич. Той уточни, че всички отношения между двете държави се засилват. „Босна и Херцеговина е един от най-важните търговски партньори на Сърбия, нашата търговия възлиза на около 1, 5 млрд. евро“, посочи сръбският президент. Освен това той засегна въпроса за границата и заяви, че Белград е приключил с формирането на комисията. „Вярвам, че ние ще разрешим проблема. Около 97% от границата е съгласувана и ние скоро ще намерим решение и за останалата част. Каня лидерите на Босна и Херцеговина да посетят Сърбия към края на годината.“, допълни Вучич.", "date": "2017.09.08", "title": "Вучич: Сърбия е истински приятел на Босна и Херцеговина"}
{"url": "https://www.24chasa.bg/novini/article/6434863", "text": "Служители на „Икономическа полиция“ в ОДМВР – Варна разкриха схема за изработване и търговия с фалшиви здравни документи, съобщиха от пресцентъра на МВР. Започват масирани проверки по заведения и търговски обекти съвместно с компетентните органи. В резултат на предприети процесуално–следствени действия и последвала полицейска операция под ръководството на Районна прокуратура, служители на отдел „Икономическа полиция” в ОДМВР–Варна установиха и задържаха четирима, участвали в схема за изработване и търгуване с различни неистински документи. За срок до 24 часа са задържани двама мъже и две жени: А.Т. (53 г.), И.И. (55 г.), В.Х. (50 г.) и Д.Т. (62 г.) В автомобил, управляван от 53-годишния мъж, са намерени готови неистински документи - лични здравни книжки, медицински свидетелства, много неистински печати. При последвалото претърсване в имоти на задържаните, са намерени над 200 неистински печата на лекари, медицински лаборатории и държавни учреждения, както и над 250 неистински документа. Установено е, че дейността си четиримата са осъществявали през продължителен период от време и на територия, обхващаща цялото Черноморие. По случая е образувано досъдебно производство, материалите са докладвани на прокурор от Районна прокуратура – Варна. Предстоят масирани съвместни проверки по заведенията и търговските обекти съвместно с компетентните държавни контролни органи, като при установяване на неистински документи, ще бъде търсена наказателна и административна отговорност на ползващите ги, както и на работодателите, сключили трудови договори с тях.", "date": "2017.09.08", "title": "Разкриха схема за изработване и търговия с фалшиви здравни документи във Варна"}
{"url": "https://www.24chasa.bg/novini/article/6434866", "text": "През октомври  ( Радио FM+, Radio Fresh!, Z-Rock, Melody) ще прибави към своето портфолио и още едно радио,  , което ще се излъчва на честотата на Star FM в гр. София. Уникално по своя формат и идея,  , е първото Тalk радио в България. С новини, интервюта, анализи, информация, представени от емблематичните Елена Розберг, Ива Дойчинова и Евелина Павлова,   спазва правилата на Talk формата - само говор, без музика. С иновативния нов формат и конструктивни програмни промени „Оберон Радио Макс” е най-бързо развиващата се радио група в България и дава силна заявка за лидерска позиция на пазара.  значително разшири покритието си в цялата страна и остава любимото музикално радио на младите и модерни хора. Затвърждава и лидерската си позиция в интернет, с най-харесваната ФБ страница на радио в България (над 320 хил фена). Radio Fresh! –Винаги хитовете днес. Целева аудитория 15-36  стартира новия сезон с обновен музикален формат, следвайки слогана на медията: Винаги най-добрата музика! Радио FM+ е радиото, което се свързва с хубава музика и страхотни водещи. Калина Стефанова и Мартен Роберто доказват това всеки ден в ефира. Предстои в сутрешния блок и завръщането на един емблематичен водещ, свързан с историята на FM+. В края на лятото Радио FM+ стартира своята традиционна кампания \"Убий скоростта, спаси дете\"! Инициативата насочва вниманието на обществото към застрашителния брой пътни произшествия, чиито жертви са деца. За да напомня това, Радио FM+ ще залепи 600 стикера с визията и логото на кампанията на превозните средства от градския транспорт в седем града на страната. Във Варна и Бургас, в близост до училища, ще бъдат монтирани и 40 броя информационни табели.Предстоят и три акции за боядисване на пешеходни пътеки, в София, Бургас и Варна. На 12 септември от 11.30 ч., в присъствието на г-жа Йорданка Фандъкова, водещите на радио ФМ+ ще боядисат четири пешеходни пътеки в центъра на София, на кръстовището на ул.\"Дякон Игнатии\" и ул.\"Ген.Гурко\". За четвърта поредна година Радио FM+ реализира „ Будител на годината”, инициатива фокусираща вниманието върху личности, направили нещо стойностно и значимо през годината, със силно духовно послание и отзвук в медийното пространство. През 2017 г. първото частно радио в България празнува 25 години в ефира на България. Партито на 17 октомври ще събере клиенти и приятели в столичния Sofia Live Club. Специален музикален гост е Любо Киров. Radio FM+ Винаги най-добрата музика. Целева аудитория 20-49 Винаги в епицентъра на най-горещите рок събития,   остава радио без аналог в българския ефир. След присъединяването си в групата на Оберон Радио Макс, Z-Rock се премести нов адрес:  . Нова е и FB страницата @ZrockBulgaria. В ефира и он лайн може да слушате любимите си водещи, Буги Барабата, Елена Розберг и Краси Москов. На 13-ти октомври, рок радиото на България празнува 11 години в ефира на България. На 26- ти септември Z-Rock ще отбележи събитието с голям концерт на   в зала Арена Армеец. Zrock-Рок радиото на България. Целева аудитория 15-49 Всяка песен има история с теб в любимата на много слушатели радиостанция.  (93.4 MHz София) ще достигне до още повече нови слушатели, превръщайки се в национална радиомрежа. Melody може да се слуша и он лайн на  . Radio Melody- Всяка песен има история с теб. Целева аудитория 25-54 Най-бързо развиващата се радио група в България, „Оберон Радио Макс” дава силна заявка за лидерска позиция на пазара, развивайки по конструктивен и иновативен начин своите радиостанции.", "date": "2017.09.08", "title": "Уникален радио формат стартира за първи път в България"}
{"url": "https://www.24chasa.bg/novini/article/6434891", "text": "Митнически и гранични служители на ГКПП Капитан Андреево преодотвратиха опит за контрабанда на 1551 кутии /31 020 къса/ цигари при съвместна проверка, съобщиха от Агенция \"Митници\". Нелегалният внос е бил установен при проверка на микробус с иракска регистрация, който е влязъл у нас от Турция и е пътувал за Англия. В него е пътувало семейство - съпрузи с четири деца. Пред митническите органи пълнолетните лица са заявили, че не пренасят стоки за деклариране. Превозното средство е селектирано за щателна митническа инспекция, при която митническите служители откриват укрити тютюневи изделия без бандерол във всички възможни естествени кухини на автомобила - в седалките, вратите, калниците и в акумулатора. Цигари са открити и в багажа на пътниците, а при пролъчване с рентген - и в тавана на микробуса. Цигарите и микробусът са задържани. На шофьора е съставен акт по Закона за митниците. По случая ще бъде образувано административно наказателно производство, се посочва в съобщението.", "date": "2017.09.08", "title": "Задържаха бус с контрабандни цигари на \"Капитан Андреево\""}
{"url": "https://www.24chasa.bg/novini/article/6434894", "text": "Възпитанието на децата, специално за това как да общуват в интернет, трябва да започва от детската градина. Това каза в сутрешния блок на ТВ Европа проф. Георги Димитров от Фондация \"Право и интернет\". Така може да се предотвратят трагедии като тази в Стрелча, при която 11-годишно дете загина заради опасна виртуална игра. Не по-малко важно е и родителите да са наясно с опасностите, пред които се изправят децата в мрежата: \"Трябва самите родители да бъдат наясно, те да бъдат ограмотявани, обучавани, а за децата трябва да има национална програма, по която те да бъдат обучавани още от детските градини. Училище даже вече е късно, тъй като културата се насажда, тя се изгражда\", коментира Димитров. Технологиите вече са неизменна част от живота и затова трябва да се познават и да се използват разумно, каза още проф. Димитров. Според него стъпка в правилната посока е създаването на лични електронни здравни досиета, които обаче са само част от процеса на въвеждането на електронното здравеопазване. А целта е да се улесни достъпа на гражданите до здравни услуги и да се опростят процедурите в системата на здравеопазването: \"Да не се разнасят хартии, рецепти, да може информацията за гражданина относно здравното му досие да бъде лесно достъпна за този, който ще го обслужва - лекаря, болничното заведение, да знае какви алергични реакции има, каква му е кръвната група, когато се изпише една рецепта, тази рецепта да не се разнася на хартия, да се получава използване на фалшиви рецепти и така нататък. А да може този процес да бъде улеснен за гражданите, контролиран, а за това помагат технологиите\", каза той. Достъпът на хората до услуги и технологии и защитата на данните им е общоевропейска тема. Това е и целта на подготвяния нов регламент за защита на личните данни за целия Евросъюз, който се очаква да влезе в сила от май 2018, допълни проф. Георги Димитров.", "date": "2017.09.08", "title": "Проф. Димитров: Децата трябва да учат за киберкултура още от детската градина"}
{"url": "https://www.24chasa.bg/novini/article/6434905", "text": "Китайският президент Си Цзинпин каза на френския си колега Еманюел Макрон, че се надява Франция да изиграе конструктивна роля за подновяване на преговорите за ядрения проблем на Корейския полуостров, съобщи китайската телевизия, цитирана от Ройтерс и Франс прес. \"Китай се надява, че Франция, като постоянен член на Съвета за сигурност на ООН, ще изиграе конструктивна роля за успокояване на ситуацията и за подновяване на диалога\" по севернокорейския проблем, каза китайският президент, предаде БТА.", "date": "2017.09.08", "title": "Си Цзинпин и Еманюел Макрон обсъдиха по телефона кризата със Северна Корея"}
{"url": "https://www.24chasa.bg/novini/article/6434919", "text": "58-годишен мотоциклетист от Г. Оряховица е починал във великотърновската болница на 6 септември, съобщиха от полицията в областния град.  Според първоначалната информация той е управлявал мотоциклет без регистрационни табели и без необходимата правоспособност. Водачът е загубил управление над возилото, излязъл е от пътното платно и се е ударил в дърво.На мотоциклета е имало и пътник. При удара е пострадал водачът, който е бил настанен за лечение във великотърновската болница в кома и с опасност за живота. Въпреки усилията на лекарите В. П. е починал. Причините за произшествието са в процес на изясняване. По случая е образувано досъдебно производство.", "date": "2017.09.08", "title": "Издъхна 58-годишен без книжка, забил се в\nдърво с мотоциклет без регистрация"}
{"url": "https://www.24chasa.bg/novini/article/6434952", "text": "Британският външен министър Борис Джонсън също взе отношение в дискусията за или против продължаването на преговорите на Турция за членство в ЕС, зародила се след призиви от Берлин за прекратяване на процеса. На неофициална среща на външните министри на ЕС в Талин мнозина се произнесоха против спиране на преговорите на Турция, каквото германският канцлер Ангела Меркел каза, че ще поиска на срещата на върха на ЕС през октомври. Няколко министри дадоха да се разбере, че формално прекратяване на преговорите на Турция, за което ще е нужно единодушие сред членките на ЕС, не е вариант. \"Турците преминават през много труден период\", каза днес и британският външен министър Борис Джонсън, цитиран от ДПА и БТА. Той добави, че всички членки на ЕС са разтревожени за положението с човешките права в страната. \"Не трябва да отблъскваме Турция\", изтъкна обаче Джонсън. \"Тя е стратегически важна за нас страна\". Подобно мнение изказа и ирландският му колега Саймън Ковини, който открои нуждата от диалог и запазване на \"перспективата за бъдещо присъединяване на Турция\". \"Очевидно нещата се промениха много в Турция през последните 12 месеца и не бива да се правим, че това не се е случило, но това не означава, че ние не трябва да продължим да протягаме ръка\", каза той.", "date": "2017.09.08", "title": "Борис Джонсън: Не трябва да отблъскваме \nТурция, тя е стратегически важна за нас"}
{"url": "https://www.24chasa.bg/novini/article/6434963", "text": "БЧК ще отбележи утре - 9 септември, Световния ден на първата помощ с демонстрации долекарска помощ от 10.00 ч. в столичната Борисова градина (площадката при бюст-паметника на Христо Ботев), съобщиха от организацията. В 12.00 ч. всички участници и гости ще се хванат за ръце и ще образуват традиционната в цял свят \"Човешка верига\" в подкрепа на първата помощ за всички нуждаещи се. Най-безопасното място - \"у дома\", крие много опасности, отбелязват от БЧК. Първата помощ е основно умение, което може да осигури ефективна и бърза интервенция, за да помогне при наранявания, да намали страданията и да подобри шансовете за оцеляване на човек в нужда. Милиони хора по света са наранявани или убивани от наранявания всяка година, поради неадекватна реакция или липса на навременно оказана първа помощ.", "date": "2017.09.08", "title": "БЧК отбелязва Световния ден на първата помощ утре"}
{"url": "https://www.24chasa.bg/novini/article/6434976", "text": "Два вторични труса са били регистрирани в Мексико, след като силното земетресение с магнитуд 8,1 по скалата на Рихтер разтърси южното крайбрежие на страната в четвъртък в 23.49 ч. местно време (7.49 ч. българско време в петък), съобщава Европейският средиземноморски сеизмологичен център (EMSC). Първият вторичен трус е бил регистриран една минута след полунощ местно време (8.01 ч. българско време) и е бил с магнитуд 5,7. Вторият е бил усетен в 00.17 ч. местно време (8.17 ч. българо време) и е бил с магнитуд 5,5.", "date": "2017.09.08", "title": "Два вторични труса с магнитуд 5,7 и 5,5 са били регистрирани в Мексико"}
{"url": "https://www.24chasa.bg/novini/article/6434989", "text": "Унгария няма да промени становището си за имиграция, след като Съдът на Европейския съюз отхвърли иска на Будапеща и Братислава срещу мигрантските квоти на ЕС, каза днес унгарският премиер Виктор Орбан, предаде Ройтерс, цитирана от БТА. По държавното радио Орбан заяви, че Унгария трябва да \"вземе предвид\" решението на съда, защото не може да подкопава основите на ЕС и е съгласна, че спазването на законите има фундаментално значение, но в същото време смята, че решението на съда не е причина да променя политиката си, която е против приемането на мигранти. В отговор на писмо на председателя на ЕК Жан-Клод Юнкер унгарският лидер заяви, че е \"неморално\" въпросът за имиграцията да се обвързва с използването на европейските кохезионни фондове.", "date": "2017.09.08", "title": "Орбан: Няма да променим миграционната си политика въпреки решението на ЕС"}
{"url": "https://www.24chasa.bg/novini/article/6434990", "text": "Най-малко двама души са загинали при преминаването на урагана Ирма през Пуерто Рико. Това заяви в четвъртък вечерта Карлос Асеведо от Агенцията за действия при стихийни бедствия в тази американска територия, предаде Франс прес. С това потвърдените смъртни случаи, причинени от урагана от пета категория Ирма на Карибските и Антилските острови, стават общо 12, посочва агенцията, цитирана от БТА. Ирма вече опустоши няколко карибски острова и е взел най-малко десет жертви, съобщи по-рано днес Националният център за ураганите на САЩ, цитиран от АФП. В очакване на Ирма гражданската защита в Куба повиши в четвъртък нивото на тревога в седем провинции от централната и източната част на страната. Десет хиляди чуждестранни туристи на острова вече са настанени на сигурни места. Френската министърка на отвъдморските територии Аник Жирарден съобщи снощи за обири, извършени пред очите й, докато участвала във въздушни наблюдения на островите Сен Мартен и Сен Бартелеми след преминаването на Ирма през региона. Броят на жертвите на тези два острова, опустошени от бурята, остава неясен и днес. Вчера френският премиер Едуар Филип спомена за четирима загинали, после обаче Жирарден повтори данните, според които са осем, допълва АФП. След Куба, където се очаква да пристигне тази вечер, Ирма изглежда ще се върне на югоизточното крайбрежие на САЩ, като удари най-напред Флорида, после Джорджия и Южна Каролина, сочат прогнози на Националния център за ураганите на САЩ. Той предвижда приливи с 8 метра над нормалното и \"риск от смъртоносни наводнения\" през следващите 36 часа, отбелязва агенцията.", "date": "2017.09.08", "title": "Общо 12 са вече потвърдените смъртни случаи, причинени от урагана Ирма"}
{"url": "https://www.24chasa.bg/novini/article/6435014", "text": "Това, което предлагаме, не дублира работата на другите антикорупционни органи, а привнася нещо ново- разследването. Това каза пред журналисти в Народното събрание лидерът на БСП Корнелия Нинова след среща с председателя на ВКС Лозан Панов за обсъждане на антикорупционния закон, изготвен от партията, предава „Фокус“. „Тези органи досега се занимават със събиране на информация, но не правят разследване“, обясни тя. „Лозан Панов предложи да направим анализ защо сегашните органи, които имат отношение към корупцията, не работят. Представихме позицията си, че не всички трябва да бъдат поставяни под един знаменател, някои имат по-добри резултати, други - не“, обясни Корнелия Нинова. На въпрос как ще коментира определението на Лозан Панов, че създаването на антикорупционен орган изглежда като борба за власт между БСП и ГЕРБ тя посочи: „Съвсем директно и много искрено заявих, че не споделяме такова мнение. Той дори каза, че се прави заради предстоящия доклад“. „Ако управляващите искат преди доклада да демонстрират, че вършат нещо, то това не може да бъде аргумент за опозицията, аргументите ни са принципни“, каза още тя.", "date": "2017.09.08", "title": "Нинова: Предложеният антикорупционен закон привнася нещо ново - разследването"}
{"url": "https://www.24chasa.bg/novini/article/6433791", "text": "Ислямизацията на циганите и опитите да бъдат приобщавани към мюсюлманството се случват с най-бързи темпове в махалите в Пазарджик, Пловдив, Асеновград, Хасково и Бургас, показа проучване на “24 часа”. Емисари проповядват в гетата радикален ислям, който няма нищо общо с традиционния в областите Разград, Шумен, Кърджали, Търговище и Смолян. Освен тази ос, която минава по Тракийската долина, има опити и за ислямизиране на ромите в Северозападна България, където традиционният ислям е по-слабо застъпен, научи “24 часа”. Ислямизацията на циганите в България като заплаха за териториалната цялост е тенденция, а не реалност Както “24 часа” съобщи в понеделник, този факт е отбелязан в доклад на Държавната агенция “Разузнаване” за първото полугодие на 2017 г. Освен обръщането на гетата към мюсюлманството от ДАР следят и процеса с покупката на имоти от руснаци по Черноморието. Строеж на джамии, откриване на религиозни центрове и промяна в навиците на циганите показват къде са проблемните точки. Бедността е сред основните предпоставки за приемането на исляма в гетата, където населението се увеличава постоянно обратно на общата тенденция на демографски срив у нас. Освен това изследване на “Алфа Рисърч” от март ясно показва, че най-бедните от гетата са силно религиозни. Тенденцията е все повече от младите роми да приемат исляма, а Турция оказва най-голямо влияние върху тях.  Меката на циганския ислямизъм е кв. “Изток” в Пазарджик.  За последните 15 години мюсюлманите там са над 15 000 при няколкостотин в началото на XXI век. Лидерът на ислямистите в циганското гето е Ахмед Муса, който е подсъдим за проповядване на антидемократична идеология. Поклонникът на “Ислямска държава” е циганин с майка християнка. Като малък страдал от шизофрения, но се излекувал с помощта на Аллах, както твърди той пред магистратите. Делото срещу него и още 12 имами беше върнато наскоро от ВКС в Пловдивския апелативен съд и все още продължава, докато лидерът е в ареста. Операцията срещу Ахмед Муса беше проведена през 2014 г. от ДАНС, МВР и прокуратурата. Под негово влияние в кв. “Изток” ислямистите са се увеличили в пъти и първо там циганките тръгнаха с бурки. Муса проповядва в частна джамия в квартала, от която официалното мюсюлманско вероизповедание се разграничи. Година по-късно службите отново атакуваха кв. “Изток” по разследване за радикален ислям. То започва от клип във фейсбук, на който деца симулират обезглавяване. Арестувани са 14 души. Освен Муса това са радикализирани цигани от пловдивското гето “Столипиново”, както и от Асеновград, където наскоро имаше етническо напрежение.  В Пловдив Ахмед Муса проповядвал в молитвени домове, а не в джамии Имал приближени, които го замествали, когато отсъства. Освен дейността на Муса в “Столипиново” с проповеди, възхваляващи “Ислямска държава”, в квартала се строи и джамия за нуждите на вярващите, която обаче няма връзка с него. Преди 2 седмици обаче строежът е спрян от общината, защото е незаконен. Собственик на имота е “Мюсюлманско сунитско ханефитско изповедание” на бившия главен мюфтия Недим Генджев. Теренът е предвиден за молитвен дом, а не за джамия. Според националния регистър на храмовете в България в Пловдив официално и постоянно действат 3 месджида - малки мюсюлмански храмове, подобни на параклисите в православието. Чрез тях официалното мюсюлманско изповедание има за цел да противодейства на радикалните течения, които проникват в квартала. В “Столипиново” и Шекер махала също все повече цигани приемат исляма, въпреки че тези гета са далеч от постиженията на “Изток” в Пазарджик. Следващата точка по оста на ислямизиращите се цигани е Асеновград. В края на юни тумба роми преби с камъни млади спортисти, което доведе до протести в града. Един от арестуваните се оказа стар сподвижник на Ахмед Муса, който също е посещавал кв. “Лозница” в Асеновград за проповеди. Сред подсъдимите заедно с Муса е и ходжата от “Лозница” Ненко Щерев За нуждите на мюсюлманите в циганското гето в Асеновград се строи и нова голяма джамия, която още няма акт 16. Градежът ѝ започва преди 10 г. Операции на ДАНС за противодействие срещу радикалния ислям са провеждани и в циганските махали на Хасково и Харманли. Ислямът е единствената вярна религия според 62% от мюсюлманите в гетата и тези, които са с основно образование или нямат такова. Това е един от изводите на представително проучване на “Алфа Рисърч”, публикувано през март. Сред всички мюсюлмани одобрението към Турция нараства от 60% през 2011 г. до 68% през 2016 г. Мюсюлманското население е с най-ниския социален статус според проучването. 63% от анкетираните декларират средномесечен доход на човек от домакинството под 250 лв., а на 74% от мюсюлманите в гетата доходът е под 100 лв. Най-високо е нивото на религиозност сред мюсюлманите в гетата. 99% от тях са заявили, че религията е важна в техния живот. 100% са религиозни, от които 46% - дълбоко религиозни. При най-младите (18-30 г.) е нараснал делът на тези, които отдават много голямо значение на религията в своя живот (50% през 2016 г.). 55 на сто от всички мюсюлмани са против носенето на забрадки в училище, 30% нямат мнение и едва 15% го поддържат. 54 на сто не одобряват жените да ходят навън с покрити лица (бурка, никаб), 24% не могат да преценят и 21% одобряват. 43% изказват предпочитание религиозните дейци да получават образованието си в български духовни учебни заведения, като за петгодишния период има спад с 13 пункта. В същото време се е увеличил с 5 пункта - на 12% - делът на тези, които смятат, че това трябва да става в Турция. 6 на сто предпочитат за духовно образование Саудитска Арабия. Местният цигански тартор от Галиче Мехти Касъмов вдигна джамия до дома си в ромската махала през 2000 г. и оттогава ромите редовно я посещават. Религиозният храм обаче е със статут “частен”, защото го няма в списъка на регистрираните храмове. В област Враца само Ески джамия е действаща. Синът на Мехти Касъмов - Касъм, е подсъдим заедно с кмета на селото Ценко Чоков за рекет, палежи и заплахи за убийство. Мехти е бизнесмен, дългогодишен приятел на Чоков. Осъден е за източване на Държавния резерв и сега е в затвора. Приема исляма през 2000 г. Тогава се казва Момчил Димитров, но сменя и името си. След като джамията му е завършена, там деца от ромската махала изучават ислям, а младите посещават петъчна молитва. В селото няма ходжа, но за молитвите идва имам от Плевен.", "date": "2017.09.08", "title": "Ислямизацията на циганите върви по оста Пазарджик - Пловдив - Асеновград"}
{"url": "https://www.24chasa.bg/novini/article/6435062", "text": "Председателят на Парламентарната група на ГЕРБ и заместник-председател на партията Цветан Цветанов се срещна с българския гражданин Иван Шмит, който е репресиран от комунистическия режим и се е спасил във Виена (Австрия). Срещата се проведе в Народното събрание в навечерието на 9 септември и в нея участваха още народният представител от ГЕРБ Антон Тодоров и председателят на Съюза на репресираните от комунизма \"Памет\" Лили Друмева. По време на срещата Иван Шмит разказа как още 19-годишен ученик е бил изпратен в лагерите на смъртта и е бил местен последователно в 5 лагера. „Не мразя никого, никакви режими, просто съм наследник на една предприемчива фамилия. Баща ми беше собственик на единствената на балканите фабрика за букви, от която се снабдяваха всички печатници. Взеха ни всичко и ни изпратиха по лагерите още деца. До ден днешен никой не ми се извини. Но аз не мразя никого“, заяви Шмит. Той разказа още как след лагерите в бил изселен в гр. Бяла, а в паспорта му е било записано „завинаги“. През 1974 г. Иван Шмит успява да избяга при роднини в Австрия. Цветан Цветанов заяви, че за него е голяма чест да се запознае с един изстрадал българин, които продължава да обича България. Според Цветанов един от проблемите на демокрацията у нас е, че не се отвориха досиетата за всички граждани, за да могат хората да разберат истината за този режим. Той обаче припомни, че през 2010 г. по времето, когато беше вътрешен министър за 10 месеца МВР предаде на Комисията по досиетата над 1 млн. информационни единици. Заместник-председателят на ГЕРБ коментира още, че днес премиерът Бойко Борисов успешно реформира страната. Благодарение на външната си политика и срещите, които провежда с лидери като Меркел, Макрон, Ердоган и други, България се утвърждава като успешен регионален и европейски лидер.", "date": "2017.09.08", "title": "Цветанов се срещна с репресирания Иван Шмит в навечерието на 9 септември"}
{"url": "https://www.24chasa.bg/novini/article/6434367", "text": "Близо три четвърти от германците се опасяват от тероризъм след поредицата атентати в Германия и други европейски страни, показва проучване, цитирано от ДПА. Седемдесет и един процента от участниците в анкета на застрахователната компания \"Ер плюс Фау\" изразяват опасения, свързани с тероризма. Това е с 2 процента по-малко в сравнение с 2016 г., когато по този показател беше отчетено рекордно равнище, предаде БТА. На второ и трето място най-големи опасения сред анкетираните будят политическият екстремизъм и напрежението във връзка с бежанския и миграционен наплив - посочени съответно от 62 и 61 процента от запитаните. Сред останалите опасения, които са включени в изследването, са природни бедствия (56 процента) и вредни съставки в храните (58 процента). Проучването е изготвено въз основа на представителна извадка от 2400 участници и е извършено няколко седмици след атентата на Уестминстърския мост в Лондон и преди този в Барселона.", "date": "2017.09.08", "title": "Германците се опасяват от тероризъм, екстремизъм и миграция"}
{"url": "https://www.24chasa.bg/novini/article/6434365", "text": "България е лидер в региона, трета в Европа и десета в света по брой сертифицирани специалисти в сферата на информационните технологии. Тези данни показват един невероятен потенциал, каза в сутрешния блок на  еврокомисарят Мария Габриел. Много трудно се доказва откъде идва една кибератака. Ние имаме голям стимул да предложим пакет от мерки, което ще се случи след 10 дни. Нашият сигнал е много ясен - цялостен подход с основен център сигурността на гражданите, коментира Габриел. Като имам предвид опита ми на член на ЕП, мисля ,че и ЕС и ЕП ще приемат пакета от мерки по възможно най-бързия начин. Потребителите ще имат информация как да реагират при евентуална кибератака, допълва Мария Габриел.", "date": "2017.09.08", "title": "Мария Габриел: България е трета в Европа в сферата на информационните технологии"}
{"url": "https://www.24chasa.bg/novini/article/6434358", "text": "Тази къща не е незаконна, има разрешения от всички възможни инстанции. Тя не е моята, всички знаят къде живея, тя е някакви 50-60 квадратни метра. Тя е битовка - за хората, които работят там, да има къде да си почиват, преобличат. Това обясни Веселин Марешки, председател на \"Воля\" в сутрешния блок \"Здравей, България\" по  С думата \"битовка\" Марешки обозначи постройка върху плажа в Кабакум, която е негова и преди години предизвика скандал дали е законно тя да бъде вдигната там. Тогава той беше обяснил, че това е фитнес. Водещият Виктор Николаев повдигна темата за постройката, след като показа клип, в който Марешки пристига до къщата с колата си и прекъсва купон на младежи, които танцуват на плажа на новата песен на Гери-Никол. Клипът, в който Марешки се е съгласил да участва, е нещо като критика и пародия на действията на Валери Симеонов в Слънчев бряг. Самият Марешки казва в клипа: Махайте се, защото съм си у дома.   ", "date": "2017.09.08", "title": "Къщата на Веселин Марешки на плажа в Кабакум не била фитнес, а \"битовка\" (Видео)"}
{"url": "https://www.24chasa.bg/novini/article/6434371", "text": "Окръжна прокуратура – Пазарджик ще внесе в съда искане за налагане на мярка за неотклонение „задържане под стража“ на Лазар Влайков. На 7 септември Окръжната прокуратура му повдигна обвинение, а с оглед тежестта на обвинението и опасността Влайков да се укрие или да извърши друго престъпление той бе задържан за 72 часа. Това съобщиха от пресцентъра на Окръжна прокуратура – Пазарджик. Влайков е обвинен, за това че в нощта на 31 август срещу 1 септември 2017 г. в ресторант „Градина“ не е взел необходимите мерки за сигурност и от това е последвало причиняване на смъртта на Н.Т.  Лазар Влайков, който доскоро заемаше поста на председател на Общинския съвет в град Септември бе изключен от ГЕРБ, след като с неговия пистолет бе застрелян собственик на заведение в село Виноградец. Прокуратурата работи по две версии - първата е, че смъртоносният изстрел е произведен от 6-годишно дете, а втората, че е дело на самия Влайков. Преди задържането му на 7 септември Общинският съвет в Септември единодушно гласува оставката му и избра за свой нов председател Кирил Тодорин от ГЕРБ.", "date": "2017.09.08", "title": "Окръжната прокуратура в Пазарджик иска постоянен арест за Лазар Влайков"}
{"url": "https://www.24chasa.bg/novini/article/6434390", "text": "Земетресение с предварителен магнитуд 8 бе регистрирано в Тихия океан, до южното крайбрежие на Мексико, съобщи Геофизическият институт на САЩ, цитиран от Франс прес и Асошиейтед прес. Жители на столицата Мексико избягаха на улиците, след като трусът разлюля сградите. Епицентърът е бил на 123 км югозападно от град Пихихияпан, на дълбочина 33 км.  Центърът за предупреждение за цунами в Тихия океан съобщи, че е възможно да се появят приливни вълни, посочва Ройтерс, цитиран от БТА. ", "date": "2017.09.08", "title": "8 по Рихтер разтресе южното крайбрежие на Мексико"}
{"url": "https://www.24chasa.bg/novini/article/6434398", "text": "Лазар Влайков преби сина ми през 2008 г., разказа бившата общинска съветничка Дора Пачева, която не пожела да покаже лицето си, пред Би Ти Ви. По това време бях в София, събудиха ме през нощта, за да ми кажат, че синът ми е в много тежко състояние в болницата в Пазарджик – беше с начупени носни костици, няколко пъти изпада в безсъзнание. Не знам каква е причината за побоя. Синът ми не се е занимавал с Лазар Влайков. Казах на Влайков, че ако има някакви претенции, да се заминава с мен, а не със сина ми, обясни Пачева. Много хора я съветват след инцидента да не предприема мерки в съда. \"Той има силен гръб\", казваха ми всички. Така и стана – 3 г. въргаляха делото и накрая го прекратиха. Направиха в делото така, че синът ми е предизвикал Лазар Влайков, а той е невинен. Затова после платих и 20 000 лева\", каза още Дора Пачева. Вече бившият председател на Общинския съвет в град Септември Влайков е собственикът на пистолета, с който по време на детски рожден ден беше застрелян Атанас Тонков, собственик на заведение в село Виноградец.", "date": "2017.09.08", "title": "Бивша общинска съветничка: Лазар Влайков преби сина ми"}
{"url": "https://www.24chasa.bg/novini/article/6434374", "text": "\"Да, аз отнех лиценза на „Емко“. Тогава бях министър на отбраната в правителството на Иван Костов\", разказа Бойко Ноев в сутрешния блок на  . \"През 2000 г. държавата беше в особено положение - години преди това български оръжейни фирми - посредници и търговци, бяха нарушавали  международни забрани особено в Африка. България и нейната оръжейна индустрия беше очернена. Затова имаше стриктна политика против всякакви нарушения. В качеството си на министър на отбраната бях съпредседател на Комисията по междуведомствения съвет, който издава  лицензите. Тогава постъпи информация от американски източници , в която се молеше да окажем съдействие в проучване дали фирмата \"Емко\" е имала разрешително за някои операции. Тогава извърших административен произвол и съдействах за това да се отнеме лиценза на Емилиян Гебрев само за това, че американците са ни попитали дали той има съответните разрешения\", допълни Ноев. \"Отнехме по лиценза, но след няколко месеца проучвания на всички наши служби видяхме, че тя е изрядна и й върнахме лиценза. Това беше административен произвол\", каза още Бойко Ноев. \"Сега в случая с Дунарит наблюдаваме ярко беззаконие. По въпроса за собствеността министър Караниколов казва, че тя е неясна. Въпросът е защо той говори неистини\", попита Ноев.", "date": "2017.09.08", "title": "Бойко Ноев: Извърших административен произвол, като отнех лиценза на \"Емко\""}
{"url": "https://www.24chasa.bg/novini/article/6434409", "text": "Двадесет и седем души са ранени при 25 катастрофи в страната през изминалото денонощие, съобщи МВР. Загинали няма. В столицата са станали седем тежки и 85 леки пътни произшествия, при които седем души са били ранени.                                                                                                                                                                                                                                                                                                                       ", "date": "2017.09.08", "title": "27 са ранени при катастрофи в страната през изминалото денонощия"}
{"url": "https://www.24chasa.bg/novini/article/6434410", "text": "Ще бъде преустановено преминаването през моста при ГКПП \"Видин - Калафат\" между 9.00 и 11.00 ч. днес поради техническа профилактика, съобщиха от МВР. На българо-сръбската граница трафикът е нормален на всички гранично контролно-пропускателни пунктове и интензивен на изхода на ГКПП \"Калотина\" за леки автомобили. На границата с Македония, Румъния, Гърция и Турция трафикът е нормален на всички пунктове, с изключение на входа на ГКПП \"Капитан Андреево\", където е интензивен за леки автомобили. Фериботът Оряхово-Бекет работи само през светлата част на денонощието поради ниското ниво на Дунав.", "date": "2017.09.08", "title": "Спират движението по \"Дунав мост\" 2 от 9 до 11 часа"}
{"url": "https://www.24chasa.bg/novini/article/6434432", "text": "Лазар Влайков категорично няма политически гръб. Влайков мълниеносно беше изключен от партия ГЕРБ, обясни министърът на правосъдието Цецка Цачева в сутрешния блок на Би Ти Ви. Политиците трябва да направят така, че да няма случаи на дерибействане на властимащи по места, подобно на случая с Влайков, каза Цачева. По думите й от вчера антикорупционният законопроект е предоставен за обществено обсъждане. \"Надявам се до края на септември да излезе от Министерски съвет и да бъде входиран в Народното събрание\", каза Цачева. Тя обясни, че законопроектите на ГЕРБ и БСП имат различна философия и няма как да минат под общ знаменател. \"Проектът на БСП не изпълнява препоръките, които имаме по европейския механизъм за сътрудничество и оценка', каза правосъдният министър. Според нашето виждане комисия, избрана от Народното събрание, трябва да назначава председателя на антикорупционния орган. Трябва да има и контрол от съответните парламентарни комисии, защото в противен случай ще създадем един Франкенщайн, каза още Цецка Цачева.", "date": "2017.09.08", "title": "Цецка Цачева: Лазар Влайков няма политически гръб"}
{"url": "https://www.24chasa.bg/novini/article/6434418", "text": "На 8.09.2017 г. (петък), от 10:00 часа, в зала „Запад” на Народно събрание, председателят на БСП Корнелия Нинова и депутати от левицата ще представят проекта на партията за антикорупционен закон на председателя на ВКС Лозан Панов, съобщиха от пресцентъра на БСП. Изявление за медиите ще има след срещата.", "date": "2017.09.08", "title": "Корнелия Нинова ще представи антикорупционния закон на БСП пред ВКС"}
{"url": "https://www.24chasa.bg/novini/article/6434431", "text": "Германски депутати ще посетят днес военната база на НАТО в турския окръг Коня, информира турската частна телевизия НТВ, цитирана от БТА. Визитата идва на фона на напрежение между Анкара и Берлин, подхранено и от изказванията на германския канцлер Ангела Меркел за прекратяване на присъединителните преговори на Турция с ЕС. Очаква се делегацията да пристигне по обяд в базата, а привечер да отпътува от Турция. Тя ще бъде водена от заместник генералния секретар на НАТО. Отношенията между Анкара и Берлин са обтегнати в последно време. Преди референдума в Турция на 16 април германските власти не позволиха на турски министри да организират срещи с турската диаспора, навличайки си гнева на Анкара. Турските власти пък не разрешиха на германски депутати да посетят военновъздушната база Инджирлик в Адана, което доведе до изтегляне на германските военни от базата. Посещението на германските депутати в Коня също първоначално бе отхвърлено, но в резултат на преговори бе намерена формула за осъществяването му под егидата на НАТО, напомня НТВ.", "date": "2017.09.08", "title": "Германски депутати ще посетят базата на НАТО в Коня днес"}
{"url": "https://www.24chasa.bg/novini/article/6434461", "text": "Южнокорейците се съмняват, че Пхенян може да започне война, въпреки проведеното в неделя шесто ядрено изпитание, показва проучване, публикувано в петък, предава Ройтерс. Според изследване на Gallup Korea 58% от гражданите на Южна Корея смятат, че не е възможно северната им съседка да започне война, докато 37% са на противоположното мнение, предаде \"Фокус\". За първи път анкетата е проведена през 1992 г., когато 69% от запитаните са изразили убеждение, че Пхенян е готов да се впусне във военни действия.", "date": "2017.09.08", "title": "Повечето южнокорейци се съмняват, че Пхенян ще започне война"}
{"url": "https://www.24chasa.bg/novini/article/6434506", "text": "Частен охранител в окръг Муш, Източна Турция, е открил огън в дома си, при което е убил двегодишния си син, съпругата си, снаха си и сестра си, предаде турската частна телевизия НТВ, цитирана от БТА. Друга жена от семейството е била ранена. Заподозреният е избягал и се води операция за залавянето му. Според информации човекът е имал психически проблеми. Причината за нападението засега не е известна. Има опасност за живота на простреляната жена.", "date": "2017.09.08", "title": "Частен охранител в Турция уби 2-годишния си син, жена си, сестра си и снаха си"}
{"url": "https://www.24chasa.bg/novini/article/6434540", "text": "България няма законова регламентация относно практикуването на нудизма. Това каза министърът на туризма Николина Ангелкова в отговор на въпрос относно обществено недоволство на плажуващи нудисти към концесионера на плаж „Делфин“, предаде „Фокус“. „Няма изрична забрана, подкрепена със санкции, няма изричен ред относно начина на ползване на морските плажове от посетителите по отношение на техния външен вид“, обясни тя. „Единственият законов регламент, който може да бъде приложен в този случай, е приетата наредба от съответната община“, посочи Николина Ангелкова. „Министерство на туризма не би могло да заеме страна по цитирания казус между наемател на плаж и плажуващи граждани, доколкото не съществува изричен регламент. Оказваме пълно съдействие за диалог между двете страни“, заяви министърът. Николина Ангелкова уточни, че процедурата по отдаване под наем на морския плаж „Делфин“ е проведена без регистрирани нарушения и спрямо принципите на прозрачността, а публикуваните документи не са обжалвани в законоустановения 14-дневен законов срок пред ВАС. „Няма основания за твърдения, както относно извършени нарушения по време на организирането и провеждането на търга, така и по повод последващо сключване на договор за наем“, коментира министърът. „Съгласно действащата нормативна уредба с договора за наем на морски плаж всеки негов посетител има право да ползва 50 на 100 от активната му площ за свободно и безплатно плажуване. Наемателят е задължен да постави указателна табела с обозначения на зоните за активна плажна площ и за свободно разполагане на плажни принадлежности от страна на посетителите“, обясни Николина Ангелкова. „По време на летния сезон Министерството на туризма регулярно прави проверки по цялото Черноморие, като съблюдава дали се спазва 50% съотношение на свободна платена зона“, заяви министърът и уточни, че при подадени сигнали извън компетенцията на министерството се сигнализират съответните органи.", "date": "2017.09.08", "title": "Ангелкова: В България няма ясни закони относно нудизма"}
{"url": "https://www.24chasa.bg/novini/article/6434550", "text": "Министерството на вътрешните работи в Мексико съобщи за поне двама загинали в о , предадоха световните агенции, цитирани от БТА. Епицентърът е бил в Тихия океан, на 165 километра западно от град Тапачула в южния щат Чиапас, недалеч от границата с Гватемала. Трусът е бил на 35 километра дълбочина. Сградите се разлюляха около полунощ чак в столицата Мексико, на повече от 1000 км на север, където стотици хора напуснаха в паника домовете си и излязоха на улиците по пижами. Тихоокеанският център за предупреждение за цунами съобщи за 70-сантиметрови вълни, залели мексиканския бряг. В следващите три часа е възможно опасни вълни да залеят тихоокеанските брегове на Мексико, Гватемала, Салвадор, Коста Рика, Никарагуа, Панама, Хондурас и Еквадор. Няма опасност от цунами за западния бряг на САЩ. Агенцията за гражданска защита каза, че това е най-силното земетресение в Мексико от 1985 г., когато мощен трус с магнитуд 8,1 погуби над 10 000 души.", "date": "2017.09.08", "title": "Най-малко двама загинали при земетресението в Мексико"}
{"url": "https://www.24chasa.bg/novini/article/6434024", "text": "С близо 30 ст. варира цената на литър гориво у нас, като най-евтино винаги е във Варна, пише в. „Телеграф”. Цените са различни и между отделни вериги и градове, и в рамките на една и съща марка бензиностанции. Във Варна от две години горивата са най-евтини, като хората отдават дължимото на местен бизнесмен, който предлага цени, много по-ниски от тези досега на пазара. Втори по най-евтино гориво в страната е Русе. На трето място се нарежда област Велико Търново. В същото време на обратната скала са областите Бургас и Шумен и София-град. Една и съща марка бензиностанции, които продават бензин за 1,88 лв. във Варна например, предлагат същото гориво в Бургас и София за 2,09 лв.", "date": "2017.09.08", "title": "Горивото скача с 30 стотинки от морето до София"}
{"url": "https://www.24chasa.bg/novini/article/6431331", "text": "1103 експертни екипа вече са тръгнали по адресите на 206 378 деца, за да ги върнат в клас за 15 септември. В механизма за обхвата на децата и учениците, изработен от министерството на образованието, са включени 11 632 представители на различни институции - учители, директори, социални работници, полицаи, медиатори и граждани. Всеки екип има определен район и брой деца за обхват и връщане в системата, обясниха от министерството. За “магистралата на знанието”, както я нарече премиерът Бойко Борисов, ще се използват позитивни и санкциониращи методи. Първо екипите ще тръгват с добро - ще разговарят със семействата, ще оказват подкрепа - под формата на учебници или дрехи. Ако детето е изостанало с уроците, ще се записва на курсове по ограмотяване. Допълнително обучение по български език ще има за учениците, за които той не е майчин. Учителите ще правят и родителски срещи на адрес. Освен това, за да се задържат децата, ще се организират и курсове по интереси - танци, рисуване или спорт. Идеята е първо да се използват всички положителни методи, а едва след това да се налагат санкции, обясниха от МОН. Ако семействата умишлено не пускат децата на училище, ще бъдат лишавани от социални права. В Закона за предучилищното и училищно образование е определена Санкцията скача до 500 лв. при следващо провинение. А при 5 неизвинени отсъствия се спират детските надбавки. Вече се пишат промени в правилниците за законите за социалното подпомагане и за семейните помощи, с които отпускането на помощи ще се обвърже с посещението на училище. Според новите правила учителите ще решават дали учениците ще получават пари, или дрехи и учебници. Техните препоръки ще са задължителни за отделите за социално подпомагане. Помощите в натура за пълно или частично плащане на такси за детска ясла или градина, детска кухня или столово хранене ще се предоставят от дирекциите на “Социално подпомагане”. Така ще се плащат и помощите за участието на детето в организирани от училището или градината мероприятия - екскурзии, посещения на исторически, културни и други обекти, лагери и др. В някои общини пък са започнали обвързване на ползването на общинско жилище с посещаването на училище, казаха от Министерството на образованието. Семействата, които не си пращат децата, няма да могат да живеят в тях. Екипите по обхват ще получат мобилни устройства - терминал за достъп. Така още на адреса те ще имат достъп до данните от информациoнната система и незабавно ще отразяват резултата от посещението. Данните са защитени, но пък ще могат да се виждат незабавно от кметове, областни управители, както и директори на регионални управления по образованието. Те ще бъдат отразявани в реално време и на интерактивна карта в националния координационен център в Министерския съвет. В центъра ще се анализират информацията за работа на екипите и ефектът от приложените мерки. Директорите също ще имат достъп до информационната система. Там те ще могат да проверяват и дали медицинските бележки са истински. В случай че екипите не намерят дадено дете на постоянния му адрес, ще го търсят и на настоящ. “Ако и тогава не бъде открито, ще се издирва в цялата страна”, категорични са от МОН. Децата, които пребивават без регистрация в друго населено място, временно ще бъдат приобщени в местни детски градини и училища до връщането им на постоянния им адрес. Тези без ЕГН също ще получават веднага образователни услуги, а кметовете и областните управители ще имат грижата да подадат информация до ГРАО за издаването на граждански номер. а не само на хартия. За целта ще се проверяват и камерите в 850 училища в страната, които бяха монтирани за матурата. Открита е и национална телефонна линия - 0800 10 112 и e-mail obhvat@mon.bg, на които могат да се подават сигнали за отпаднали от образователната система ученици и такива в риск от отпадане. Близо 760 хил. ученици ще влязат в класните стаи на 15 септември. От тях 689 519 ще са децата от II до XII клас, съобщиха от Министерството на образованието. Очаква се около 70 000 първокласници да прекрачат прага на училищата в страната. Точният им брой ще стане ясен на 15 септември, обясниха от образователното ведомство. Новите учебници за II, VI и VIII клас ще бъдат при децата на 15 септември, ако все пак някъде не достигат, те ще се получат на 19 септември. В една пета от общинските и държавните училища и детски градини през лятото е имало ремонти. През тази учебна година основните училища вече ще обучават до VII клас. ", "date": "2017.09.08", "title": "1103 екипа връщат 206 хил. деца в клас"}
{"url": "https://www.24chasa.bg/novini/article/6433318", "text": "Големите държавници са големи актьори. Трябва да играеш на домашната и световната сцена под аплодисментите на свои и чужди. С овациите храниш народа, който все се оплаква, че е гладен. Тодор Живков е нашият пример в учебниците по политология как се управлява със сценични изяви. Само Роналд Рейгън мери ръст с актьора от Правец. Двамата имат много общо помежду си. Родени са през 1911 г., започват кариерата си като актьори, по-късно влизат в коридорите на властта. Първата роля на Рейгън е през 1937 г. в холивудската кинолента “Любовта е във въздуха”. До края на 1939 г. той има вече 19 филма. Същата година и Живков дебютира. Нашето дарование поставя пиесата “Три синджира роби” в търновското село Дъскот. Сетне отива в пазарджишкото Лесичево, където режисира “Хан Татар” и “Дъщерите на Ефремов”. Следната 1940 г. е в самоковското Говедарци с “Хъшове” и друга класика. В нея Живков изпълнява главната роля, като вгражда в образа шекспировски драматизъм с нюанси от стилистиката на Холивуд. Спектакълът е посрещнат възторжено от публиката и критиката. Вестник “Подем” пише: “На 23.ХІІ.1939 год. сформираният местен любителско-артистичен ансамбъл изнесе с небивал и завиден успех пиесата “Хан Татар” от Никола Икономов. Пиесата е битова и успешно издържана и допада еднакво както за градска, така и за селска публика. Естествената, непринудена и вдъхновена игра на любителите артисти беше изслушана със затаен дъх от публиката и възнаградена с възторжени овации и чести аплодисменти от страна на публиката. Дадоха отлични игри г-жа Стибенка Ф. Софронова (у-ка при прогимназията) и г-н Тодор Живков в ролите: на Меглена и Хан Татар. Същите извикаха от публиката спонтанни адмирации и изтръгнаха затрогващи сълзи от умиление. Ний възхваляваме почина да се изнасят чести театрални спектакли на селската сцена, а също така и непосилния труд и създаденото дело на младия и енергичен режисьор г-н Живков.” в землянки и мандри, на явки с пароли на уста. През октомври 1943 г. се провежда Втората мургашка конференция на отряда “Чавдар”. Това е аудитория, която ентусиастът не може да пропусне. Веселин Андреев (Андро) описва актьорските умения на Тодор Живков (Янко): “Очите му ту се усмихваха, ту се замъгляваха студени, щом заговореше за врага, в усмивката му имаше нещо хитровато, благоразположено и много бързо ставаше иронична или убийствена, цялото му лице бързо се менеше.” Андро е впечатлен от езика на жестовете, който Янко владее до съвършенство: “Дигаше показалец над главата си, внезапно го забиваше надолу, разперваше убеждаващо длани, призивно ги стискаше в юмруци, обръщаше се да срещне очите на всеки, едни живи, устремени движения. Очевидно имаше опит на трибунар, искаше с всичко да увлича.” Партията оценява по достойнство актьора от Правец и решава да го прати на парламентарната сцена. На 27 октомври 1946 г. са насрочени избори за Шесто велико народно събрание. То трябва да смени Търновската конституция с Димитровска. В навечерието на вота Георги Димитров пуска директивата: “Опозицията по своя характер, по своите дела не е българска опозиция, а чужда агентура! Да се гласува за тази противонародна опозиция, това значи да се забива нож в гърба на нашата народна република!” Борбата е крайно ожесточена. Печатът гъмжи от сигнали за насилия, манипулации и фалшификации. Въпреки издевателствата от 465 места в събранието опозицията печели 99. ОФ партиите вземат 89, а ортодоксалните комунисти сядат на 276 плюс 1 - това на ботевградския народен представител Тодор Живков. Много важен е този мандат, защото на Живков партията възлага да изиграе исторически парламентарен спектакъл. Представлението е насрочено за 4 февруари 1947 г. “Има думата народният представител Тодор Живков”, вдига завесата председателят Васил Коларов. Актьорът започва монолог в стил “В котилото на порока”. С ювеналовски патос рисува столицата София като гнездо на политическия разврат. Както някога в балкана, Живков вдига показалец над главата си и внезапно го забива надолу. “Тук - сочи той - са щабовете на продажната опозиция, които фабрикуват и разпространяват злостни слухове и лъжливи речи. Тук са международните шпионски служби, които фактически ръководят централите на Никола Петков и Коста Лулчев; тук са финансовите източници, чуждото злато, за съжаление, което прави от българи платени агенти на чужди сили. Тук се чувстваше най-тежко атмосферата на външния натиск.” Червеното мнозинство ръкопляска, а Никола Петков допълва от място: “Тук е огромната ти глупост!” Живков използва системата на Станиславски, но и похвати от Брехт. Чрез “ефекта на отчуждението” той се абстрахира от реакциите на публиката, концентрира вътрешната си енергия и Живков игнорира Петков и минава в конкретика: “Ще ви съобщя само някои от провокациите на опозицията в София. Опозицията оглуши света със своя предизборен митинг. Даже и тук се заяви лично от Никола Петков, че това е най-грандиозният митинг, който е ставал в България.” “Това е вярно, 100 хиляди души”, потвърждава водачът на опозицията. “Около трибуната - продължава Живков - покрай лидерите личаха все отбор юнаци, осъдени от Народния съд и помилвани германски агенти, уволнени за фашистка дейност офицери и чиновници, стари политически грешници, спекуланти и прочее, натруфени дами, зози и суинги. Повечето от знаменосците на опозицията - това бяха бивши ратници и легионери.” “И четири танка имаше там! Не ги ли видяхте?”, суфлира досадният Петков. Тодор Живков поема глътка въздух: “Много от гражданите, за да се овладеят, хапеха устните си и мълчаха, а тия, които не можеха да се въздържат и викаха “Да живеят Сталин, Тито, Димитров!”, бяха малтретирани.” “След оттеглянето на хулиганите - продължава Живков - хилядите любопитни граждани останаха на площада. Те чакаха някой от тях да стане изразител на голямото им възмущение. На трибуната застана млад служител от трамваите и произнесе пламенна реч.” “Тодор Живков”, уточнява кой е бил ораторът Никола Петков. Беден откъм театрална култура, той не проумява, че Живков изоставя Станиславски и Брехт и започва да играе по Самюел Бекет. Говори за себе си в трето лице: “Днес - каза той - опозицията прави свободно своето събрание...” “Кога е било това?”, чуди се Петков, който не е гледал Бекет. “Ако бяхме на нейното място ние, работниците, площадът щеше да се изпълни с развилнели се полицаи и окъпан с кръв. Ние не си служим с терор, защото нашата сила е във високия ни дух и здрави мишци. Нашата сила е в непоколебимото единство на работниците и селяните. След неговата реч се разгъна манифестация начело с портрета на другаря Георги Димитров.” Такива като Никола Петков, които не отбират от сценично изкуство, се подиграват. Ценителите на Мелпомена обаче възторжено аплодират таланта. Без значение на партийната окраска. Опозиционерът Кочо Бонев например възкликва: “Този е добър за шпикер на радио “София”!” Парламентарната изява на Тодор Живков е прицелена стратегически. Представлението е пролог към ликвидирането на българската опозиция. Няколко месеца по-късно е отнет депутатският имунитет на Никола Петков. На 16 август 1947 г. той е осъден на смърт, екзекутиран е на 23 септември. Другите инакомислещи са командировани по затвори и концлагери. Пусната е желязната завеса, която след четири десетилетия актьорът Роналд Рейгън ще вдигне.  Най-печатаният български марксист е Тодор Живков. В каталога на Националната библиотека “Св. св. Кирил и Методий” са описани 301 издания с неговото име. Димитър Благоев крета подире му с едва 107 заглавия. Но словото на Живков не е ограничено само в рамките на кирилицата. Неговите мъдрости облетяха планетата, засвидетелствани на всички езици под слънцето. Лесно е да преведеш Живков на английски, френски, немски и испански. Виетнамският обаче е съвсем друга материя. чиято морфологична, синтактична и лексикална система няма нищо общо с индоевропейската група езици, към която принадлежи българският. Много трудно е да се преведе прав тект, да не говорим за реч, наситена с афористична образност, внезапни обрати на мисълта и дълбоки внушения, каквато е тази на Тодор Живков. Въпреки мъчнотиите се намери преводач, който извърши езиковия трансфер. Нгуен Ван Ку първо учи в Института за чуждестранни студенти, след което се смесва с работническата класа в Кремиковци. Тук попива особеностите на говора на народа, защото Живков е човек от народа. Когато усеща, че е достатъчно подготвен, Ку заляга над текстовете. Следва къртовски труд и през 1981 г. в Ханой излиза най-стойностното от Тодор Живков. З Хинди е другият препъни камък, към световния читател. Индоарийски език - той е издънка на древния санскрит. От осемте падежа в санскрит в хинди са останали два - пряк и косвен. Вторият се използва с всички следлози с изключение на “ne”, когато е употребен след лични местоимения от първо и второ лице единствено и множествено число. Хинди има силно развита глаголна система с ясно очертан аналитизъм. Категорията аспект на глаголното действие се изразява чрез модификация на смисловия глагол, който поема граматическите функции на сказуемото. Съществителните имена са обособени в четири групи. Две за мъжки род и две за женски, като във всеки от случаите едната група съществителни има характерна флексия, която обуславя формалното им изменение, а втората събира всички останали съществителни от съответния род. Най-трудното е, че за разлика от българския с Тези пластове от филологически бурени прекопа световноизвестният преводач Хайрен Мукерджи. Благодарение на неговите усилия Живковите текстове се появиха в Шри Ланка през 1983 г. Над 360 милиона говорящи хинди благодариха на преводача. И Африка искаше да чете Тодор Живков. Тук отново щръкна проблем, защото на Черния континент всяко племе си говори свой език. Когато Живков реши да дебютира пред читателската аудитория в Зимбабве, президентът Робърт Мугабе го предупреди, че там има два основни диалекта - шона и ндебеле. Мугабе му препоръча за преводачи семейство Матиндике. Съпругът е кореняк шона, а съпругата е родена в шатрите на ндебеле, информира го той. Така през 1988 г. в Хараре излезе двутомник с избраните съчинения на Генералния. Луксозната полиграфия беше поверена на издателство “Джонгуе Прес”.", "date": "2017.09.08", "title": "Тодор Живков беше холивудски талант"}
{"url": "https://www.24chasa.bg/novini/article/6434267", "text": "Ураганът Хосе, който се намира в Атлантическия океан на 950 км източно от Малките Антили, се усили до трета категория със скорост на ветровете 195 км/час, съобщи Националният център за ураганите на САЩ, цитиран от Франс прес и БТА. Ураганът премина от първа в трета категория за броени часове. Той се придвижва със скорост 30 км/час в посока запад-северозапад по пътя на урагана Ирма, който е пета категория. Ирма вече опустоши няколко карибски острова и е взел най-малко десет жертви. Ирма преминава край северните части на Доминиканската република и Хаити, където вече предизвика наводнения, към островите Търкс и Кайкос и Бахамските острови. Той може да достигне северната част на Куба тази вечер или утре сутрин, а оттам да продължи към югоизточното крайбрежие на САЩ, където ще удари първо щата Флорида, а след това щатите Джорджия и Южна Каролина. В Южна Флорида бе наредено на над половин милион души да се евакуират, а в Джорджия бе отправено същото нареждане към близо 540 000 души, предаде Асошиейтед прес. Трети ураган, Катя, от втора категория, се намира от другата страна на Мексиканския залив. Тази вечер той може да достигне западния мексикански щат Веракрус, където да засегне над един милион души.", "date": "2017.09.08", "title": "Ураганът Хосе достигна трета категория със скорост на ветровете 195 км/ч"}
{"url": "https://www.24chasa.bg/novini/article/6434282", "text": "Мексиканското правителство съобщи, че е обявило посланика на Северна Корея в Мексико за персона нон грата в знак на протест срещу ядрените тестове на Пхенян, предаде Ройтерс, цитирана от БТА. В изявление правителството съобщи, че е дало срок от 72 часа на посланика Ким Хьон Гил да напусне Мексико. \"Ядрената дейност на Северна Корея е сериозен риск за международния мир и сигурност и е растяща заплаха за страните в региона, включително за основни съюзници на Мексико като Япония и Южна Корея\", заяви мексиканското правителство.", "date": "2017.09.08", "title": "Мексико експулсира посланика на Северна Корея"}
{"url": "https://www.24chasa.bg/novini/article/6434310", "text": "Президентът на САЩ Доналд Тръмп заяви, че употребата на военна сила срещу Северна Корея не е нещо неизбежно и че предпочита да избегне военния вариант, без обаче да го изключва, предаде Франс прес, цитирана от БТА. \"Военни действия със сигурност са вариант. Дали е неизбежно? Няма нищо неизбежно. Бих предпочел да избегна военния вариант, но това със сигурност е нещо, което може да се случи. Надявам се да не ни се наложи да използваме военна сила срещу Северна Корея. Ако го направим, това ще е много тъжен ден за Северна Корея\", каза Тръмп след среща във Вашингтон с емира на Кувейт шейх Сабах ал Ахмад ал Джабер ас Сабах. Президентът на САЩ увери, че съществува възможност да се постигне мир в Близкия изток в момент, когато американските усилия за възобновяване на мирните преговори между израелци и палестинци изглеждат в задънена улица, предаде Франс прес. \"Мисля, че има възможност да се постигне мир. Ще направим максимума. Казват, че това е най-сложното и трудно споразумение, но може да се случи. Имаме изключително кадърни хора, които работят по този въпрос\", заяви Тръмп. Палестинските лидери все по-рядко крият разочарованието си от администрацията на Тръмп. Те вече открито настояват за ясен ангажимент на САЩ за създаването на палестинска държава и спирането на строежа на израелски селища на Западния бряг и Източен Ерусалим. Администрацията на Тръмп досега не е изразила подкрепа за решението с две държави, тоест създаването на палестинска държава в съседство с Израел, отбелязва АФП.", "date": "2017.09.08", "title": "Тръмп: Надявам се да не използвам военна сила срещу Северна Корея"}
{"url": "https://www.24chasa.bg/novini/article/6433609", "text": "Десетки читатели на \"24 часа\" ни изпратиха стотици снимки на санирани блокове от цялата страна, във връзка с  Поради огромния интерес към фото конкурса, решихме да удължим времето, в което можете да изпращате снимки и видео на вашите санирани жилища. Вместо до 3 септември, приемането на снимки ще продължи до края на месеца. Последните снимки ще бъдат приети до 00.00 на 30 септември, събота. Пишете адреса на блока и кой праща снимките. Наградите ще се харчат целево – единствено за облагородяването на околоблоковото пространство на санирания блок. Хората ще решат от какво имат нужда – красива беседка, детска площадка, барбекю, фонтанче, или нещо друго, което ще краси пространството около дома им и ще им бъде от полза. Пращайте ни снимки – имате още време до 30 септември. Изпращайте ги на  Към снимките може да се праща и кратко видео от санирания блок, като това не е задължително условие, но ще подобрява кандидатурата на блока. Наградите ще бъдат определени от авторитетно жури през октомври. След това дойдоха и снимките от първия саниран блок в центъра на Перник - кв. Дараците, ул. \"Отец Паисий\" № 106.  .", "date": "2017.09.08", "title": "Вижте санирания блок на Веселин Христов от Бургас"}
{"url": "https://www.24chasa.bg/novini/article/6434316", "text": "Извънредно положение е обявено на британската част от Вирджинските острови, ударени от урагана „Ирма“, съобщава Би Би Си, цитирана от Фокус. Лондон гласува 32 млрд. паунда помощ за пострадалия район, това каза в изявлението премиера Тереза Мей. По думите на губернатора на островите, поне един човек и починал заради природната стихия, а радиото и комуникациите са силно ограничени.", "date": "2017.09.08", "title": "Обявиха извънредно положение на Вирджинските острови заради \"Ирма\""}
{"url": "https://www.24chasa.bg/novini/article/6434333", "text": "Унгарският премиер Виктор Орбан осъди \"насилието\" в приетия от ЕС механизъм на задължителни квоти за прием на бежанци и отказа Унгария да се превърне в \"страна на имиграция\", предаде Франс прес, цитирана от БТА. В отговор на изпратеното във вторник писмо на Жан-Клод Юнкер, в което председателят на Европейската комисия напомня на Орбан, че \"солидарността не е меню по избор\", унгарският премиер заяви, че е \"шокиран и озадачен\" от това изказване. \"Тълкуването на принципа на солидарност, който описвате в писмото си, означава по същество Унгария да се превърне в страна на имиграция, против волята на унгарския народ\", отвръща Орбан в писмо, което бе публикувано в сайта на унгарското правителство. \"За мен това не е солидарност, а насилие\", казва Орбан и заявява, че за разлика от други страни от ЕС, Унгария няма \"колониално минало\". \"Тези големи страни членки (на ЕС) се превърнаха в страни на имиграция поради задълженията, произтичащи от колониалното им минало. Унгария, напротив, не иска да става страна на имиграция и не може да приеме да я карат насила да стане такава\", отбелязва Орбан.", "date": "2017.09.08", "title": "Виктор Орбан осъди \"насилието\" в плана на ЕС за разпределяне на бежанци"}
{"url": "https://www.24chasa.bg/novini/article/6434322", "text": "10 години затвор заплашват Лазар Влайков, председателя на общинския съвет в Септември, ако се докаже, че е нарушил правилата за носене на оръжие по време на рожден ден във Виноградец, каза Румяна Арнаудова, говорител на главната прокуратура в сутрешния блок \"Здравей, България\" по Нова тв. Според нея акцентът на обвинението ще бъде, че не са взети необходимитие мерки за сигурност и са нарушени правилата в закона, които гарантират живота на гражданите. Абсолютната забрана да се носи оръжие, когато човек е пиян, е нарушена от Влайков и това се наказва с 10 години затвор. Предстои да се извърши служебна проверка на досъдебните производства срещу Влайков, които са били водени досега, каза още Арнаудова. По думите й показанията на 6-годишното дете, за което се говори, че уж било натиснало спусъка, са само едно от доказателствата в тази история. Очакват се и резултатите от експертизата, които да докажат кой точно е произвел изстрела по време на семейния празник, на който са намерени 126 гилзи. Същевременно четирима психолози заминават днес за Стрелча, където се самоуби 11-годишно момче. Там са командировани и двама прокурори от ВКС, които да подпомогнат разследването в Стрелча.", "date": "2017.09.08", "title": "10 години затвор заплашват Лазар Влайков"}
{"url": "https://www.24chasa.bg/novini/article/6434591", "text": "Съгласно новите корекции на Центъра за координация на транспорта (UKOME), има увеличение с 15% на тарифите на такситата в Истанбул, предаде информационната агенция Догу хабер ажансъ (ДХА), цитирана от Фокус. Досегашната практика за такситата беше увеличение на две години с 5% на цените за таксиметровия превоз. Новата формула на UKOME е тарифите на такситата редовно да се актуализират всеки месец септември. Критерии ще бъдат индексите на производствените/потребителските цени; минималната работна заплата; усреднените увеличения на цените на горивата. От Сдружението на таксиметровите превозвачи в Истанбул настоятелно призовават клиентите да проявят разбиране към „условията за работа на таксиджиите”. Новите таксиметрови тарифи в световния мегаполис вече са: първоначална такса – 4 турски лири (около 2 лева); цена за км. пробег – 2.5 турски лири (около 1.25 лева); такса за минимална дистанция – поне 10 турски лири (около 5 лева), посочва още ДХА.", "date": "2017.09.08", "title": "С 15% скочиха тарифите на такситата в Истанбул"}
{"url": "https://www.24chasa.bg/novini/article/6434558", "text": "Тази сутрин бе обявено извънредно положение на британската част от Вирджинските острови, ударени от урагана „Ирма“. Радиото и комуникациите са силно ограничени. Ураганът уби най-малко 10 души, тръгна към Щатите. Според кмета на Маями \"Ирма\" е ядрен ураган и всички трябва а бъдат евакуирани. На над 100 000 души по крайбрежните райони в Маями им бе наредено да напуснат домовете си, ако искат да оцелеят. Пътят на стихията е Пуерто Рико, Бахамите, Куба, Флорида. Ветровете на \"Ирма\" достигат до 300 км/ч. Унищожени са 95% от сградите на карибските острови Барбуда и Сен Мартен. Най-малко 10 души са загинали на двете места заради бурята, която е от най-мощната 5-а степен. Една от жертвите е 2-годишно дете.  “Това е пълно опустошение. Островът фактически е под вода, практически непригоден за живот”, каза премиерът на Барбуда Гастон Браун. Той оцени щетите на 150 млн. долара и обяви, че е рухнала телевизионната кула, поради което дълго време нямало никакви данни за положението на острова, който е туристическата врата към плажовете на Карибите. 1600 души са останали бездомни. “Претърпяхме опустошение като от ядрена бомба”, разказват жители на остров Ангуила. Те сравняват случилото се с апокалипсис.", "date": "2017.09.08", "title": "Вижте пораженията от опустошителния ураган \"Ирма\" (Галерия)"}
{"url": "https://www.24chasa.bg/novini/article/6433587", "text": "\"Живях в Лондон 7 години. Там гофрети се правят на много места, аз ги открих на Оксфорд стрийт. Винаги като вървях по нея, ми миришеше адски вкусно. Видях, че на едно място непрекъснато има опашки и реших и да се наредя. Опитах ги и беше уникално вкусно. Оттогава винаги, когато минавах оттам, си купувах гофрети. Когато се върнах в България и започнах да се чудя с какво искам да се занимавам, реших, че след като толкова много са ми харесали, мога да ги правя и аз. И започнах да проучвам в интернет.\" Така започва бизнес историята на Лидия Бациева - собственик на \"Бионд Ди Ти Ем\" - фирмата произвежда и продава белгийски гофрети. Лидия заминава на бригада в Англия уж само за 6 месеца, за да помогне на двамата си сина - студенти в София. Впоследствие отива при брат си в Лондон и остава там 7 години. Но с течение на времето, колкото и да се възхищава на града, решава, че е време да се прибере в България. Успява да спести пари от работата си в английската столица, като смятала, че те ще са достатъчни, за да осъществи идеята си с гофретите. Но парите не стигнали, а нямало как да се откаже, след като вече била започнала да развива проекта. Тръгва да обикаля банките, за да търси помощ, но навсякъде я връщат с препоръка да дойде отново най-рано след 6 месеца, защото ставало въпрос за стартираща фирма. Тогава научава за Българска банка за развитие и Микрофинансиращата институция ДЖОБС. Останала учудена, след като веднага получава отговор \"добре\" и кредит от 12 000 лева. \"Бях много приятна изненада, не можех да повярвам, че ще ми дадат заем. Благодарение на тях станаха нещата, беше много лесно, нямаше никаква бюрокрация\", разказва Лидия. И така през октомври 2016 година тя започва бизнеса си. Белгийските гофрети не са обикновени, а имат специален начин на приготвяне. Историята на гофретите всъщност започва преди повече от 300 години в Китай. Претърпяват много вариации преди да се появят в сегашния си вид някъде към 50-те години на миналия век. Във всички страни те се приготвят по различен начин, има много видове рецепти. Дори в Белгия се предлагат разновидности - в Брюксел например има специален вид. Но Лидия се спира на така наречените Лиеж Вафли, кръстени на белгийския град Лиеж, където е измислена рецептата им. За разлика от всички останали, те задължително са сладки и се приготвят със специална перлена захар. Тя е във вид на топчета и не се разтваря в тестото, а след като то се изпече, се карамелизира. Миризмата на карамелизирана захар допълва тази на ванилията, която се слага, и така се получава божествен аромат и вкус. Това тесто не може да се направи от всеки. Лидия признава, че е пробвала, и макар, че гофретите й стават много вкусни - не са Лиеж Вафли. Затова тя внася специалното тесто от Белгия, както правят и всички останали, които ги продават по света. В Белгия има няколко големи производители, специализирани точно в износа на тесто за целия свят, дори в Саудитска Арабия. Лидия отива два пъти до Белгия, при второто си посещение попада на доставчика, с когото работи в момента. Той я води и в базата, където се произвежда тестото, показва й как се прави и замразява. Налага се да купи и специален гофретник от Белгия, за да се постигне точният вкус. Много е скъп, но Лидия решава да инвестира, ако иска да предлага качествени продукти. \"Не исках да правя мои рецепти, след като съм написала, че се предлагат белгийски гофрети, те трябва да са автентични\", казва Лидия. След като осигурява продукта, започва да пише имейли до моловете в София, за да намери място за щанда си. Първи харесали идеята й от мол \"Сердика\", където и в момента има щанд. Лидия вече мисли за разширение и иска да отвори заведения и в останалите търговски центрове в София. Една година след началото - през октомври тази година, се очаква появата на втория й ресторант. Но това не е всичко - има намерение да превърне \"Бионд Ти Ди Ем\" във франчайз, като в момента разработва модела на веригата. Според нея печелившо ще е разрастването по морето и в зимните курорти, където има много туристи. Един от най-големите клиенти на белгийския й доставчик се развива именно в зимни курорти. \"При белгийските гофрети най-важното е, че се пекат на място и се дават веднага на клиента. И разбира се ароматът, който ги привлича\", обяснява Лидия. В началото наема по-голяма площ, но това означава и по-голям наем. Затова с времето решава, че ако иска да се разрасне и да създаде франчайз, е по-добре да се ограничи на по-малко място. И без това всичко, което правя, се събира на 6 до 9 квадратни метра, обяснява Лидия. Това изисква по-малка инвестиция и е по-печеливш модел. А и за момента е необходим само един служител на обект, което също намалява разходите. \"Освен гофрети, предлагаме и напитки, които се връзват с вкуса им. Фрешовете са много търсени, искам да започна да правя и домашна лимонада. Но тя ще е индивидуална за всеки, по желание на клиента, и ще бъде с мед вместо със захар. По принцип в модела на белгийските заведения не се предлагат напитки, набляга се единствено на гофретите, така че това, което искам да направя, ще е по-различно\", казва бизнесдамата. Не само напитките са индивидуализирани, а и самите гофрети. Хрумва й, че на клиентите би им харесало десертите да са аранжирани по тяхно желание. Има няколко модела, но с възможност всеки да избере точно какво иска. Стандартно се предлагат гофрети със сметана, с ягоди, сладолед, сладолед и банан, оригинална само с шоколад и шоколадовата мечта. Сега проучва възможността да въведе и гофрета с домашен мед, както и с кленов сироп, който е изключително популярен в Америка, но не толкова разпространен у нас, но се съчетава много добре като вкус с гофретата. В бъдеще може да започне да прави и солени гофрети, които нямат специална рецепта, и ще има възможност да експериментира сама в кулинарството. Синът й помага не само с аранжировката на гофретите, той внася творческата мисъл в проекта. Измисля логото целия облик на щанда. Занимава се с маркетинг, обмисля и да започне свой бизнес. Лидия е много благодарна и на двамата си сина за огромната помощ и подкрепа, които са оказали още от началото. Макар понякога да се изразява в похапването на гофрети. Но самата тя признава, че също не е загубила апетита си към тях и не спира да ги преоткрива.", "date": "2017.09.08", "title": "Белгийски гофрети по желание на клиента"}
{"url": "https://www.24chasa.bg/novini/article/6434606", "text": "Без радикална реформа Европа е изправена пред разруха. Това заяви в реч в Атина френският президент Еманюел Макрон. Той очерта рамките на суверенна Европа, която да не бъда управлявана от по-големи сили, предава  От хълма при Акропола Макрон обяви, че ще предложи пътна карта за Евросъюза след парламентарните избори в Германия на 24 септември. „Трябва ни Европа, в която ще се осмелим отново да защитаваме социалното и данъчното сближаване, защото това ни държи заедно. Трябва ни силно управление, което да ни даде суверенитет - с общ бюджет, с истинска изпълнителна власт и парламент, пред който тя да се отчита”, заяви френският държавен глава.", "date": "2017.09.08", "title": "Макрон: Без радикална промяна Европа е изправена пред разруха"}
{"url": "https://www.24chasa.bg/novini/article/6434620", "text": "Висшият съдебен съвет избира нов председател на Върховния административен съд в понеделник. Кандидатите са двама - Георги Чолаков и Соня Янкулова - и двамата съдии във ВАС. Чолаков е номиниран от 79 съдии. Той има над 25 години общ юридически стаж, от които над 10 години като съдия. Постъпва в съдебната система през 1992 г. като стажант-съдия в окръжния съд в Сливен, а от 20 юли 92-ра е съдия в Районен съд - Котел, който оглавява по-късно. В периода 1993 г. - 1995 г. е председател на районния съд Сливен, след което работи като адвокат. От 2007 г. е съдия, а впоследствие става заместник-председател на административния съд в града. След това за три години е нотариус. От 1 юли 2013 г. е председател на Второ отделение във ВАС. Кандидатурата на Соня Янкулова е предложена от трима членове на Съдийската колегия на Висшия съдебен съвет. Тя има над 32 години юридически стаж, от които над 21 години като съдия. В периода 1982-1983г. е стажант-съдия в Софийския градски съд, след което работи като юрисконсулт и инспектор до 1988 г., когато става районен съдия в Трети районен съд в столицата. После е заместник-председател на Софийския градски съд, където става ръководител на първото в страната самостоятелно обособено административно отделение. От 1998 г. е съдия във ВАС, а в периода 2001 г. - 2008 г. е заместник-министър на отбраната, след което става заместник-министър на вътрешните работи. От 2009 г. и до настоящия момент е съдия във Върховен административен съд. За да има избран кандидат, са нужни 17 гласа от всички членове на ВСС.", "date": "2017.09.08", "title": "ВСС избира председател на ВАС"}
{"url": "https://www.24chasa.bg/novini/article/6434639", "text": "Виктор Николаев проговори за телевизионната раздяла с неговата дългогодишна колежка Ани Цолова. Той сподели, че са много близки, но пътищата им се разделят. „На този ден преди 4 години с Ани Цолова подготвихме първия сутрешен блок за Нова телевизия. Заедно се появихме на 9 септември 2013 г. Преди това бяхме още три години в друга телевизия. От понеделник обаче няма да е така. Ще бъда сам и не ми е лесно след седем години прекрасно партньорство“, заяви водещият. „Много близки приятели сме. Благодарен съм, че професията, която ни отнема много от нервите и времето, от съня и близките ни, ни дава и хубави срещи с честни, открити и смели сърца. Едно от тях е сърцето на Ани“, добави Виктор Николаев.", "date": "2017.09.08", "title": "Виктор Николаев: Няма да ми е лесно без Ани!"}
{"url": "https://www.24chasa.bg/novini/article/6434699", "text": "26-годишен тутраканец е загинал при пътнотранспортно произшествие тази сутрин. Инцидентът е станал на изхода на Тутракан, в посока с. Старо село. Сигналът е получен на тел.112 в 06.09 часа. По първоначални данни младежът, който бил неправоспособен водач, на ляв завой е изгубил управлението на мотоциклета си „Кавазаки” и се е ударил последователно в две крайпътни дървета. Загинал е на място. Към момента дежурна оперативна група извършва оглед на мястото на инцидента, причините за който се изясняват.", "date": "2017.09.08", "title": "26-годишен е загинал на място след удар с мотора си в две дървета край Тутракан"}
{"url": "https://www.24chasa.bg/novini/article/6434737", "text": "Второ през тази седмица мощно сълнчево изригване беше регистрирано от учените в четвъртък 7 септември, само един ден след рекорден подобен феномен за последните 12 години, предаде ТАСС. Агенцията цитира данните от сайта на лабораторията за рентгенова астрономия на Слънцето към физическия институт \"Лебедев\" на Руската академия на науките, предаде БТА. Второто изригване се е състояло в периода 17:20-17:55 часа българско време. Неговата мощност специалистите оцениха на Х1.3, където буквата Х обозначава най-мощното възможно слънчево изригване, а цифровият индекс уточнява неговата интензивност. Серията започна на 4 септември. Отначало Слънцето произведе 5 малки изригвания от клас М с мощност 4-5 бала. След това на 6 септември последва изригване от клас Х с мощност 2,2 бала, последвано от екстремално силното изригване, достигнало Х9.3 бала. Последно подобно изригване беше наблюдавано на 7 септември 2005 година.", "date": "2017.09.08", "title": "Учени регистрираха второ голямо слънчево изригване"}
{"url": "https://www.24chasa.bg/novini/article/6434782", "text": "Американската прокуратура иска 55 години затвор за бившия турски министър на икономиката Зафер Чаглаян в обвинителен акт, отнасящ се до заговор за избягване на американските санкции спрямо Иран, пише турският в. \"Джумхуриет\" днес, цитиран от БТА. Чаглаян, бивш министър от правителство на управляващата и сега Партия на справедливостта и развитието (ПСР), е подведен под отговорност в САЩ по същото дело, в което обвиняем е и бизнесменът Реза Зараб, съден за конспирация. Зараб, търговец от ирански произход, който има и турско гражданство, е обвинен за извършване на незаконни трансакции през американски банки в интерес на иранското правителство и на други ирански институции. \"Джумхуриет\" се е запознал с допълнителния обвинителен акт от 53 страници, в който турският министър фигурира и с кодово име \"Баткото\". В документа се твърди, че по времето, когато е бил министър, Чаглаян е получавал от Зараб пари и скъпоценности на стойност десетки милиони долари и е действал в полза на Иран. В същия обвинителен акт под отговорност е привлечен и бившият управител на турската държавна банка Халкбанк Сюлейман Аслан. Двамата са обвинени, че са участвали в \"заговор за използване на финансовата система на САЩ за извършване на трансакции на стойност стотици милиони долари в полза на правителството на Иран и други ирански институции, подложени на санкции от САЩ\".", "date": "2017.09.08", "title": "Американската прокуратура иска 55 години затвор за бивш турски министър"}
{"url": "https://www.24chasa.bg/novini/article/6434791", "text": "На 7 септември 2017 г. около 16,30 ч. на ул. \"Четвърта\" в град Вършец незавързан кон рита в предната част на главата 9-годишно момче от София, което го ударило с ръка, съобщиха от ОДМВР-Монтана. Пострадалото дете е транспортирано от роднини във ФСМП Вършец, а впоследствие - в МБАЛ Монтана, където е установено, че е със спукан череп и с опасност за живота. По случая е образувано досъдебно производство.", "date": "2017.09.08", "title": "9-годишно момче е с опасност за живота, след като е ритнато от кон в Монтанско"}
{"url": "https://www.24chasa.bg/novini/article/6434834", "text": "Има достатъчно органи за борба с корупцията в държавата. Това заяви шефът на Висшия касационен съд Лозан Панов преди срещата си в парламента с лидера на БСП Корнелия Нинова. Двамата ще обсъдят антикорупционния закон, който подготвят червените. \"Още преди 4 месеца поисках среща с всяка една от парламентарните групи, включително с БСП във връзка с идеите, които имам за това с направена реформа в дълбочина. Идеята, която споделих и с президента на страната е именно за свикването на Велико народно събрание. Използвам тази възможност, за да споделя тези идеи с домакините, а именно БСП\", каза Панов. \"Ще кажа своите аргументи и пред БСП защо не виждам в рамките на този законопроект, решение за борбата с корупцията. Създава се паралелна структура с дублираща функция в страната без ясни механизми за контрол и отчетност. Само и само да не се реформират органите за съдебно преследване. В случая прокуратурата. Това е моето мнение. Това мнение ще изразя и пред БСП\", категоричен бе той. Според него основният дебат по темата за корупцията трябва да премине през това, че има достатъчно органи в рамките на държавата. \"После защо тези органи не вършат своята работа. Това е основния въпрос. Създаване на нова структура с изместване на дебата кой ще назначава директора и в различни посоки без дори да се пита колко ще струва един такъв орган\", каза още шефът на ВКС. На въпрос по повод на информацията, че Панов е прекарал почивката си в Гърция, харчейки десетки хиляди, той отговори - Не съм бил в Гърция през месец август, през юни или юли. Изобщо от началото на годината не съм бил в южната ни съседка. Толкова много неща се изказаха и публикуваха. Не смятам, че трябва да им отговарям.", "date": "2017.09.08", "title": "Лозан Панов: Има достатъчно органи за борба с корупцията в държавата"}
{"url": "https://www.24chasa.bg/novini/article/6434839", "text": "Труп на мъж с неустановена самоличност е открит в река Бебреш между Ботевград и село Литаково, съобщиха от пресцентъра на ОДМВР-София. Сигналът за забелязаното тяло е постъпил в 13.30 часа на в четвъртък в РУ- Ботевград. При извършения оглед от служители на областната дирекция е установено, че трупът е на мъж на приблизителна възраст 45-55г., с все още неустановена самоличност, без видими следи от насилие. Тялото е изпратено за извършване на аутопсия. По случая в ОДМВР- София е образувано досъдебно производство.", "date": "2017.09.08", "title": "Откриха тялото на мъж в река Бебреш в близост до Ботевград"}
{"url": "https://www.24chasa.bg/novini/article/6435059", "text": "Главният изпълнителен директор на Deutsche Bank Джон Крайън счита, че банките са готови за революция, предаде  . Първият етап от този процес ще стане замяната на служителите с роботи. Значителна част от банковите служители вършат механична рутинна работа и пресмятат парични суми, лихви и други подобни – нещо, с което отлично с оправя съвременна компютърна система с ИИ. Крайън счита, че уволненията са неизбежни, но ще бъдат от полза за всички. Ръководителят на Deutsche Bank обеща да замени с роботи значителна част от персонала на банката. Той не съобщи, колко точно хора ще си отидат, но предупреди, че ще бъдат много. Към днешен ден в DB работят над 100 000 души. „Трябва да променим подхода при подбора на служителите и персонала изобщо. И трябва добре да си помислим, с какво служителите трябва да се занимават през работно време“. Директорът на Deutsche Bank счита, че служителите трябва да бъдат обучавани наново за нова, по-интересна и творческа работа. Аналитиците на Citigroup пресметнаха, че 30% от всички дейности и функции на банковите чиновници могат да бъдат автоматизирани. Процесът вече започна: HSBC затвори 27% от своите клонове, Lloyds – 14%. Сега работата на тези чиновници се върши от съвременни мобилни приложения и автоматизирани облачни услуги.", "date": "2017.09.08", "title": "Deutsche Bank заменя част от служителите с роботи"}
{"url": "https://www.24chasa.bg/novini/article/6435080", "text": "Започва спешна проверка на медицинската документация, представена от обвиняемия прокурор Димитър Захариев, вече е назначена петорна съдебно-медицинска експертиза, която да установи какво е състоянието му, съобщиха от прокуратурата. Това стана след като   тв сутринта показа разследване, което проследява поведението под домашен арест на обвиняемия плевенски прокурор Димитър Захариев, задържан след като в ефира на NOVA бяха излъчени кадри с обвинените за рекет Камен Куката и Иво Бокса. Тримата заедно обикаляли фирми да налагат силова охрана, потвърди обвинението. През юни прокурор Захариев излезе под домашен арест с документи, че е болен от много неща - порок на клапа на сърцето, подагра, асептична некроза на лявата бедрена става, клаустрофобия и страхова невроза след задържането. На 27 юли той се яви в специализирания съд с патерици и обясни, че имал спешна нужда от 6-месечно лечение в болница заради нова травма – спукал тазобедрена става, докато местел тенекии с мед вкъщи. На кадри от камера пред дома на Захариев се вижда, че патерици той не ползва нито веднъж за повече от месец преди да отпътува към съда. От края на юни, когато твърди, че спукал ставата, до сутринта на деня преди делото, той не спира да влиза и излиза на два крака. Патерица вади едва на 26 юли малко след като изпраща гостенка. Вади я втори път на същата вечер, когато слиза от колата свободно, отваря задната врата, оглежда се и започва да куца. На 27-и юли той се явява на делото с двете патерици. На прибиране в Плевен обаче Захариев енергично излиза и подрежда кофите за боклук пред вкъщи. Седмици наред след това той продължава да е подвижен на два крака. След като в ефира на NOVA беше излъчено част от разследването на Марин Николов, от прокуратурата съобщиха, че започват спешна проверка на медицинската документация, представена от Захариев и вече са назначили петорна съдебно-медицинска експертиза, която да установи какво е състоянието му. Държавното обвинение иска и информация от полицията в Плевен за това доколко Захариев е спазвал мярката \"домашен арест\". Ако се установи, че той не я е спазвал, прокуратурата ще поиска от съда той да бъде върнат зад решетките.", "date": "2017.09.08", "title": "Разследван прокурор ходи с патерици само в съда"}
{"url": "https://www.24chasa.bg/novini/article/6435089", "text": "Няма данни за пострадали българи при земетресението с магнитуд 8 по скалата на Рихтер, ударило по-рано днес южната част на Мексиканските съединени щати. Това съобщиха от Министерство на външните работи. Рано тази сутрин силно земетресение разлюля южната част на Мексиканските съединени щати. Епицентърът е в Тихия океан, на около 87 км югоизточно от град Пихихяпан и на дълбочина 70 км, съобщи Институтът по геофизика на САЩ. Най-малко двама души загинаха в щата Чиапас. Трусът, с продължителност около минута, бе усетен и в столицата Мексико. Въпреки късния час в страната, целият екип на посолството на Република България е в сградата на посолството на разположение на нашите сънародници там.", "date": "2017.09.08", "title": "Няма данни за пострадали българи в Мексико, вижте къде да звъните"}
{"url": "https://www.24chasa.bg/novini/article/6435097", "text": "Петнайсет души са загинали при мощното земетресение в Мексико, съобщи президентът Енрике Пеня Нието, цитиран от телевизия \"Форо\", предаде ДПА. Нието съобщи това пред журналисти на излизане от среща в Националния център за превенция на бедствия. Десет души са загинали в щата Оаксака, трима в Чиапас и двама в Табаско, предаде БТА. В Туитър президентът каза, че това е най-силното земетресение в страната от близо век. Поне 61 вторични труса с магнитуд до 6,1 са били регистрирани в Мексико след мощното земетресение, разтърсило Мексико миналата нощ, съобщи Националната сеизмологична служба на страната, цитирана от ТАСС.", "date": "2017.09.08", "title": "Петнайсет е броя на загиналите при земетресението в Мексико"}
{"url": "https://www.24chasa.bg/novini/article/6435118", "text": "Ураганът Ирма мина от пета в четвърта категория, но все още остава изключително опасен. Това заяви днес Националният център за ураганите на САЩ, цитиран от Франс прес и БТА. Придружен с ветрове, поддържащи скорост от 250 км в час, ураганът се насочва към Флорида, отбелязват метеоролозите. Щатите, причинени от стихията на Френските Антили, може \"много да надхвърлят\" 200 милиона евро, посочи днес в Париж пред телевизия \"СиНюз\" шефът на Централната каса за презастраховане Бертран Лабилоа.", "date": "2017.09.08", "title": "Ураганът Ирма мина от пета в четвърта категория, но все още е крайно опасен"}
{"url": "https://www.24chasa.bg/novini/article/6435152", "text": "Само две детски градини и едно училище няма да посрещнат новата учебна година в своите сгради, заради продължаващи ремонти. Това каза пред журналисти кметът на София Йорданка Фандъкова, която провери изпълнението на строителните работи на разширението на сградата на Първа Английска гимназия и 112 ОУ в район „Оборище“, предаде  „Фокус“. „45 училища и детски градини се ремонтират това лято основно. Районните кметове възлагат, сключват договори и ги координират, така че от тях очаквам да бъдат отговорни за изпълнението на тези договори и контролът по тях“, посочи Фандъкова. „Очакваме само в две детски градини и в едно училище да не може учебната година да бъде открита в техните сгради“, допълни тя. Училището е 44-то СУ „Неофит Бозвели”, в pайон \"Подуяне\". Там тече много голяма реконструкция по програмата за енергийна ефективност, средствата са от национален фонд. Както директорът, така и районният кмет не биха искали да ги загубят, затова решиха да работят, а децата да бъдат пренасочени в друго училище. Има създадена организация, не очаквам проблеми, както и в детската градина в район „Люлин“, където също се прави цялостна реконструкция“, уточни кметът на София. „Ремонтите и в други училища и детски градини ще продължат след 15 септември, но те няма да пречат на учебния процес“, отбеляза още тя. „Продължавам с инспекциите на основните ремонти, които се изпълняват, както и на строителството и разширенията на сгради. В сградата на Първа Английска гимназия и 112 ОУ, в която учат едни от най-добрите деца и преподават едни от най-добрите учители, има общо около 2000 ученици. Отдавна им е тясно. Въпреки това те се разбират добре и предпочитат да останат заедно, но се договорихме, че ще разширим сградата“, каза Фандъкова, като уточни, че към момента се изпълнява първия етап от разширението на сградата. „От възложителя разбрах, че работите напредват и до средата на есента ще бъде изградена основната конструкция, за да може през зимата да се работи вътре и за 6 май да имаме завършен обект, през лятото да се обзавежда и оборудва и на следващия 15 септември двете училища да посрещнат новата година с 16 нови красни стани“, посочи кметът на София. Тя допълни, че вторият етап от разширението предвижда строителство на нов физкултурен салон и още класни стаи и кабинети и на практика чрез него ще се удвои капацитет на сегашната сграда.", "date": "2017.09.08", "title": "Фандъкова: Две детски градини и 1 училище няма да посрещнат новата учебна година"}
{"url": "https://www.24chasa.bg/novini/article/6435158", "text": "Естония, която в момента заеме председателския пост на Съвета на Европейския съюз, заяви, че тази година няма да бъде взето никакво решение след призивите на германския канцлер Ангела Меркел за прекратяване преговорите за членството на Турция в блока, предава EurActive. Така отговорността за решението пада върху България, която ще поеме председателството от 1 януари 2018г, предаде \"Фокус\" Меркел отправи призива за преустановяване на преговорите за влизането на Турция в ЕС по време на първия и единствен телевизионен дебат, проведен на 3 септември: три седмици преди парламентарните избори. „Не очаквам Европейския съюз да вземе каквито и да е решения по този въпрос тази година“, отбеляза външният министър на Естония Свен Миксер по време на срещата със своите колеги от блока. Той подчерта, че трябва да се изчака публикуването на оценките на Европейската комисия, което ще се случи в началото на следващата година.", "date": "2017.09.08", "title": "България ще решава вместо Естония за членството на Турция в ЕС"}
{"url": "https://www.24chasa.bg/novini/article/6435175", "text": "Община Стара Загора започна днес проверка в детска градина номер 5 \"Мечо Пух\", след като майка пусна снимки във Фейсбук с белези по лявата буза и ухото на 7-годишния си син, за който твърди, че бил бит в четвъртък в градината. Според разказа на Петя Н. в социалната мрежа, детето й било затворено в отделна стая и удряно по цялото тяло, а преди това били сапунисани и очите му, защото се изцапало на двора и било мръсно. Майката, която работи като консултант-продавач, вини за това учителката Йорданка Колева. Ден по-късно постът с тази информация беше свален. В петък, когато започна проверката, братята-близнаци Златин, пострадалият, и Антон, не бяха в градината. Те вероятно няма повече да се върнат там, тъй като от 15 септември тръгват в първи клас. Директорката на детската градина Мариана Кутина потвърди пред \"24 часа\" за сигнала на майката. Учителката, която е на 62 години, твърдяла, че детето се изцапало при игра на двора, затова се наложило да го измие. След това Златин не искал да обядва и хвърлял на земята приборите. За да го успокои, тя го завела в стаята, но не го била оставяла там сам. Не го била удряла. По думите на Кутина, детето е доста буйно и често непослушно. Двете близначета растели без баща и липсата на мъж в дома им личала. Братчетата били добри художници. В тяхната четвърта група имало 14 деца, 4 от които със специални образователни потребности - две не чуват, едно е сляпо, друго е аутист, а с такива деца се работи трудно. Досега в тази детска градина не са имали подобен инцидент. \"Правим всичко възможно децата, които подлежат на училище, да останат до последно в детската градина, за да улесним родителите\", каза пред \"24 часа\" зам.-кметът на община Стара Загора Иванка Сотирова. Тя бе категорична, че ако вината на госпожата се докаже, тя ще бъде освободена от работа. Била на работа в детската градина, защото нямала достатъчно трудов стаж за пенсия. \"Имаме идея навсякъде в детските градини да бъдат монтирани камери, но за това е необходимо информираното съгласие на всички родители. Работим в тази посока\", каза още Сотирова.", "date": "2017.09.08", "title": "След Панагюрище и в Стара Загора проверяват дали е бито дете в градина (Обновена)"}
