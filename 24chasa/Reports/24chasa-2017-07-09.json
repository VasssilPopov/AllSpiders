{"url": "https://www.24chasa.bg/novini/article/6325550", "text": "Двеста и деветдесет станаха задържаните в трите дни на размирици в Хамбург, породени от протестиращи срещу срещата на върха на Г-20, предаде БТА. По-рано се съобщаваше за 144 арестувани. 213 представители на правоохранителните органи бяха ранени досега. Не е ясно колко протестиращи са пострадали, допълва Франс прес. Въпреки че срещата на върха приключи вчера, за трета поредна нощ в града имаше сблъсъци между демонстранти и полицаи, предаде Франс прес. Протестиращите се събраха в квартала Шанцен, смятан за местен бастион на радиалната левица. Въоръжени с бутилки, те атакуваха автомобили, някои от които подпалиха. Полицията използва водни оръдия и сълзотворен газ, за да разпръсне протестиращите. Накрая полицаите си върнаха контрола върху ситуацията, допълва ТАСС.", "date": "2017.07.09", "title": "290 са задържаните в Хамбург, а 213 полицаи са ранени"}
{"url": "https://www.24chasa.bg/novini/article/6325692", "text": "Гръцкото правителство обвини Турция за провала на преговорите за обединяването на остров Кипър в Швейцария, защото е искала да продължи военното си присъствие на острова. В официално заявление от събота МВнР на Гърция обвини Турция, че е давала обещания, за да създаде „лъжливото впечатление, че иска преговори“, пише Ekathimerini, цитира \"Фокус\". „По време на най-важния момент на конференцията в Кранс Монтана Турция отказа да изпълни редица обещания, дадени от нея на генералния секретар на ООН Антонио Гутереш“, пише в заявлението. „Тогава Турция показа истинската си цел: да получи право на намеса“, пише още там. „Турция няма намерение да достигне до компромис. Турция измами генералния секретар на ООН. След тези разкрития Гутереш бе заставен да обяви, че конференцията е приключила“, пише в официалното заявление.", "date": "2017.07.09", "title": "Гърция обвинява Турция за провала на преговорите за Кипър"}
{"url": "https://www.24chasa.bg/novini/article/6323950", "text": "Помните ли капитан Георги Георгиев - първия българин, който обиколи света с яхта? Той стои в началото на тази история. На 20 декември 1976 г. капитанът тръгва от Куба на околосветско пътешествие със своята яхта “Кор Короли”. Завършва го на следващата година отново на 20 декември. Постига рекорд - по-малко от 202 денонощия проплавано време за размерите и възможностите на плавателния му съд. Три години по-късно постижението му е включено в книгата за рекордите “Гинес”. Капитан Георги Георгиев е удостоен със званието “Герой на Народна република България”. На негово име е кръстен нов 25 000-тонен кораб за насипни товари на “Български морски флот”. Георгиев е обявен за почетен спортист № 1 за 1977 г., както и за почетен гражданин на Варна и родния му град Кърджали. През всичкото това време моторният кораб “Емона” кротко превозва български и чуждестранни летовници по Черноморието - от Бургас през Несебър до Мичурин. Пуснат е на вода през 1942 г. на пристанище Варна. Кръстен е на древногръцкото име на Стара планина - Аемон. Корабът, който е дълъг 38,5 м и с водоизместимост 217 тона, поставя началото на българския пътнически морски флот. След 33 години вярна служба, през 1979 г. “Емона” хвърля последна котва и се отдава на заслужен отдих. По Черноморието вече хвърчат “ракети” и “комети” и ветеранът няма достатъчно сили да се надплува с тях. И тогава капитан Георги Георгиев дава идеята “Емона” да бъде преместена от морето в планината Родопи, където е язовир “Кърджали”. Кметът на града Димитър Милев, както се казва, горещо прегръща идеята и дава душа и сърце да я осъществи. И докато Милев се бори с ведомствено-бюрократичните бариери и уточнява маршрута, по който да пътува нестандартният товар, в Бургас сковават 40-метрова конструкция върху 64 гуми, която е теглена от специален влекач. Върху нея качват морския съд. На 3 май 1979 г. корабът “Емона” се сбогува завинаги с морето край Бургас и потегля към своя нов язовирен дом. Той е ескортиран от пилотски коли на КАТ, джипове с енергетици, подвижни работилници, влекачите “Фаун” и “Татра”, линейни кранове и други автомобили. До Кърджали са около 300 км, но до 15 май са изминати вероятно повече от 500 - с връщанията след Айтос, завоите, маневрите и обиколните преходи. защото направлява цялото движение. Но пък кинооператорът Гаврил Драганов казва, че е единственият българин, пропътувал разстоянието от Карнобат до Нова Загора с кораб. Той снима документален филм за събитието, режисьор на който е Румен Григоров. Навсякъде по пътя ги приветстват хора, които ръкопляскат, скандират и се чудят, както техните деди с почуда сигурно са гледали преминаването на кита Голиат по българските земи. На 13-ия ден от тръгването от Бургас спират да нощуват в с. Чифлик - само на 15 км от заветния язовир. Атракцията е пълна В съседното село Жинзифово ученици очакват “Емона” с първите щайги ягоди. Но корабът не стига до тях. На един остър завой той се прекатурва от платформата и пада в двора на последната къща на село Чифлик. За щастие, жертви няма, леко ранен е само един младеж от поддържащата бригада. Няма повреди и върху кораба, спасява го меката почва, върху която пада. Няма щети и върху къщата. Спасителните дейности траят цели две седмици. Кметът Димитър Милев лично ръководи операцията. Работи се денонощно. “ Понякога на ден напредвахме едва по 7-8 см”, казва Милев след години.", "date": "2017.07.09", "title": "“Емона” е единственият кораб с  крушение  на сушата"}
{"url": "https://www.24chasa.bg/novini/article/6325428", "text": "Ново земетресение със сила от 2,7 по скалата на Рихтер е регистрирано в Македония две минути след полунощ в неделя, показва справка на интернет страницата на Европейския средиземноморски сеизмологичен център, предаде \"Фокус\". Епицентърът е бил на девет километра северозападно от Ресен, с дълбочина от два километра под земната кора. Серията земетресения в Македония продължава – трус със сила от 4,0 по скалата на Рихтер бе регистриран в 22.52 часа (местно време). Епицентърът е бил на 14 км североизточно от Охрид и осем километра източно от село Косел, в близост до което е разположен и единственият активен вулкан на Балканския полуостров – Дувалото. Дълбочината на труса е била два километра под земната кора. Във вечерните часове на събота районът бе разлюлян от още един силен трус. В 21.31 часа (местно време) е регистрирано земетресение от 3,7 по Рихтер, с епицентър 11 км североизточно от Охрид и шест километра източно от село Косел. Дълбочината на труса е била пет километра под земната кора. Малко по-късно, в 21.57 часа (местно време), в района е последвало ново земетресение от 2,5 по Рихтер. Епицентърът му е бил на пет километра източно от Охрид и на пет километра североизточно от Косел, с дълбочина от пет километра. Земетресенията, които вече три седмици разлюляват района на град Охрид, изплаши местните жители, част от които ще прекарат нощта на открито, предава македонската електронна медия Press 24. „Аз съм възрастна личност, но досега такова нещо не е било. Продължава прекалено дълго, стресира ни“, разказва жителка на Охрид пред местна медия. Сутрешните часове на събота премиха спокойно, но вечерта бяха регистрирани две по-силни земетресения.", "date": "2017.07.09", "title": "Нова серия от земетресения в Македония, охридчани са изплашени"}
{"url": "https://www.24chasa.bg/novini/article/6325433", "text": "Престъпленията от омраза, включващи расова и религиозна дискриминация, са достигнали безпрецедентни нива след референдума за британското членство в Европейския съюз, което поставя малцинствените групи в Обединеното кралство в ситуация, в която са по-уязвими от всякога, разкрива вестник The Independent, цитира \"Фокус\". Полицейски данни, получени в редакцията на основание правото на свобода на информацията, показват, че за 11-те месеца след референдума за Брекзит инцидентите от подобен тип са нараснали с 23 % - от 40 741 на 49 921, в сравнение със същия период на предходната година. Рекордните цифри потвърждават опасенията, че гласуването в подкрепа на „развода“ между Брюксел и Лондон е предизвикало вълна от престъпления, свързани с омраза, базирана на религиозна и етническа принадлежност, и доведе до призиви към правителството да \"преразгледа\" спешно своя отговор на подобни тенденции.", "date": "2017.07.09", "title": "Престъпленията от омраза са нараснали след референдума за Брекзит"}
{"url": "https://www.24chasa.bg/novini/article/6325446", "text": "Постоянната представителка на САЩ в ООН Ники Хейли каза, че по време на срещата си с руския президент Владимир Путин американският президент Доналд Тръмп директно му е поставил въпроса за обвиненията за руска намеса в американските избори, предаде БТА. Тя поясни, че това е била първата обсъдена между двамата тема. \"Всички знаят, че Русия се намеси в нашите избори\", заяви Хейли в интервю за Си Ен Ен, откъси от което се появиха днес, но което ще бъде излъчено изцяло утре сутринта. \"Господин Тръмп искаше да го (Владимир Путин) погледне в очите и да му каже, че ние знаем, че вие сте се намесили в нашите избори, ние знаем, че вие сте го направили и трябва да престанете\", заяви Хейли. \"И мисля, че президентът Путин направи точно онова, което ние мислехме, че ще направи, той отрече\", допълни тя. Руските и американските изявления след срещата между Путин и Тръмп се различават по този въпрос, който трови президентския мандат на Тръмп още от началото му. Русия винаги е отричала всякаква намеса в изборния процес в САЩ през 2016 г. \"Дадох разяснения. Струва ми се, че той (Доналд Тръмп) беше доволен от тези отговори и че ги прие\", каза по-рано днес Путин относно срещата си с Тръмп. Така той потвърди разказа на руския министър на външните работи Сергей Лавров от вчера вечерта. Но Белият дом представи разговора в друга светлина, разказвайки, че Тръмп се е показал нападателен пред колегата си. \"Имаше много дълъг и много енергичен разговор между двамата държавни секретари\", каза Тилърсън относно срещата, състояла се вчера. За Хейли руската версия за разговора е просто опит на Русия да спаси имиджа, но това е безуспешно. \"Всички знаят, че те се месят не само в изборите в САЩ, но го правят и на други континенти и го правят, опитвайки се да предизвикат хаос в тези държави\", заяви Хейли. \"Страните трябва да знаят, че има последици, когато човек се меси в нашите избори\", каза тя, но отказа да навлезе в подробности.", "date": "2017.07.09", "title": "Представителят на САЩ в ООН ще разкаже детайли от срещата Тръмп-Путин пред CNN"}
{"url": "https://www.24chasa.bg/novini/article/6325458", "text": "Требище е село в Североизточна Албания, изпразнено от жителите си, стремящи се да получат български паспорти, които да отворят вратата към Европейския паспорт, предаде AFP, цитира \"Фокус\". Арман Кадриу има албанско име, но 12-годишното момче се смята за българче. „Не искам да стоя тук и да паса кравите. Искам да стана футболист“, заяви той, покрит в пот, докато подритва топка по прашния път на селото в региона Голо бърдо. „В Англия, това е възможно с български паспорт“, заяви той, превключвайки езиците: „Довиждане“, казано на чист български. България и Албания не споделят обща граница. Албания, която не е член на ЕС, където законът за малцинствата се обмисля, не признава българите за малцинствена общност, за разлика от гърците, македонците, сърбите и черногорците. Но етничността на исторически славянско говорещите общност на албанския изток е спорна – съседна Македония ги смята за македонци. Но според Държавната агенция за българите в чужбина, която им помага да получат паспорт, български семейства живеят на територията на Албания от пети век насам и техните наследници са членове на диаспората. Няма официална статистика, но българските организации в Албания изчисляват, че има 100 хил. такива наследници. Европейският парламент изглежда съгласен: през февруари той поиска от Тирана правата на хората от български етнос в Преспа, Голо бърдо и Гора да бъдат защитени от закона и да бъдат пазени на практика“. „Препоръката дава нова надежда. Всеки ден поне седем-осем души питат как да получат български паспорт“, заяви Хаджи Пирущи. Той е председател на асоциацията „Просперитет Голо Бърдо“, който дава сертификати за български произход и е призната от правителството в София. Требище е заспало място. Няколко мъже прекарват деня си на терасата на бар „Демокрация“, докато другите работят на полето. Младите хора пътуват по три км., за да достигнат до Македония, където имат временна работа. „Някога селото имаше 6000 жители, но повече от 2500 напуснаха преди четири-пет години, когато получиха възможността да се възползват от български паспорт“, посочи местният жител Тахир Мучина. Откакто България се присъедини към ЕС през 2007 г. гражданите ѝ могат да работят и да обитават Съюза, като последните ограничения бяха премахнати през 2014 г. Мучина заяви, че и той „се оглежда“ за паспорт, както е неговата съпруга и три деца. Няма значение, че България е най-бедната страна в ЕС. Гледана от Требище тя е портата към Германия, Англия или към друга обетована земя. А в интерес на България е да обяви тези хора за свои. „Това съвпада с българската политика по Македония и македонците, които също имат достъп до българско гражданство, защото на тях се гледа като на етнически българи“, заяви експертът по Югоизточна Европа от Университета в Северна Каролина Димитър Бечев. Той добави, че българските европейски депутати успешно са лобирали пред Европейския парламент да заеме позиция по въпроса. „Ако Македония бе страна членка на ЕС, нещата щяха да са други, разбира се“, сочи Бечев. „Топонимията, запазването на архаичен български език и местния диалект и традиции са доказателство за българския характер на тези региони“, сочи българското правителство. Самите жители на Требище заявиха, че се смятат за българи и сочат, че говорят български в семеен кръг. „Живея в Албания, но произходът ми е български“, заяви 60-годишният Гани Шахини.", "date": "2017.07.09", "title": "Желанието за български паспорти е опразнило албанско село"}
{"url": "https://www.24chasa.bg/novini/article/6325481", "text": "Двама американци пострадаха жестоко при ежегодното пускане на бикове по улиците на северния испански град Памплона, съобщават западни медии, цитира  . И двамата са туристи, които доброволно са участвали в надпреварата с биковете, които са част от фестивала Сан Фермин. Първият пострадал е на 22 години и е представен с инициалите J. C.. Той е в сериозно състояние и е настанен в местната болница. Вторият американец е на 35 години (B. H.) и е в стабилно състояние, след като е пометен от биковете. Единият американец е намушкан в задната част на тялото, а другия е с наранена ръка, след като е бил влачен от биковете няколко метра. Асошиейтед Прес съобщава и за един пострадал испанец.", "date": "2017.07.09", "title": "Бикове смазаха двама американци в Памплона (Видео)"}
{"url": "https://www.24chasa.bg/novini/article/6325490", "text": "Раждането на дете със сигурност е най-запомнящото се събитие в живота на двама родители. Ако жената е избрала да роди естествено и всичко е наред, разбира се, тя има нужда от опора, подкрепа, някой, който да стисне ръката ѝ и да ѝ каже: \"Всичко ще бъде наред, мила. Обичам те!\", предава  . Но не винаги се получава така. Особено ако таткото, който е решил да присъства на появата на своето дете на бял свят, не се окаже с доста лабилни нерви. Така един мъж се превърна в тотална сензация в интернет, след като само във \"Фейсбук\" видео с уникалните му реакции по време на родилните мъки на жена му, събра над 4 000 000 гледания. ", "date": "2017.07.09", "title": "Реакциите на този  мъж докато жена му ражда,събра над 4 000 000 гледания (Видео)"}
{"url": "https://www.24chasa.bg/novini/article/6325495", "text": "Спасителните екипи съобщават, че са измъкнали телата на осем загинали, след срутването на жилищна сграда край италианския град Неапол, пише The Local, цитира \"Фокус\". Пожарникари и доброволци са претърсили руините на срутилата се четириетажна сграда в град Торе Анунциата, разположена в подножието на вулкана Везувий. Съобщава се, че сред жертвите е общинският архитект, отговарящ за проверките за безопасност на сградите. Властите са започнали разследване по обвинение за престъпна небрежност. Причината за срутването се изяснява.", "date": "2017.07.09", "title": "Осем загинали са измъкнати от срутила се сграда край Неапол (Видео)"}
{"url": "https://www.24chasa.bg/novini/article/6325694", "text": "Сръбското правителство съобщи, че шестима негови граждани са арестувани в Гърция във връзка с пребиването до смърт на 22-годишен тексасец на остров Закинтос, предаде Voice of America, цитира \"Фокус\". МВнР на Сърбия съобщава, че задържаните сърби ще се явят в съда. Семейството на Бакари Хендерсън от Остин, Тексас го е идентифицирала като жертвата. То сочи, че той е бил в Гърция, работещ като фотограф. Гръцката полиция съобщава, че той е бил пребит до смърт в петък в бар в град Лагана.", "date": "2017.07.09", "title": "Шестима сърби са задържани в Гърция за убийството на американец"}
{"url": "https://www.24chasa.bg/novini/article/6325505", "text": "Властите в Източна Полша наредиха евакуирането на близо 10 хиляди души и временно да се затвори шосе, водещо към Беларус, за да бъде извадена и обезвредена голяма бомба, останала от Втората световна война, предаде БТА. 500-килограмовата германска бомба бе намерена в четвъртък по време на строителни работи на улица в град Бялисток, на 190 километра североизточно от Варшава. Рано тази сутрин с автобуси ще бъдат евакуирани за деня около десет хиляди души, живеещи в радиус от 1,35 километра от мястото, където е намерена бомбата. След това сапьорите ще я пренесат на полигон, където да бъде неутрализирана.", "date": "2017.07.09", "title": "Евакуация на около 10 хиляди души в Полша заради бомба от Втората световна война"}
{"url": "https://www.24chasa.bg/novini/article/6325086", "text": "“В Евангелието често четем как различни хора се обръщат към Христос - с молба, с въпрос и дори с упрек и укор. Едни идват да благодарят, а други забравят за това. Четейки светото Евангелие, ние можем да разпознаем себе си във всеки един от тези хора, защото и днес продължаваме да се обръщаме така към Господ - с нашите нужди, скърби и радости. В евангелското четиво на 5 неделя след Петдесетница виждаме обаче една странна, даже неприемлива молба: \"“И ето, цял град излезе да посрещне Исуса, и като Го видяха, молиха Го да си отиде от пределите им”, казва архимандрит Атанасий (Султанов), протосингел на Западно- и Средноевропейска митрополия по повод 5 Неделя след Петдесетница, която тази година се пада на 9 юли. Тогава гадаринските жители молят Господа Исуса Христа да си тръгне от тях, да напусне пределите на тяхната околност. Надигнала се буря в езерото Генисарет и лодката, на която плавал Господ с учениците Си, била отнесена към западния пустинен бряг, където живеели гадаринските езичници. И когато Господ стъпил на този бряг, насреща му изтичали двама, облечени в дрипи мъже, подивели, страшни, от които всички в околността се страхували. Опитвали да ги вържат, но те късали всички въжета и вериги. Тези двама бесновати се хвърлили към Христа, крещейки в изстъпление: “Какво имаш Ти с нас, Исусе, Сине Божий? Нима си дошъл тука да ни мъчиш преди време? “А преди време тъмните сили на езичеството като че ли знаели, че ще бъдат повалени, те се вселили в тези хора и говорели с Господа: “Преди време си дошъл да ни мъчиш”. Господ изцелил двамата бесновати. А пастирите, които пасели свинете на брега на езерото, видели всичко, побягнали в града и разказали на жителите му. Целият град се стекъл да види това чудо. Видели болните, безумните, бесноватите, спокойно седящи при нозете на Спасителя. Вместо да прославят Бога, да благодарят на Чудотвореца изцерител, те Го помолили да напусне тяхната местност. Изплашили се, не искали да слушат Неговите слова, това чудо ги потресло и уплашило. “Ние не искаме Господ да ни тревожи. И даже, когато идваме в Църквата и правим всичко, което е нужно, ние не искаме да си помръднем и пръста, за да заживеем истински християнски живот, извършвайки постъпки, съответстващи на волята Христова. По-добре ни е да отложим, да отпъдим, да обърнем гръб на това”, обяснява архимандрит Атанасий. Пояснява, че не казваме направо: “Остави ни”, но постъпваме точно така, сякаш искаме да се избавим от тази задушаваща ни власт, от волята Божия. “Но Господ никого не потиска и на никого не налага тежко бреме. Той само казва: “Ето пътя на живота, върви по този път и ще придобиеш такова щастие, каквото няма на земята”. А ние поради хладността, немарливостта и леността на нашите души често сме неспособни да чуем този глас, да се възползваме от показания ни път към Царството небесно.”, завършва протосингелът на Западно- и Средноевропейска митрополия, която преди 2 седмици проведе 10-ия си събор.", "date": "2017.07.09", "title": "Защо се плашим от пътя, който ни показва Господ"}
{"url": "https://www.24chasa.bg/novini/article/6325514", "text": "Тази нощ са запалили крана,  , става ясно от фейсбук профила на журанлиста Пламен Даракчиев. От Столична община потвърдиха информацията, че кранът е бил запален. В публикацията си той пише, че палежът е станал около 3 ч. след полунощ. Предположенията са му, че кранът е залят с коктейли \"Молотов\" от преминаващи младежи. По непотвътдена информация щетите са на стойност около 1 млн. лева, колкото е цената на демонтиращата машина.", "date": "2017.07.09", "title": "Пламен Даракчиев: Запалиха крана, който демонтира паметника пред НДК (Снимки)"}
{"url": "https://www.24chasa.bg/novini/article/6325530", "text": "Спрете демонтажа на паметника до НДК, реновирайте го. Това каза пред  проф. Валентин Старчев, автор на монумента „1300 г. България”. Той обясни, че с малко пари могат да бъде реновирана и модернизирана конструкцията и паметникът да заживее нов живот. Старчев не е съгласен демонтираните скулптури да бъдат аранжирани около Националния исторически музей в Бояна. Това ще е нелепо и няма да отговаря на идията ми за 1300 г. България, каза професорът. Разтревожен съм, че събарят паметника и ще търся всички възможни пътища да продотвратя това решение на общината, твърд е скулпторът. Старчев е убеден, че решението е политическо, защото монументът е правен по време на социализма, и реваншистко. Опонентите казват: Вие свалихте нашия паметник - на Първи и Шести пехотен полк, ние ще махнем вашия.", "date": "2017.07.09", "title": "Проф. Валентин Старчев: Спрете демонтажа на паметника до НДК, реновирайте го"}
{"url": "https://www.24chasa.bg/novini/article/6325527", "text": "Вулканът Богослов на Алеутските острови в американския щат Аляска изригна и изпрати в небето стълб от вулканична пепел, висок 9 километра, предаде БТА. Властите издадоха предупреждение за въздухоплаването. Вулканът изригва периодично от средата на декември.                                                                                                                                                                                                                                                                                                                       ", "date": "2017.07.09", "title": "Изригване на вулкан в Аляска"}
{"url": "https://www.24chasa.bg/novini/article/6325538", "text": "Млад мъж с двойно гражданство - руско и американско, бе осъден в САЩ на 110 месеца затвор за кражба на десетки хиляди номера кредитни карти и за извършване на други престъпления с използване на компютърни технологии, предаде БТА, Както писа вестник \"Вашингтон пост\", 29-годишният Александър Твердохльобов, който живеел последните години в Калифорния, се е признал за виновен. Според прокуратурата от банковите му сметки става ясно, че е получил по електронен път от Русия и Китай около 1 милион долара, след като е хакнал най-малкото 40 хиляди банкови сметки в САЩ и чрез зловреден софтуер незаконно е контролирал около 500 хиляди компютри на частни лица. От мъжа са били конфискувани биткойни за около 4,5 милиона долара. При обиска на негови банкови сейфове са били намерени 272 000 долара.", "date": "2017.07.09", "title": "Руснак получи в САЩ над девет години затвор за хакерство"}
{"url": "https://www.24chasa.bg/novini/article/6325705", "text": "Президентът на Филипините Родриго Дутерте заяви, че би изял жив ислямистите, тероризиращи южната част на страната, предаде Newsweek, цитира \"Фокус\". „Ще ви изям черния дроб, ако искате. Дайте ми сол и оцет и ще го изям пред очите ви“, заяви Дутерте в обръщение към ислямистката групировка \"Абу Саяф\". „Ще ви изям. Не подбирам. Ще изям и това, което не може да се преглътне“, добави той. Дутерте е известен със своите агресивни и скандални изказвания. Веднъж той нарече бившия американски президент Барак Обама „кучи син“ и също така окуражава безработните филипинци да убиват на място наркотрафикантите.", "date": "2017.07.09", "title": "Президентът на Филипините към ислямистите: Ще ви изям черния дроб!"}
{"url": "https://www.24chasa.bg/novini/article/6325541", "text": "Демонтажът на паметника \"1300 г. България\" ще бъде спрян временно до сряда, след като тази нощ е бил подпален 150-тонния кран, който премахва конструкцията от началото на седмицата, научи \"24 часа\". Огромният кран е почернял, кабината зее, а от кабелите капе вода, видя репортер на \"24 часа\". Паметникът е отцепен с полицейски ленти, полицаи обаче няма. Три водоноски мият, но работниците отказват да кажат кой ги е пратил в ранния неделен час. До тях е паркирана и кола на застрахователна компания, от която млад мъж наблюдава за нови посегателства върху машината. Целият кран е унищожен, описването на щетите ще отнеме два дни. Изгоряла е цялата електроника и и хидравликата на съоръжението, а запалителната течност е хвърлена през оградата. Кранът е застрахован. Демонтажът на паметника се очаква да продължи в сряда. За целта ще бъде докаран нов кран. \"Имаме договор и ме длъжни да го изпълним. Работата ще продължи до няколко дни\", казаха още от \"Софинвест\".", "date": "2017.07.09", "title": "Спират временно бутането на паметника на НДК заради подпаления кран (Обновена)"}
{"url": "https://www.24chasa.bg/novini/article/6325564", "text": "27-годишният Георги Кадиев, който бе пребит от двама роми в Смолян, е бил опериран по спешност в нощта срещу неделя в клиниката по неврохирургия на пловдивската университетска болница \"Св. Георги\". Причината е хематом в мозъка. В момента състоянието му е стабилно, коментираха от здравното заведение.  След първото спречкване с него те се върнали с колове и се нахвърлили върху него. Младежът е получил две тежки фрактури на черепа. Единият от ромите е бил обучаван от майката на пострадалия във фирмата, където тя работи. \"Най-жалкото е, че познавам и двамата нападатели. Искам справедливи наказания за тях\", каза Мария Камбурова, която е неотлъчно до сина си. Жената е притеснена, тъй като Георги дължи около 1000 лева за здравни осигуровки, а и ще се нуждае от средства за последваща рехабилитация. Семейството разчита на помощта на добри хора. Разкрита е банкова сметка на името на Филип Камбуров, брат на пострадалия смолянчанин. Експрес банк Смолян BG89TTBB94001527557306 Филип Атанасов Камбуров", "date": "2017.07.09", "title": "Оперираха по спешност пребития от двамата роми в Смолян"}
{"url": "https://www.24chasa.bg/novini/article/6325554", "text": "От днес влизат в сила последните промени в Закона за движение по пътищата, които бяха приети от Народното събрание в края на юни. Така от днес се премахват знаците за камери на пътя и шофьорите ще могат да бъдат заснети във всеки момент и да получат електронен фиш за глоба, предаде \"Фокус\". До промяната се стигна, след като народните представители констатираха, че шофьорите масово намаляват скоростта само в зоната на табелата и след това продължават движението си с превишена скорост. Службите имат право да извършват контрол с автомобили, оборудвани със средства за аудиозапис и видеозаснемане, но контролът трябва да се осъществява само в техния обхват. За 1 месец ще бъде спиран от движение автомобил, чиито собственик го е предоставил на лице, употребило алкохол над 0,5 промила, наркотични вещества или техните аналози. Досега срокът в закона беше до 1 месец. За срок от 6 месеца до 1 година ще бъде прекратявана регистрацията на МСП на собственик без книжка или употребил алкохол над 0,5 промила. Същата е санкцията и ако собственикът на автомобила откаже да му бъде извършена проверка за алкохол или наркотични вещества. Регистрацията на автомобила за срок от 6 до 1 година ще бъде прекратявана и когато собственикът го е предоставил на лице без книжка.", "date": "2017.07.09", "title": "От днес премахват знаците за камери на пътя"}
{"url": "https://www.24chasa.bg/novini/article/6325582", "text": "Крадец е обрал църквата в Разград между 5 и 7 юли. Чрез използване на твърд предмет е разбита дървената врата на каса за дарения, откъдето са откраднати 300 лв. Това съобщиха от ОДМВР-Разград, предаде \"Фокус\". По случая се води проверка по чл.195, ал.1, т.3 от НК.                                                                                                                                                                                                                                                                                                                       ", "date": "2017.07.09", "title": "Обраха църквата в Разград"}
{"url": "https://www.24chasa.bg/novini/article/6325593", "text": "Най-големият син на Доналд Тръмп, неговият зет и бившият ръководител на предизборната му кампания са се срещнали с руски адвокат, малко след като Тръмп е спечелил президентската номинация на Републиканската партия миналата година, предаде БТА. Това както изглежда е най-ранната известна досега частна среща между ключови сътрудници на Тръмп и руски гражданин. Представители на Доналд Тръмп-младши и на Джаред Къшнър потвърдиха, че е имало такава среща през юни 2016 г. Те са се срещнали с руската адвокатка Наталия Веселницкая в кулата Тръмп в Ню Йорк. Тогавашният ръководител на предизборната кампания на Тръмп - Пол Манафор, също присъствал, според думите на Доналд Тръмп-младши. Най-големият син на Тръмп каза, че срещата на тримата с руската юристка е била кратка, извършена с цел да се представят един на друг и по време на нея те са обсъждали отменената програма, позволяваща на американски граждани да осиновяват руски деца. Русия прекрати тази програма в отговор на американските санкции срещу руски представители, наложени след смъртта през 2009 г. на намиращия се в руски затвор адвокат Магнитски, който разкриваше случаи на корупция в руската администрация. Тръмп-младши каза, че той е поканил Къшнър и Манафор на срещата и че е бил помолен да се срещне с адвокатката от познат, чието име той не спомена. Синът на Тръмп допълни, че не е знаел преди това с кого ще е срещата. Относно срещата в. \"Ню Йорк таймс\" пише, че адвокатката Веселницкая е известна с опитите си да предотврати санкциите срещу руски нарушители на правата на човека и че сред клиентите й имало държавни компании, както и сина на висш правителствен представител, чиято компания е била обект на разследване в САЩ по времето, когато тя се е срещнала с хората от обкръжението на Тръмп.", "date": "2017.07.09", "title": "Синът,зетят и шефът на кампанията на Тръмп са се срещали с руски адвокат през 2016 г."}
{"url": "https://www.24chasa.bg/novini/article/6325682", "text": "Ватиканът взе решение, че хлябът използван при причастие по време на католическите меси не трябва да бъде безглутенов, предаде BBC, цитира \"Фокус\". В писмо до архиепископите кардинал Роберт Сара заяви, че хлябът може да съдържа ниско количество глутен, но той трябва да бъде в достатъчно количество в хляба, за може той да бъде без допълнителни добавки. „Новите правила са необходими, защото безглутенов хляб за Евстаркия се продава в супермаркетите и в интернет“, посочи кардиналът. Католиците смятат, че хлябът и виното, давани на миряните по време на тайнството са тялото и кръвта христови. „Виното трябва да бъде натурално, гроздово, чисто: да не бъде смесено с други субстанции“, сочи кардинал Сара. Той добави, че правилото е издадено по заповед на папа Франциск.", "date": "2017.07.09", "title": "Ватиканът забрани хляба без глутен по време на причастие"}
{"url": "https://www.24chasa.bg/novini/article/6325708", "text": "Иракските сили за сигурност обявиха, че са напълно освободили град Мосул от „Ислямска държава“ след близо девет месеца бой срещу терористичната групировка, предаде AhlulBayt, цитира \"Фокус\". Иракските сили са освободили последния държан от „Ислямска държава“ квартал в Стария град на Мосул, обявявайки пълното освобождаване. Генерал-лейтенант Таер ал Кинани, командир на иракската елитна антитерористична служба поздрави народа на Ирак за освобождаването на Мосул от „Ислямска държава“.Ал Кинани добави, че на места има все още сблъсъци между правителствените сили и терористите. Операцията по освобождаването на Мосул бе стартирана на 17 октомври 2016 г.", "date": "2017.07.09", "title": "Иракският град Мосул е напълно освободен (Снимки)"}
{"url": "https://www.24chasa.bg/novini/article/6325699", "text": "ЦИК на Монголия обяви окончателните резултати от президентските избори в страната, провели се на 7 юли. Победител е Халтмаа Батулга, предаде Regnum, цитира \"Фокус\". На балотажа на изборите се бореха кандидатът от Монголската народна партия и настоящ председател на парламента Миегомбо Енхболд и кандидатът на Демократическата партия Халтмаа Батулга. Според резултатите на ЦИК победителят е спечелил 50,6% от гласовете.", "date": "2017.07.09", "title": "Окончателно Халтмаа Батулга е новият президент на Монголия"}
{"url": "https://www.24chasa.bg/ojivlenie/article/6323918", "text": "Венци Мартинов е български хуморист имитатор, автор на текстове за песни и телевизионни сценарии. Още от малък показва творчески заложби, пеейки в детския хор “Бодра смяна”. Въпреки това завършва икономически университет със специалност “Счетоводна отчетност”. В него един от най-строгите преподаватели бил Иван Костов. Мартинов и досега се гордее, че е успял да изкара заветната петица и е бил оценен като много добър студент. Комикът е автор на текстовете на песните за едни от най-популярните български естрадни изпълнители. Сред тях са дует “Ритон”, Мими Иванова, Развигор Попов, Богдан Томов, Георги Христов, Нели Рангелова и Катя Близнашка. Негов кумир в изкуството на хумора е Георги Парцалев. Той дори режисира пиеса, посветена на него - “За Парцалев с любов и усмивки”. В нея включва скечове и диалози от репертоара на големия актьор. Мартинов заснема и свое тв шоу - “Усмивките на Венци”. В него участват Богдан Томов, Весо Парцала (Веселин Павлов), Радка Куршума и др. Излъчваше се по БНТ. Венци Мартинов е близък приятел с Николай Николаев - Бате Николай. “Често му гостувам на вилата във Вакарел”, казва комикът и допълва: “С него се чувствам потопен във водите на класиката на българския и телевизионен хумор.”", "date": "2017.07.09", "title": "19 мига от живота на Венци Мартинов"}
{"url": "https://www.24chasa.bg/ojivlenie/article/6325027", "text": "Днес дадох на жената да разбере какво ми е, като ме мъкне по магазините. Влязохме в 11 кръчми и във всяка пробвах ракията и мезето, а после се върнахме в първата...                                                                                                                                                                                                                                                                                                                       ", "date": "2017.07.09", "title": "Любим виц на Дичо"}
{"url": "https://www.24chasa.bg/ojivlenie/article/6324972", "text": "4500 гости чакат на арбанашките поляни край Велико Търново на автентична българска сватба от стари времена, която ще кандидатства за рекорд на “Гинес”. За софрата ще бъдат опънати 10 месала по 150 метра, поръчани са 4500 глинени купи и 4500 дървени лъжици, които всеки един от сватбарите ще отнесе вкъщи за спомен. Ще има 2000 пити, 1 тон сирене, 2 т руйно вино, а в най-голямата тава на Балканите, която събира 2,3 т гозба, ще къкри боб по хайдушки с мръвка от едно теле. Шеф Виктор Ангелов ще сложи в яденето 400 кг боб, 300 кг лук и още толкова зеленчуци. Женитбата е основното събитие, около което в Арбанаси и околностите ще се проведе Националният фолклорен събор “Болярска среща”. Предвиден е за 21-23 юли. Основен организатор е Валентин Димов, който срещнал подкрепата на община Велико Търново и лично на кмета Даниел Панов. Той казва, че поема за своя сметка и масрафа от 70 хиляди лв. Димов е двигателят на сдружение “Лудогорие”, което преди 5 г. възроди българските традиции в едноименен събор в местността Пчелина край Разград. Имаше и възстановка на сватбата от филма “Време разделно”. Сега, преименувано на “Болярска среща”, сдружението има амбицията да подобри собствения си Гинес рекорд от 2015 г. за най-дълги софри и най-много гости. Младоженците са Георги Георгиев от Луковит и Ива Янчева от Бургас. Тя е професионален музикант, тонрежисьор, занимава се с дирижиране и е докторант в БАН. Той е председател на националното сдружение за култура, традиции и изкуство “Св. Георги Победоносец” и от години се занимава с исторически възстановки, школи за деца, театър, литература, изложби. “Представял съм си сватбата си точно такава, защото за мен е важно това, което ни обединява като народ и ни прави градивни - историята, културата, традициите, духовността”, каза Георги. Три дни ще продължи старовремската българска сватба. Тя ще съдържа всички предсватбени и сватбени ритуали и обреди. “Има и следсватбени ритуали, но тях ще запазим само за себе си”, казва младоженецът, който е автор на сценария, по който ще протече събитието. В началото сценарият представлявал театрализирана версия на автентичната българска сватба. Георги събрал репликите на 76 страници. После обаче си дал сметка, че ако накара сватбарите, кумовете и останалите участници да учат наизуст реплики, може и да му се наложи да си търси суфльор. Затова се отказал. Свел сценария до нужния минимум, колкото да е ясна организацията, и решил да остави всички да говорят каквото сърцата им диктуват. С първата среща на двамата млади и открадването на китката на момата на Коконската чешма ще започне сватбеният ритуал. После зрителите ще видят провождането на сватовете в дома на момата, иносказателния разговор между тях и родителите на момичето, ще има малък и голям годеж. “Някога сватбата е била голям пазарлък. Затова и този прословут разговор между сватовете и родителите на девойката е толкова иносказателен. Те никога не са отивали в дома на момичето, за да кажат: “Дошли сме да я искаме за булка. Взимаме я!” Говорили са за всичко друго, но не и по темата. А се е случвало венчавката да бъде разтурена, защото двамата бащи не успяват да се договорят на големия годеж”, обяснява Георги, който дълго проучвал историята на сватбените ритуали от Северозападна България. Във втория ден сватбата продължава с ладуване, засевки, замесване на хлябове, засаждане на кумово дръвче, подготвяне на знамето, момкова и момина вечер. Всички тези обреди ще се извършват сред автентичната атмосфера на Констанцалиевата и Хаджиилиевата къща в Арбанаси. Същинската сватба е в неделя, на 23 юли, на поляните на Конната база в Арбанаси. Тогава сватбарите ще станат свидетели на бръсненето на младоженеца и сплитането на косата на булката Сплитането се прави от нейните дружки - за да бъде разплетен старият безгрижен живот на момичето и заплетен новият като невеста. Благословията на новото семейство ще даде отец Иван от Нови хан. Той ще поведе множеството от уникалната арбанашка църква “Св. архангели Михаил и Гавриил” към мястото на веселбата. В двора на храма ще се сформират момина, момкова и хайдушка чета. Булката и младоженецът ще са в народни носии, а и дрескодът за сватбарите на софрата също е везани ризи и сукмани. Две години Георги и Ива събирали сватбените си фолклорни тоалети За предхождащите венчавката ритуали той ще е в оригинален костюм от Тетевенско, съхранен от XIX в. Мъжка сватбена носия обаче не успял да купи, затова му ушили копие. За сметка на това оръжията, които ще запаше в пояса си, са оригинални. Автентични пушки и пищови от края на XVIII и началото на XIX в. ще пуцат през трите дни на веселбата. За да плашат дявола и да гонят злите сили. На близо два века са носиите, с които ще бъде пременена Ива. Пендарите на булчинския ѝ наниз са от XVI- XVIII в. 20 традиционни песни ще звучат по време на ритуала. Те са издирени от невястата в книга от 1925 г., съхранявана в Народната библиотека. Едва 150 роднини и приятели са гостите, поканени от младоженците. “Всички други са добре дошли, само да са в носии, хапването и веселбата е безплатно”, обясни Валентин Димов. Тъй като са изпратени документи и е поканен екип на “Гинес”, който да регистрира рекорда, хората ще трябва да се запишат в списъка на гостите и да получат номер на месал, ред и място, където да разположат черги, рогозки и менци за софрата. “Но за нас не са важни рекордите, а идеята повече хора да сложат народни носии и да дойдат да се забавляваме заедно”, допълни Димов. През цялото време на две сцени край Арбанаси ще се изявяват над 200 групи и състави от цялата страна. На самата сватба е обещал да свири Иво Папазов-Ибряма Петър Ралчев, Здравко Мандаджиев, Ваня Вълкова, Нешо Нешев също ще дойдат за събора. “Събирах ги всичките две години заради безкрайните им ангажименти, но успях и се радвам, че с нас ще са и музикантите от оркестър “Орфей”, и квартет “Славей”. Ще има и две кукерски групи, както и нестинари”, уточни Валентин Димов. Предвижда се на финала на старовремската венчавка да се направи опит и за рекорд с най-дългото хоро.", "date": "2017.07.09", "title": "Сватба за \"Гинес\" вдигат край Арбанаси"}
{"url": "https://www.24chasa.bg/mnenia/article/6325166", "text": "- На стадиона. Поливам. Вече съм Данчо Градинаря. По градинки, паркове. Хората се чудят, като ме видят. Но е трудно да се поддържа нещо, което си съградил. Пък и никога не съм се срамувал да работя. От дете. - Може би на колкото изглеждам. Иначе на акъл съм си на 5, Но се старая да живея правилно, да се храня правилно, да спортувам. И се чувствам добре. Годините са само част от календара и нищо повече. Вярно, това е един хубав юбилей, но тепърва животът започва. Надявам се към по-хубаво за мен, семейството ми, дори за България. И не е време за връщане назад, за някакви спомени. - Наистина е рано за равносметка. Пък и се старая да не изпадам в някаква носталгия. Миналото е минало, важното е бъдещето. Аз вярвам донякъде, че има предопределеност, съдба. Животът има някаква логика. Оставяме настрани завистта, реакциите. Всичко в живота минава през главата и сърцето. Всичко. И не смятам, че съм направил нещо, от което да се срамувам. Момче от Стралджа, израсло в Сливен. Докоснало се до световната култура. Във Франция, Германия, Турция. Без да е учило, 8 години бе кмет. И смятам, че съм направил нещо за любимия ми град. Но това хората ще го оценяват. Старая се да бъда усмихнат, позитивен. Да не търся вечно кусури, каквато черта има българинът. И чакаме някой да ни оправи, вместо да се хванем и да се оправим сами. - Може да се каже. Ето вече 10 години съм на стадиона в Сливен. Опитвам се да помагам на младите футболисти, на другите спортове. Тенисисти, атлети. Защото иначе нищо не върви. В България бизнесът не върви, спортът не върви. Просто няма желаещи да спортуват. А сега е по-лесно от преди. Има условия, има дори и база въпреки твърденията за обратното. Вижте какви терени бяха направени през последните години. Зали, а няма с какво да ги напълним. От понеделник до понеделник можеш да гледаш футбол на световно ниво. Ама с гледане футболист не се става. Трябва да се изпотиш. - Заради смяната на поколенията. Смяната на системата. Навлязоха нови технолии, до които ние нямахме допир. За нас спортът бе начин на общуване. Сегашните младежи комуникират по различен начин. Старая се да ги разбирам. И на тях не им е лесно. Но ще разберат, че спортът е нещо изключително. Той възпитава, дава здраве, има хиляди аспекти. Дори носи по-добри комуникации. - Така е, но има младежи. Двама-трима, колкото дойдат. Заради това се старая да поддържам нещата на стадиона. След тях ще дойдат други. Голям футбол се прави с много пари, публика, рекламодатели. Кое от тези неща имаме в България? Нито едно. Аз лично изхарчих спестените си и изкарани с кръв и пот пари. Не получих нищо в замяна. Но останах в Сливен. За това има само една дума - мазохизъм. Спортът е талант и 110% труд. Възпитание у дома, на училище. Сега се сещам, че ние имахме късмета да работим и с уникални треньори. Като Людмил Горанов, Иван Танев, да не ги изброявам всичките. От тях научихме всичко във футбола. - На улицата. Аз там съм научен. Това бе основното ни занимание. Всичко научих на улицата. Там получих и първите уроци в живота. - Моят приятел Коста. Нали всичко в България става с връзки, та той имаше връзка с треньора. И така започнах. При Боян Кирчев. Тук на сгурта на стадиона, който стопанисвам. черни, все едно сме работили цял ден в мината. Ето, аз цял живот не мога да се измия. И хората ме гледат накриво. Сега условията са други, ама няма кой да ги използва. - Не. Това си е нашето постижение и съм горд с него. Горд съм, че съм играл с Христо Стоичков, Красимир Балъков, Боби Михайлов, Трифон Иванов, Наско Сираков. Да не ги изброявам всичките. Златко Янков, Петьо Хубчев. Целият отбор. Пък и те имаха привилегията да играят с мен. - Защо? Работи се. Вижте тези момчета, които се класираха на европейско първенство. Били загубили два мача. Какво от това? Та те са в седемте най-силни отбора на континента! Значи може. Като се съсредоточиш само да играеш футбол, да не мислиш за други работи и нещата се получават. Дано сега бъдат забелязани, да направят някой трансфер и да се развият още. След това е лесно. Като се научиш, всичко се получава. И ние не сме се родили професори, кметове. Ритахме, скачахме, кметувахме. Правили сме грешки, от тях никой не е застрахован. Важното е да разбереш, че от тях можеш само да се научиш. Всички сме виновни за това, което се получи след нас. За тази криза. Но не трябва да седим и да се вайкаме, а да работим. И новото поколение ще дойде. Виж, няма какво да измисляме топлата вода. Германците показаха на цял свят как може да се получат нещата. И сега имат три отбора, като който и да пуснат, ще станат световни шампиони. - Може би имам една грешка. Трябваше да разбера, че няма как да се получи. Шокът бе прекалено голям за тях. Ама аз какво съм им виновен, че ги направихме абонати? Бихме ги три пъти поред, та четвъртия спешно трябваше да викат и съдията, че бяха загинали. Направо ни убиха с Бълъка. Ако имаше как, щеше да им разреши да стрелят на месо, само и само да спечелят. Много им се събра. Ето преди няколко години имаше мач в Хамбург, където бяха поканили бивши играчи на отбора. Мен ме забравиха. Може би защото с техния екип съм ставал два пъти най-добър в Бундеслигата. Мнозина се прехласват по германците, но понякога и те губят почва под краката си. Но всичко е минало. Сега съм тук, чувствам се прекрасно. Сега се сещам, че жената не искаше да се прибираме в България, ама как да си призная, че е била права? Няма да отстъпвам, продължавам да се боря. - О, да. 30-40 отбора. Няма отбор, който да не ме е искал. Кажи един, който вярваш, че не е ме е искал. - Е, при тях нямаше как да отида след Марсилия. Пък и не бяха нищо по това време. Нямаха тези пари, нямаха шейхове. Бяха си едно скромно отборче. Просто нямаше как да се получи. - А, те се интересуваха. Ама как от столицата да отида на село? Хамбург е невероятен град и отиваш в Мюнхен. Няма как да се получи. - От Англия също имаше интерес. Но всичко това е минало. Няма как да се върне. Не може да се живее постоянно в него. Имало е оферти, може би наистина трябваше да напусна Германия. Ама от това не следва нищо. - Разбира се. И всичките са свързани със Сливен и България. Чувствам се отлично у дома. Не ми се мърда. Заради това Когато всичко не върви, ти да останеш и да продължиш да се бориш. Това е мазохизъм. Няма друга дума. Но така ми е било писано. - Отдавна. Те и нямаше как по друг начин да приключат. Важното бе да се изкара Йордан Лечков много лош. Ама той се оказа и жилав и не се предаде. Не чух извинения. Пък и не ми трябват. Защото сега имам още 50 години, за да разбера какво означава, че ти се признава ДДС-то, но не ти се признава разходът. Но явно не било писано на футболистите да разбират чак толкова от бизнес. И какво стана? Искахме да звучим оптимистично, а пак изпаднахме в битовизми. - А, в Сливен, с приятели. Както винаги. Ще се съберем, ще направим планове за бъдещето. Ще си поговорим за славното минало. И на следващия ден ще продължим напред. - Запознанството с жена ми, раждането на синовете ми. Те са до мен, аз съм до тях. От това по-хубаво няма. Както и от факта, че направих футболна кариера и че имам успехи в бизнеса. Но аз съм малцинство, защото успелите сме малцинство на българска територия и повечето хора ни мразят. У нас се завижда. Но и да завиждате, и да не завиждате, аз съм си направил това, което съм искал. Вятърът брули само високите дървета. Храстите си живеят добре. Видях радостта в очите на хората, когато се прибрахме от САЩ. И направи сметка точно тогава какво време беше. Трудно, неприятно. И всички бяха като един юмрук. Заради това преживяха всичко.", "date": "2017.07.09", "title": "Лечков на 50: Хубав юбилей, но за мен животът тепърва започва за нещо по-добро"}
{"url": "https://www.24chasa.bg/mnenia/article/6324948", "text": "- Светите братя са създали една азбука, която се нарича глаголица, тя дори графично няма нищо общо с нашата българска азбука, която е наречена “кирилица”. Те са я внедрили във Великоморавия и с нея са записали свещените текстове. Никога не са идвали в България. Изпратени са на мисията във Великоморавия от Византия, тогава най-голям враг на България, и мисията им е политическа, а не покръстителска. Това са исторически факти, за които бай Слави   казва във филма: Така че, ако кажем, че филмът е скандален, то много по-скандално трябва да е това, че българите, а и светът, не знаят, че двамата братя не са създали българската азбука. И трябва да се знае, кой и кое е причината за това скандално състояние до ден днешен. На всички ни е набито в главите, че те са създали славянската азбука - ама коя е тая славянска азбука? Тяхната глаголица ли? Или нашата българска азбука? Тук ще цитирам текста на Черноризец Храбър, известен по преписи, написани на кирилица: “Ако запиташ гръцките книжовници, като речеш: “Кой ви е създал буквите и превел книгите, или в кое време?”, то рядко измежду тях знаят. Обаче ако запиташ славянските азбукарчета, като речеш: “Кой ви е създал азбуката или превел книгите?”, всички знаят и в отговор ще рекат: “Св. Константин Философ, наречен Кирил, той ни създаде азбуката и преведе книгите и брат му Методий.” Ето?! Какво да ви отговоря? Това го пише Черноризец Храбър! - А в бившия Съветски съюз се учеше, че Ломоносов е създал азбуката! И това беше наука и истината за всичките граждани на СССР! Отговорът на тоя въпрос се съдържа в същия цитиран текст на Черноризец Храбър. Тук още във въпроса има няколко наложени идеологеми от минало време. Кой казва, че глаголицата е българска азбука и защо? И че била създадена за българите? В годината 855 светите братя са в манастира Полихрон в Мала Азия и те просто решават да напишат една азбука, ей тъй, без никой да им я възлага? И то за българите? И ако е създадена за българите азбуката защо двамата не идват тук, а чак след смъртта им учениците им пристигат в България да носят глаголицата? А годината 855 (според текста на Черноризец Храбър – 6363 от сътворение мира) може да бъде прочетена според Александрийското летоброене като 862-3, т.е. годината на Великоморавската мисия - закъдето, както пише и в житията им, е възложена азбука! И защо е неуспешно въвеждането на глаголицата в България? И съвсем скоро другата, нашата азбука я измества? Затова трябва да стигнем до началото и да си зададем основния въпрос: КОЙ ИМА ИНТЕРЕС ОТ СЛАВЯНИТЕ И ТОВА НАШАТА АЗБУКА ДА Е НАРЕЧЕНА СЛАВЯНСКА? Отговорът е много прост и читателите ви сами могат да си отговорят. - Да, наистина Кирил и Методий нямат нищо общо с българската писменост. А кой я създава, е един много дълъг и сложен отговор, свързан с нашата история - на трите етноса, които създават съвременната българска нация: А един вариант на отговора - тезата на арх. Слави Дончев, може да се види във филма. - Ако смятате, че проф. Вавржинек, проф. Хайнц Миклас, архиепископ Христофор не са специалисти, които интервюираме във филма, то тогава ще ви кажа, че показах филма на историци, както и специалисти от БАН - повечето от тях считат тезата на бай Слави за необорима, просто статуквото, утвърдено през годините, е много силно. Ще ви разкажа и случая, когато бай Слави изнася научния си доклад за азбуката пред Института по история и Института по археология на БАН през 1971 година!!! След края на доклада аудиторията мълчи 30 минути и въпреки неговите подканвания не е зададен нито един въпрос. На излизане, отвън на вратата, един виден професор, с научни трудове в чужбина, го тупа по рамото и казва: “Ей, архитекте, страшен ти е докладът! Ти е.а мамата на всичките наши професори и академици! Ама трябваше да похвалиш малко повече Кирил и Методий!” - Когато гледа филма предварително, един мой приятел ми зададе същия въпрос: “За какво го правиш тоя филм, за какво ти е нужен?”. За какво ни е нужна истината? Ами тя ни освобождава, така пише и в Библията. - Показах филма в Лондон на българи, които живеят там, на неофициална прожекция. Присъстваха 35-40 души, които предварително нищо не знаеха за филма. Беше ми много важно да видя реакцията на непредубедени зрители зад граница, които нямат зависимост от български институции и които свободно да изразят мнението си. Всички бяха изключително развълнувани след края на филма и в разговора след това една жена, свързана с българските училища зад граница, ме закле да направим 30-минутна версия за тези училища, която да се разпространи. Всички питаха как да помогнат за разпространението. Там именно се роди и идеята филмът да бъде показан по време на Европейското ни председателство. За да разберат Европа и светът какво сме им донесли и дали и за да повдигнем така необходимото ни национално самочувствие! И както пророчески пише Вазов: - Не! Историческите факти, показани във филма, са отдавна общоприети, утвърдени и доказани. Имаме проблем Или по-скоро те имат проблем с нас, но мога да им кажа, че времената вече са различни. - За Явор Кирилов, както и избора на другите, предимно непрофесионални актьори е ясно. Кастинг са на режисьорката и освен това възприеха включването си като обществен дълг... и повярваха в идеята. С режисьорката (вече дебютирала) Силвия Авдала и филмова студия “Време” правим още един филм, също така важен за националното ни самочувствие и достойнство. Тема, която също почива на митове, по някакъв начин наложени ни отвън - филм за спасяването на българските евреи. Но не за спасените, а за спасителите. Там също подготвяме исторически възстановки и изявиха желание в ролите да се включат депутати, политици, общественици, учени - българи, които възприемат филма като кауза! Филм за толерантността на българите - и това трябва да покажем на света!", "date": "2017.07.09", "title": "Николай Акимов: Братята Кирил и Методий нямат нищо общо с българската азбука"}
{"url": "https://www.24chasa.bg/region/article/6325479", "text": "След 11 години в кома късно вечерта в петък в родната му къща в Гоце Делчев почина бившият заместник-финансов министър Нахит Зия. Новината съобщи във фейсбук съученикът му Милко Сиркьов:  Починалият Нахит Зия е на 66 години, 11 от които прекара в кома. На 8-и декември 2006 г. Нахит Зия и шефът на финансовото разузнаване Васил Киров трябвало да се върнат със самолет от Румъния, където били на среща с колеги. Заради мъглата обаче машината не могла да излети и се наложило да пътуват с кола. Часове по-късно обаче зверски верижен сблъсък край ловешкото село Микре прати Зия в болница в изключително тежко състояние - със счупен череп и тежки вътрешни и външни наранявания. Първо той бе приет в болницата в Ловеч, но по-късно бе преместен с реанимобил в софийската Правителствена болница. Нахит Зия веднага бе подложен на операция, която е продължила до сутринта. Въпреки многото консултации и лечевие от най-големите български и чуждестранни светила Зия и след операцията остана в кома до кончината си в петък. Половината от годините след фаталната катастрофа Зия прекара в болница, а от няколко години той бе поддържан в кома в дома му в Гоце Делчев с надежда, че ще се събуди и състоянието му ще се подобри.", "date": "2017.07.09", "title": "Почина бивш зам.-финансов министър Нахит Зия, след 11 години в кома"}
{"url": "https://www.24chasa.bg/region/article/6325577", "text": "27-годишен мъж е с опасност за живота след катастрофа между мотоциклет и лек автомобил на кръстовището на бул. „Владислав Варненчик“ и ул. „Георги Бенковски“. Това съобщиха от ОДМВР-Варна, предаде \"Фокус\". Инцидентът е станал около 20.15 часа снощи. Тежко пострадалият е водачът на мотоциклета. Изясняват се причините и обстоятелствата, довели до инцидента. По случая има образувано досъдебно производство.", "date": "2017.07.09", "title": "Моторист е с опасност за живота след сблъсък с кола във Варна"}
{"url": "https://www.24chasa.bg/region/article/6325589", "text": "Детска игра с огън опожари лек автомобил в исперихското село Малък Поровец. Това съобщиха от ОДМВР-Разград, цитира \"Фокус\". Сигналът е получен около 18.00 часа на 7 юли на тел. 112. Горящият лек автомобил „ВАЗ 2107“ бил паркиран пред дома на 49-годишния В. К. По първоначални данни от съседи огънят лумнал по непредпазливост от деца, които играели наблизо. Нанесената щета е в процес на изясняване. Образувана е проверка по чл.331 от НК.", "date": "2017.07.09", "title": "Деца запалиха автомобил в разградско село докато си играят"}
{"url": "https://www.24chasa.bg/region/article/6325579", "text": "Автобус е горял на бул. \"Асеновградско шосе\" край Пловдив. Това съобщи инсп. Цвятко Дешев, говорител на Областно управление „Пожарна безопасност и защита на населението“-Пловдив, предаде \"Фокус\". Сигналът за горящ автобус „Сетра“ е подаден в 00.38 часа тази нощ. На място са изпратени два противопожарни екипа. Огънят е унищожил двигателя на автобуса, 20 седалки, задното и страничните стъкла, както и ел. инсталацията. Спасена е останалата част от превозното средство. Няма данни за пострадали хора при произшествието, както и за пътници в автобуса, които е трябвало да бъдат евакуирани. Предполагаемата причина за възникналия пожар е късо съединение.", "date": "2017.07.09", "title": "Автобус е горял тази нощ на бул. \"Асеновградско шосе\" край Пловдив"}
