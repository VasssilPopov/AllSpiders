{"url": "https://www.24chasa.bg/novini/article/7929219", "text": "Малък самолет падна в градина в задния двор на къща в град Ронебю, югоизточната част на Швеция, съобщава БГНЕС. Пилотът на машината е загинал. Инцидентът станал в събота следобед, съобщиха от полицията. Самолетът се запалил при сблъсъка си в земята и обгърнал целия квартал в града, с население от 13 000 души, в гъсти облаци дим. Няма пострадали хора на земята. Пожарникари са успели да потушат бързо пламъците.", "date": "2019.11.30", "title": "Малък самолет падна в градина в задния двор на къща в шведския град Ронебю"}
{"url": "https://www.24chasa.bg/novini/article/7929231", "text": "Групировката \"Ислямска държава\" пое отговорност за атаката с нож в Лондон чрез своята пропагандна агенция Амак, предадоха Ройтерс и Франс прес. \"Извършителят на атаката вчера в Лондон е един от бойците на \"Ислямска държава\". Тя е извършена \"в отговор на призивите да бъдат атакувани граждани на страните от международната антиджихадистка коалиция, заяви Амак в комюнике, публикувано в Телеграм, информира БТА.", "date": "2019.11.30", "title": "\"Ислямска държава\" пое отговорност за атаката в Лондон"}
{"url": "https://www.24chasa.bg/novini/article/7928744", "text": "Мъжът, който в петък нападна с два ножа минувачи на Лондонския мост, като уби двама души - мъж и жена, и рани още трима, имал богато терористично минало, разкри британската полиция. 28-годишният пакистанец Усман Хан бил арестуван през 2010 г. и осъден през 2012 г. на 16 години затвор за заговор за взривяването на фондовата борса, посолството на САЩ в Лондон и за убийството на Борис Джонсън, тогава кмет на столицата. Истинска политическа буря се развихри във Великобритания, след като стана ясно, че излежавайки 7 г., или по-малко от половината от присъдата си, терористът е бил пуснат с единствено условие да носи електронна гривна за проследяване. Така през декември 2018 г. Хан се оказал на свобода. Той все още носел гривната, когато извършил атаката в петък, като освен с ножовете бил въоръжен и с пояс с фалшиви експлозиви. Десетки хора се разбягали в паника, като едва не се стигнало до фатално изпотъпкване. Полицията пристигнала 5 мин след началото на нападението и застреляла екстремиста. Междувременно поне 6-има храбри минувачи опитали да обезвредят нападателя. Публикувано в събота видео показва един от тях, който го пръска с пожарогасител, и друг, който опитва да му избие оръжието с нещо като прът. Впоследствие стана ясно, че този мъж е полски готвач, който грабнал от стената на заведението закачения там рог от нарвал, дълъг около 1,5 м. Горе-долу по същото време като в Лондон неизвестен засега мъж, който се издирва, рани с нож 3-ма непълнолетни на търговската улича в Хага. За момента няма данни дали случаите са свързани.", "date": "2019.11.30", "title": "Преди 7 г. терористът от Лондон планирал атентат срещу Борис Джонсън (Обзор)"}
{"url": "https://www.24chasa.bg/novini/article/7928207", "text": "Три седмици преди Коледа, цените на свинското месо у нас продължават да се покачват - затова съобщават от Комисията по стоковите борси и тържищата. През този ноември, за разлика от миналогодишния, цените на едро на свинското са с 17 % по - високи. Причината е Африканската чума по свинете, която доведе до унищожаването на 1/5 от тях, предава  . Африканската чума е причина за унищожаване на около 120 000 прасета в индустриалните свинекомплекси у нас. Още с избухване на заболяването през миналата година цените на свинското тръгнаха нагоре и от 2,50 лв. за килограм живо тегло без ДДС, сега вече стигнаха 3,40 лв. Проверка в столицата показа, че килограм свинско месо и то по цени на едро надхвърля 10 лева, а цените на дребно достигат и до 13 лева. По данни на Комисията по стоковите борси и тържищата това са най-високите цени на месото у нас за последните 10 години. Проблемът е, че вече и в европейските страни - големи производители, няма свинско месо на ниски цени. А оттам се правят доставки за големите търговски вериги у нас. Последиците от африканската чума са големи и за района на Азия, особено за Китай като най-голям производител на свинско. Експертите предупреждават, че докато се възстановят стадата в България, през следващите 1-2 години цените на свинското месо у нас ще останат високи.", "date": "2019.11.30", "title": "Цените на свинското месо у нас продължават да се покачват"}
{"url": "https://www.24chasa.bg/novini/article/7928219", "text": "\"Черният петък\" в повечето големи търговски обекти в страната продължава и днес. Повечето магазините са обявили намаленията си до неделя включително. И днес пазаруването продължава,тъй като в повечето магазини намаления ще има до неделя включително.За сигурността на хората се грижат дежурни екипи от полицията, както и охраната на търговските обекти. Най-много се купува техника, дрехи, обувки, бижута, предава  . Забързани хора с пълни торби - така изглеждат големите търговски обекти тези дни. Причината - кампанията \"Черен петък\". Изкушенията на намаленията обаче крият и рискове-предупреждават от Комисията за защита на потребителите. И съветват да се пазарува рационално, а не емоционално. Намаленията на различните стоки варират от 20 до 50 -60 процента. За да не помрачите удоволствието от изгодното пазаруване обаче, трябва да отваряте очите си на четири за джебчии - съветват от търговските центрове. Екипи от Комисията за защита на потребителите ще дежурят в големите търговски обекти по време на разпродажбите.Санкциите за констатирани нарушения варират от 500 до 3000 лева. При установена нелоялна търговска практика глобата може да достигне 30 000 лева.", "date": "2019.11.30", "title": "\"Черният петък\" в страната продължава и днес"}
{"url": "https://www.24chasa.bg/novini/article/7928233", "text": "Празничният сезон в Съединените щати вече е открит. И ако мнозина се възползваха от изгодните сделки по време на Черния петък, същото не може да се каже за цените на елхите. Оказва се, че тази година вечнозелените дръвчета ще се продават на значително по-високи цени. Средно висока елха се търгува по около 76 долара, предава БНТ. В сравнение с 2008 година, цената е двойно по-висока. Няколко са причините за високите цени - горските пожари, затоплянето на времето и сушата на места, или твърде многото дъжд в други район, са сред основните. Въпреки това обаче, традициите са си традиции, и американците не се отказват от купуването на елхи. Макар, че мнозина споделят, че ще заложат на по-малки екземпляри.", "date": "2019.11.30", "title": "Високи цени на елхите в САЩ"}
{"url": "https://www.24chasa.bg/novini/article/7928275", "text": "Надявам се, че новият социален министър ще работи добре с нас, защото имаме много допирни точки. Това каза кметът на София Йорданка Фандъкова пред журналисти, предаде \"Фокус\". \"Въпросът за оставката на министър Петков е на правителството и на премиера. Както аз нося отговорност за моя екип и за зам.-кметовете, така правителството има свое собствено виждане\", допълни Фандъкова. \"Надявам се, че човекът, който ще поеме тази позиция ще работи добре с нас, защото имаме много допирни точки. Аз благодаря на господин Петков, с него сме работили в тясно сътрудничество по много задачи. Тази сфера е тежка. Хората, които работят в нея се нуждаят от повече подкрепа, защото особено в София са най-трудните случаи\",каза още Йорданка Фандъкова.", "date": "2019.11.30", "title": "Фандъкова: Надявам се, че новият социален министър ще работи добре с нас"}
{"url": "https://www.24chasa.bg/novini/article/7928329", "text": "По заповед на министъра на околната среда и водите Нено Димов на 29.11.2019 беше извършена извънредна проверка на язовир „Студена“ от представители на МОСВ, експерти от Басейнова дирекция „Източно беломорски район“ и община Перник. Проверката е във връзка с информация от Областния управител на област Перник за отклоняване на води за язовира. При извършения оглед на водоизточник „Врелото“- един от водоизточниците, захранващи язовир „Студена“, е установено, че водата постъпва във водовземна шахта, като малка част от нея се отвежда към язовир „Студена“. От шахтата, посредством тръба водата отива в помпена станция „Крапец“ и водоснабдява град Радомир. Тази схема на подаване на вода към град Радомир е позволена единствено в условията на аварийна ситуация. Това съобщиха от пресцентъра на Министерството на околната среда и водите. По време на проверката, която приключи късно вчера, е установено, че помпената станция за водоснабдяване на град Радомир не работи и водното количество от водовземната шахта прелива и по дерето се включва в язовир „Студена“. Контролиращите са получили информация на място от дежурния на помпената станция, че работата й е била преустановена едва на 28.11.2019 г. Това съвпада и с изпратената от ВиК-Перник справка за по-голям приток на 28.11.2019 г. от посочвания до този момент към язовир „Студена“. При проверка на място на ВЕЦ „Студена“, стопанисван от ВиК е установено, че ВЕЦ-ът не работи. За отчитане на водните количества, които се черпят от язовира е установено, че отчитането на водно количество до 24.11.2019 г. се е извършвало по разходомерно устройство, което към момента на проверката липсва. МОСВ не е уведомено за демонтирането на разходомерното устройство, което отчита ползваните от язовира води. Установено е, че савакът през който се подават води за двете промишлени предприятия в Перник „Стомана индъстри“ и „Топлофикация-Перник“ е затворен и запечатан с хартиена лепенка на ВиК и в момента на проверката не се подава вода за промишлени нужди. Проверките продължават, като ще бъде изискана информация от електроразпределителното дружество за електрическа енергия, ползвана от Помпена станция „Крапец“, за да се установи по безспорен начин какво количество вода е отклонявано към град Радомир и не е постъпвало в язовир „Студена“. Ще бъде изискана и справка за помпената станция, която взима вода за водоизточник „Сиреняците“, за да се установи дали същата е работила и дали е било необходимо включване на водовземане „Врелото,“ имайки предвид че дружеството има разрешителни за питейни води за град Радомир от подземни води. Ще бъде направен и пълен преглед на водоснабдяването на град Радомир от подземни води, какви количества са ползвали последните 6 месеца и дали е имало нужда за допълване. Ще бъде изпратено и писмо до прокуратурата за установяване дали помпена станция „Крапец“ е работила в извън авариен режим.", "date": "2019.11.30", "title": "МОСВ: Вода за Перник е била отклонявана за Радомир"}
{"url": "https://www.24chasa.bg/novini/article/7928289", "text": "Бразилският президент Жаир Болсонаро обвини актьора Леонардо ди Каприо за това, че е финансирал умишлен палеж в Амазонските гори, пише британското либерално издание The Guardian. Болсонаро – националист и популист, който по-рано се зарече да изгони неправителствените организации, занимаващи се със защита на природата от страната, отправи обвиненията към актьора пред свои привърженици, предава  . „Този Леонардо ди Каприо е готин човек, нали? Дава пари, за да може Амазония да бъде изгорена“, заяви той. Обвинението, за което президентът не представи никакви доказателства, дойде 24 часа след като той направи подобно твърдение и в социалната мрежа „Фейсбук“. „Леонардо ди Каприо, (…) ти сътрудничиш за изгарянето на Амазония“, обяви тогава Болсонаро, като обвини актьора в това, че е част от международна „кампания срещу Бразилия“. Обвиненията на Болонсаро са свързани с противоречивите арести по-рано на доброволци пожарникари, които местната полиция обвини, също явно без доказателства, за това, че са запалили гората в опит да съберат допълнителни средства международните НПО в страната. Те бяха освободени, след като обществото в страната остро осъди действията на полицията и разследването. Масивните пожари в Амазония започнаха през август 2019 г., като тогава Ди Каприо дари 5 млн. долара за защита на горите.", "date": "2019.11.30", "title": "Бразилският президент: Леонардо ди Каприо е платил за пожарите в Амазония"}
{"url": "https://www.24chasa.bg/novini/article/7928303", "text": "Мощна буря, която се придвижва на изток от щата Калифорния, създаде огромни проблеми в трафика по време на най-натоварения за пътуване уикенд след Деня на благодарността. Синоптиците предупредиха за възможни обилни снеговалежи и заледявания по пътищата. Бурята е причинила смъртта на най-малко един човек в Южна Дакота. Затворени са магистрали в западната част на САЩ – в Калифорния и Аризона, като властите в тези щати призоваха шофьорите да не пътуват и да изчакат лошото време да отмине, предава  . Студът и снеговалежите се очаква да обхванат Средния запад и част от североизточните щати през уикенда. На места заради проливните ледени дъждове е издадено предупреждение за наводнения. Издадено е предупреждение за опасно време за голяма част от страна – от Монтана до Небраска и Уисконсин. Обилни снеговалежи се очакват в части на Юта, Колорадо, Монтана и Уайоминг.", "date": "2019.11.30", "title": "Лошото време взе най-малко една жертва в САЩ"}
{"url": "https://www.24chasa.bg/novini/article/7928362", "text": "Самолет, летящ от Амстердам за Мексико сити, трябваше да се върне насред полет заради огромен облак вулканична пепел, съобщи холандския авиопревозвач KLM, съобщава БГНЕРС. Полет KL685 бил на няколко хиляди метра над въздушното пространство на Канада, когато активността на вулкана „Попокатепетъл”, близо до мексиканската столица, принудила машината да се върне обратно през Атлантическия океан. Пътниците прекарали 11 часа на борда само за да слязат обратно в града, от който излетели. От KLM заявиха, че в товарния отсег на самолета имало огромен брой коне. Говорител на авиокомпанията не можа да уточни точно какво е накарало капитана да се върне обратно в Холандия, но заяви, че „имало много причини” за подобно решение, но призна, че животните на бода вероятно са били един от факторите за него. От KL, поднесоха извинения на пътниците и им запазиха безплатно места за нов полет. Карта на полета на самолета показва, че машината е летяла над Ню Брънзуик в Канада, когато се е върнала обратно. “Попокатепетъл” е вторият по големина връх в Мексико и се намира на около 70 километра от столицата Мексико сити. Вулканът често е активен през последната година, а най-скорошното му изригване е от началото на месеца, когато кратерът изхвърли огромен стълб от пепел и газ във въздуха. Полет KL685 не е единственият, който е бил отклонен заради изригването на кратер. През 2010 година хиляди полети бяха приземени в продължение на седмици заради изригването на вулкан в Исландия, който покри с облак вулканична пепел голяма част от Европа. Най-скорошният подобен инцидент беше предизвикан през май от изригването на вулкана „Агун” на остров Бали, който изхвърли лава и скали в радиус от 3 километра.", "date": "2019.11.30", "title": "Полет от Амстердам за Мексико сити, се върна заради изригването на вулкан (Снимки+видео)"}
{"url": "https://www.24chasa.bg/novini/article/7928400", "text": "Хилядите останали без дом след опустошителното земетресение от 6,4, което удари адриатическото крайбрежие на Албания, имат нужда от храна, одеяла и дрехи, съобщават Ройтерс и БТА. На помощ на пострадалите се притекоха хуманитарни организации от редица европейски страни, включително България, тъй като времето в страната се разваля. Студът и честият дъжд създават допълнително притеснение за хората, чийто домове бяха сринати до основи в Дуръс. Издирвателните операции в града бяха прекратени, тъй като според спасителните екипи, подпомагани от специално обучени кучета, под руините няма повече затрупани хора. Жертвите на бедствието са 49 души. Над 2 000 души са ранените. През последните дни районът на Дуръс е бил разтърсен от най-малко 600 вторични труса, най-силният от които с магнитуд от 5 по Рихтер.", "date": "2019.11.30", "title": "Хиляди, останали без дом в Дуръс, имат нужда от храна, одеяла и дрехи (Снимки)"}
{"url": "https://www.24chasa.bg/novini/article/7928450", "text": "Турският президент Реджеп Тайип Ердоган заяви днес, че пускането в експлоатация на газопровода \"Турски поток\" ще се състои на 8 януари в Истанбул, съобщи в.\"Миллиет\". Ердоган посочи това на церемонията по откриването на европейския участък от Трансанадолския газопровод /ТАНАП/ в Ипсала в окръг Одрин. Разбира се, ние имаме още една много важна стъпка, която ще направим. На 8 януари в Истанбул ще пуснем в експлоатация газопровода, наречен \"Турски поток\", каза Ердоган, цитиран от ТАСС. По-рано говорителят на Кремъл Дмитрий Песков съобщи, че посещението на руския президент Владимир Путин в Турция се планира за първото десетдневие на януари, отбелязва ТАСС, цитирана от БТА. На 19 ноември руският концерн Газпром съобщи, че завършва подготвителните дейности за пускането в експлоатация на газопровода \"Турски поток\", което според графика трябва да се случи до края на 2019 година. В момента с газ са запълнени двете линии, като се започне от крайбрежните обекти около руския град Анапа до приемния терминал, разположен край селището Къйъкьой на турското крайбрежие. Същевременно приключват и подготвителните дейности на приемния терминал в Турция. \"Турски поток\" предвижда изграждането на газопровод по дъното на Черно море до европейската част на Турция и до границата с Гърция. Първата тръба ще снабдява с газ турския пазар, а втората - страните от Южна и Югоизточна Европа.", "date": "2019.11.30", "title": "Ердоган пусна ТАНАП, а за 8 януари обеща и \"Турски поток\" (Снимки)"}
{"url": "https://www.24chasa.bg/novini/article/7928364", "text": "Полицията във Великобритания разпространи снимка на нападателя, който уби двама и рани други трима с нож на \"Лондон бридж\" в британската столица вчера. 28-годишният Усман Хан е съден за тероризъм и е излязъл от затвора преди по-малко от 12 месеца. Проболият смъртоносно мъж и жена е живял в Стафорд, Стафордшир, след като е бил пуснат на свобода през декември 2018 г., предава Sky News. Полицията успя да го застреля по време на атаката. Малко след това органите на реда са претърсили блока, който се смята, че е обитавал Усман Хан. През 2012 г. той се признава за виновен за подготовката на терористичен акт. ", "date": "2019.11.30", "title": "Вижте терориста, убил двама на \"Лондон бридж\""}
{"url": "https://www.24chasa.bg/novini/article/7928470", "text": "Първо пробно изстрелване в Арктика на руската хиперзвукова ракета Х-47М2 \"Кинжал\" е било извършено в средата на ноември към полигона \"Пемба\", североизточно от Воркута. Това съобщиха два източника от военнопромишления комплекс на Русия, цитирани от ТАСС. Според единия от тях изтребител \"МиГ-31К\", излетял от базата в Оленогорск, е изстрелял ракетата по наземна цел на полигона \"Пемба\". Другият източник потвърдил информацията, като добавил, че скоростта на ракетата е достигнала 10 маха. От командването на Въздушно-космическите сили на Русия отказаха да коментират темата, посочва ТАСС, цитирана от БТА. По дефиниция един мах (т. нар. Число на Мах) се равнява на скоростта на звука във въздух с влажност нула процента (ок. 331 метра в секунда). \"Кинжал\" е най-новият руски ракетен комплекс, съставен от носителя \"МиГ-31К\" и ракетата. По данни на медии ракетата е авиационен вариант на мобилния наземен комплекс \"Искандер\". Понастоящем една ескадрила от \"МиГ-31К\" с хиперзвукови ракети е дислоцирана в руския Южен военен окръг, отбелязва ТАСС.", "date": "2019.11.30", "title": "Русия изпробва за пръв път новата си хиперзвукова ракета \"Кинжал\" (Видео)"}
{"url": "https://www.24chasa.bg/novini/article/7928488", "text": "Водещ приоритет за българското правителство е диверсификацията на източниците и маршрутите за доставка на природен газ. България подкрепя развитието на Южния газов коридор като инфраструктура от стратегическо значение за укрепване на енергийната сигурност в Европа. По покана на министъра на енергетиката и на природните ресурси на Република Турция Фатих Дьонмез българският енергиен министър Теменужка Петкова участва в церемонията по въвеждане в експлоатация на европейския участък от Трансанадолския газопровод (ТАНАП) - от град Ескишерих до турско-гръцка граница, съобщи Министерството на енергетиката. През юни 2018 г., след даденото начало на работа на участъка на ТАНАП от турско-грузинска граница до град Ескишехир, турският пазар получава природен газ от находището Шах Дениз 2 в Азербайджан. С днешното откриване и на европейската част газопроводът е изцяло завършен. Дължината на ТАНАП е 1850 км., към момента капацитетът му е на 16 млрд. куб. м., като се очаква да достигне до 31 млрд. куб. м. Газопроводът ТАНАП е неразделна част от инфраструктурата на Южния газов коридор, осигуряващ транзита на природен газ през Турция към Европа. През откритата днес европейска отсечка на ТАНАП ще се извършва пренос на азербайджански природен газ към Транс-адриатическия газопровод (ТАП), включително и за България през интерконектора с Гърция. Предвижда се междусистемната газова връзка Гърция-България да бъде въведена в търговска експлоатация през 2020 г., в синергия с газопровода ТАП. В събитието участваха президентите на Република Азербайджан г-н Илхам Алиев и на Република Турция г-н Реджеп Тайип Ердоган.", "date": "2019.11.30", "title": "Петкова: ТАНАП гарантира газовите доставки за Югоизточна Европа"}
{"url": "https://www.24chasa.bg/novini/article/7928558", "text": "Двама души са пострадали при  , съобщава  Инцидентът е станал около 14 ч. По първоначална информация единият автомобил е навлязъл в лентата за насрещно движение и е последвал удар с другия автомобил. Двама души – мъж и жена, са откарани за преглед в МБАЛ-Търговище. Все още не е ясна причината за сблъсъка. Движението по първокласен път I-4 в района на с. Пролаз се осъществява временно в едната лента за движение. В момента се извършва оглед на местопроизшествието. След приключването му и след почистване на пътното платно от разлялото се по него масло, движението отново ще бъде възстановено и в двете ленти. Към момента то се регулира от пътни полицаи.", "date": "2019.11.30", "title": "Двама в болница след катастрофата на пътя София – Варна"}
{"url": "https://www.24chasa.bg/novini/article/7928551", "text": "Броят на жертвите от земетресението с магнитуд 6,4, разтърсило Албания във вторник, се увеличи до 51, след като почина пострадала жена, която се намираше в състояние на кома, предаде Асошиейтед прес, позовавайки се на министерството на здравеопазването. Починалата 20-годишна жена е била ранена от паднала тухла, докато бягала от апартамента си в Тирана. По-рано днес премиерът на страната Еди Рама съобщи, че операциите по издирване и спасяване на оцелели от земетресението в Албания са приключили. Според предварителните данни над 1465 сгради в Тирана и около 900 в Дуръс са били сериозно повредени при труса. Около 2000 души бяха ранени, а най-малко 4000 са останалите без дом, съобщава БТА. Първата сериозно повредена от земетресението сграда е разрушена и се очаква това да бъде направено и с още десетина други сгради. Експерти от Гърция, Франция, Италия, Унгария, България, Литва и Латвия участват в оценяването на състоянието на сградите. Еди Рама изрази дълбока признателност към спасителните екипи от Албания и други страни от Европа, които са позволили да бъдат спасени около 50 души от развалините, предаде АФП. Правителството е определило финансови обезщетения за семействата на загиналите, включващи 1 милион леки /9000 долара/ на семейство, специални пенсии за възрастните и стипендии за децата. Дарения в размер на 15 милиона евро бяха събрани за три дни от албанското правителство и частни призиви за оказване на помощ. Световни поп звезди от албански произход като Дуа Липа, Рита Ора и Биби Рекса също отправиха апел от профилите си в социални медии. Ора заяви, че ще съдейства да бъде изградено жилище за бездомно семейство и че лично ще помогне на тези хора колкото може.", "date": "2019.11.30", "title": "Жертвите на земетресението в Албания вече са 51 (Снимки)"}
{"url": "https://www.24chasa.bg/novini/article/7928701", "text": "Битката за бюджета продължава. Това каза в интервю за предаването \"Брюксел 1\" на Телевизия   еврокомисарят Мария Габриел, която ще управлява 100 млрд. евро бюджет за програма \"Хоризонт Европа\". \"Този бюджет от 100 млрд. все още е само предложение на Европейската комисия (ЕК). Затова няма да спра с мобилизацията да защитим бюджета за \"Хоризонт Европа\" и за Еразъм\" заяви Мария Габриел и допълни, че когато искаме да се борим с климатичните промени, да отговорим на предизвикателствата на цифровизацията, да създаваме работни места и да даваме перспективи на младите хора, това минава през иновациите и научните изследвания. \"За мен това е инвестиция в бъдещето. Важно е във финалната фаза на преговорите тази тема да не остане далеч зад традиционните ресори\", коментира еврокомисарят. \"Защото Европа, изостава тук и имаме нужда от повече иновации в тази област. Радвам се, че 70 % от бюджета ще бъде за малки и средни предприятия“, допълни Мария Габриел.", "date": "2019.11.30", "title": "Мария Габриел: Битката за бюджета продължава"}
{"url": "https://www.24chasa.bg/novini/article/7928683", "text": "Няколко часа след като гръцкото правителство реагира остро на споразумението между Турция и Либия за определяне на граници на морските пространства между двете страни, Анкара обяви предстоящи в понеделник военноморски маневри в Егейско море, недалеч от гръцките острови Родос и Карпатос, съобщава електронното издание на в. \"Катимерини\", цитирано от  Турция е издала навигационен телекс, с който резервира за четири часа на 2 декември, понеделник, район в международни води, на юг от остров Родос и на изток от Карпатос, уточнява вестникът. Анкара оспорва правото на Кипър да разработва находища на природен газ край бреговете си и смята, че част от залежите принадлежат на признатата единствено от Турция Северно-кипърска турска република. Кипър от своя страна, подкрепян от Гърция, ЕС и малко уклончиво от САЩ, настоява, че има суверенитет върху шелфа, в който са повечето от находищата.", "date": "2019.11.30", "title": "Турция започва военноморски маневри край гръцки острови"}
{"url": "https://www.24chasa.bg/novini/article/7928667", "text": "Рекордно количество хероин, над 900 килограма, бе заловено в Азербайджан, предаде Франс прес, като се позова на властите. Пратката е била открита в камион, пътуващ от Иран за Украйна. Общо 933 килограма хероин били разпределени в 1884 пакета. Властите в Азербайджан - бивша съветска република, която граничи с Иран - не посочиха на каква пазарна стойност е наркотикът. По-рано тази седмица в страната вече бяха заловени над 304 килограма хероин - отново в камион, пътуващ от Иран за Украйна, съобщава БТА. През Иран минава един от главните маршрути за доставка на хероин към Европа от Афганистан - най-големия производител в света, отбелязва Франс прес.", "date": "2019.11.30", "title": "Рекорд в Азербайджан: Заловиха близо тон хероин"}
{"url": "https://www.24chasa.bg/novini/article/7928730", "text": "Близо 200 активисти протестираха днес пред склад на \"Амазон\" (Amazon) във Франция за втори пореден ден, обвинявайки американската компания в унищожаване на околната среда, предаде ДПА. Атак (Attac), антиглобалистката неправителствена организация зад протеста, съобщи в Туитър, че демонстрантите са се събрали край склада в югоизточния град Монтелимар. Групата допълни, че протестът е и срещу условията на труд, които онлайн гигантът налага на служителите си. Следобед на мястото не се наблюдаваха признаци на полицейско присъствие. Акцията не е засегнала доставките, уточни френското подразделение на \"Амазон\". Компанията допълни, че уважава правото на протестиращите да изразят мнението си, но обвини Атак в разпространяване на неверни обвинения за ангажимента й за защита на околната среда. \"Амазон\" подчерта, че е поел амбициозни ангажименти за борба с климатичните промени и всеки, който твърди противното, греши.", "date": "2019.11.30", "title": "Екоактивисти втори ден протестират пред склад на \"Амазон\" във Франция (Снимки)"}
{"url": "https://www.24chasa.bg/novini/article/7928774", "text": "За две години и половина на силна и отговорна икономическа политика правителството увеличи заплатите и създаде рекорден брой нови работни места, похвали се премиерът на Северна Македония Зоран Заев, съобщи агенция МИА. По думите на министър-председателя гражданите вече са започнали да усещат ползите от правителствените политики в икономиката благодарение на по-високите заплати, по-ниските цени, помощта, оказвана на уязвими групи и личности. Мерките на правителството са довели до растеж на преките чуждестранни инвестиции и рекордно ниска безработица от 17,4 процента, каза още Заев. За две години правителството е подписало 34 нови споразумения за чуждестранни и вътрешни инвестиции. Въз основа на тях има вече изградени 12 завода, а други 22 са в процес на строеж, добави той, цитиран от БТА. В периода 2017-2019 г. преките чуждестранни инвестиции в Северна Македония са в размер на 741 милиона евро, посочи Заев, като обясни, че нарастването им е резултат от превъзмогването на политическата криза, разрешаването на споровете със съседите и отговорната икономическа политика. Отделно през изминалите две години са създадени 54 хиляди нови работни места в сравнение с едва 21 хиляди през 2013-2015 г., каза още той. Министър-председателят съпостави и увеличението на минималната работна заплата, която пред последните две години се е повишила с 2297 денара (37 евро) до 14 500 денара (235 евро) спрямо увеличение от 821 денара (13 евро) през мандата на предишното правителство.", "date": "2019.11.30", "title": "Зоран Заев похвали икономическите успехи на правителството си"}
{"url": "https://www.24chasa.bg/novini/article/7925609", "text": "Затоплянето удря не само посевите, но и животновъдството. Защото по-високите температури улесняват разпространението на преносителите на зарази по животните. Преди 20 години в България не са се срещали някои насекоми, пренасящи заболявания. Тогава ги мислехме за екзотични, но днес са реалност, обяснява ветеринарният лекар Мартин Божков. “Когато лятото и есента са изключително сухи и животните са на пасищни условия без допълнително подхранване, каквато е голяма част от животновъдството в Южна България, не получават необходимите количества храна и това ги прави изключително податливи на заболявания”, посочва ветеринарят. От засушаването отслабвал не само имунитетът на животните, но се свивали и количествата мляко например. При месодайните животни имало застой от няколко месеца, а в някои случали дори намалявали теглото си. “Високите температури за голяма част от животните носят по-голям риск от ниските. Една крава много по-лесно изкарва зимните температури, отколкото през лятото с над 30 градуса, когато животното използвало изключително много енергия да поддържа телесната си температура. Високите температури се отразявали негативно и на размножаването при говедата и биволите. Заради жегите се стопирало образуването на яйцеклетки, няма овулация, няма разгонване при кравите. Заплождането е почти невъзможно. При мъжките животни нормалното функциониране на тестисите се затруднявало при високи температури. “Неслучайно, когато осеменяваме с колеги през юли и август, се наблюдават най-ниските стойности”, дава пример Божков. Стоян Чуканов, председател на Асоциацията за развъждане на месодайни породи говеда в България, казва, че заради променящия се климат и все по-малко дъжд с колегите му вече вземат мерки, за да защитят животните си от влиянието на времето. Една от тях е заимствана от САЩ - търсят се кръстоски на породи, които да издържат на високите температури. Така се появила породата “Брангус”. Тя е резултат от кръстоска между “Брахмън” и “Ангус”. Първата се отглежда в Индия, защото е издръжлива на горещини, кожата е по-устойчива на насекоми, има гърбица, която напомня на камилската. Тя се използва за подобрител на европейската “Ангус”. “Брангус” се кръстосва с “Ангус”, за да се получат видове от “Ултраблек” или “Ултраред”. “Започвайки с изкуственото осеменяване, постепенно се подготвяме за климатични промени. Така ще направим нашите животни по-резистентни към високите температури и векторно разпространимите заболявания, при запазване на високото качество на месото”, казва Чуканов. Друг проблем, върху който животновъдите работят, е пълноценното използване на водата. “В България не я ценим много и поради това често се случва през лятото на места да има недостиг. Задържането на повърхностните води е посока, в която ще работим с колеги. Има доста стари сондажи, които при прочистване се доказва, че са живи. Рационалното използване на тази вода е като питейна за животните”, казва той. Ветеринарите посочват още, че промяната в температурните условия ще принуди дивите животни да мигрират. А с тях да се пренасят и болести. В същото време част от заболяванията не са посочени от Световната здравна органзиация като подлежащи на профилактика или лечение. За много от тях все още няма и препарати, с които да бъдат елиминирани - като например африканската чума по свинете. Профилактиката била много важна, за да се опазят животните, но и тя невинаги можело да даде резултати. Преди три години например имало нодуларен дерматит, който се разпространява чрез комари, кърлежи и т.н. Чумата при дребните преживни животни пък се предавала чрез директен контакт или пренасянето на механичен инвентар, който е бил в контакт с болни животни. Но успокоителното било, че за голяма част от заболяванията, пренасяни чрез насекоми, има ваксини. Според Световната здравна организация ограничаването на разпространението на заболявания чрез избиване на животни било икономически по-изгодно в сравнение с прилагане на ваксини. Ваксинацията трябва да се извършва ежегодно, а това щяло да струва много повече от например избиването на 2000 овце, чиято популация след това да бъде възстановена. Животновъдите вече се обръщат към породи като “Брахмън”, издръжливи на новите условия, които околната среда предлага.", "date": "2019.11.30", "title": "Жегата пречи на крави да се размножават, отслабват и дават по-малко мляко"}
{"url": "https://www.24chasa.bg/novini/article/7928795", "text": "Стотици активисти проникнаха днес в няколко въглищни мини в Източна Германия с призив незабавно да бъде спряно използването на въглища, предаде ДПА. Протестиращите са навлезли на територията на откритите мини \"Яншвалде\" и \"Велзов-зюд\" в източната част на провинция Бранденбург, както и в зоната за добив на лигнитни въглища \"Юнайтед Шлехайн\" в съседна Саксония. Акцията е организирана от групата \"Енде геленде\" в знак на протест срещу климатичната политика на правителството. Германия възнамерява постепенно да се откаже от въглищата до 2038 година, но според природозащитниците срокът е твърде дълъг, информира БТА. Близо 500 активисти в \"Яншвалде\" до следобеда са напуснали мината по собствена воля, посочи говорител на полицията. Някои от тях са били откарани с автомобили на минодобивната компания Леаг (Leag), а други са си тръгнали пеша. При сблъсъци между полицията и активистите в мината трима полицаи са били леко ранени. Същевременно поддръжници на въгледобива сутринта организираха бдение с призив за запазване на мините. На територията на \"Велзов-зюд\" все още има около 500 демонстранти. Осигурено е полицейско присъствие, за да се попречи протестиращи да завземат големи съоръжения като промишлени багери. Говорителка на \"Енде геленде\" посочи, че активистите не планират да прекарат нощта в мините предвид ниските температури и ще се оттеглят веднага, щом полицията им разреши. В мината в Саксония силите на реда са записали личните данни на около 1200 активисти, които на групи са извеждани от района. В процедурата, която ще отнеме часове, самоличността на активистите трябва да бъде установена, преди те да могат да си тръгнат. Няма арестувани. Протестиращи са преминали през полицейски заграждения с удари и ритници въпреки изявленията на \"Енде геленде\", че няма да има прояви на насилие срещу хора. Говорителката на групата обвини полицията, че се отнесла грубо към активистите.", "date": "2019.11.30", "title": "Стотици екоактивисти блокираха въгледобивни мини в Германия (Снимки)"}
{"url": "https://www.24chasa.bg/novini/article/7928905", "text": "Жалба срещу фейсбук заради политическата реклама е постъпила в Централната избирателна комисия (ЦИК). Това става ясно от регистъра на жалбите и сигналите, който комисията поддържа. Жалбата е подадена от “Нет инфо” АД на 21 ноември 2019 г., като според българското дружество Facebook може и да е публикувала договорите си с възложителите, но не е изпратила до нашата Сметна палата и до самата ЦИК тарифите си за политическа реклама, каквито са изискванията на Изборния кодекс (ИК). “По този начин дружеството (Facebook Ink.) е нарушило разпоредбите на ИК и чрез незаконосъобразното си поведение, освен че е извлякло недобросъвестно конкурентно предимство пред останалите задължени по ИК субекти, но е и осъществило сериозно нарушение на изборните правила и по този начин е било в състояние да повлияе на изборните резултати”, се посочва в жалбата. Сред мотивите са, че социалната мрежа е реализирала приход за 2019 г. от българска политическа изборна реклама от 834 247, 55 лева. “Тази огромна сума е несъизмерима с приходите от политическа реклама на която и да било българска електронна медия”, пишат от “Нет инфо”. И цитират данни, според които към януари тази година активните потребители на социалната мрежа у нас са 3,7 млн. души, от което следвал изводът, че “с тази база от потребители Facebook разполага с огромно влияние на рекламния пазар и на пазара на политическа реклама”. В Изборния кодекс е записано, че социалните мрежи, в т.ч. Facebook, не са доставчици на медийни услуги, т.е. не са медии като телевизиите, радиата, сайтовете, вестниците и за тях не важат разпоредбите на ИК. Именно затова решението на ЦИК е, че нарушение не е установено.", "date": "2019.11.30", "title": "Жалба в ЦИК срещу Facebook Ink. заради политическа реклама"}
{"url": "https://www.24chasa.bg/novini/article/7928872", "text": "Премиерът на Малта Джоузеф Мускат, обвинен в политическа намеса в разследването на убийството на разследващата журналистка Дафне Каруана Галиция, ще подаде оставка на 18 януари, предаде Франс прес, като се позова на източници, близки до неговата Лейбъристка партия. Те казаха, че на дата, която все още не е определена, Мускат ще обяви, че на 18 януари ще има избори за негов наследник начело на управляващата левоцентристка формация. Дотогава \"не се очаква да бъде избиран временен (партиен) лидер, тъй като той ще подаде официално оставка, когато бъде избран новият лидер\", уточниха цитираните източници. В Малта има практика премиер да бъде лидерът на партията, спечелила последните парламентарни избори, съобщава БТА. Близки до Мускат, по-конкретно вече бившият началник на неговата канцелария Кийт Шембри, са заподозрени за убийството на разследващата журналистка през октомври 2017 г. Премиерът бе обвинен, че се е намесил в разследването, за да защити Шембри. През последните дни се засили натискът върху Мускат да подаде оставка.", "date": "2019.11.30", "title": "Премиерът на Малта подава оставка на 18 януари"}
{"url": "https://www.24chasa.bg/novini/article/7928904", "text": "Кралица Елизабет Втора изпрати днес своите \"мисли, молитви и дълбоки съчувствия към всички загубили свои близки\" при атентата вчера до Лондонския мост, предаде Ройтерс, като се позова на агенция Прес асосиейшън. Облякъл жилетка с фалшиви експлозиви и размахващ нож, нападателят Усман Хан се развилня вчера следобед на конференция за рехабилитиране на престъпници, като уби двама и рани трима души, преди да бъде обезвреден и застрелян. Извършителят на атаката е лежал шест години в британски затвор за престъпления, свързани с тероризъм. През декември м. г. той е бил освободен \"с позволително\", т. е. е трябвало да спазва определени условия, за да не бъде върнат зад решетките, информира БТА. Премиерът Борис Джонсън, който посети днес мястото на атаката, заяви, че осъдените за тероризъм не трябва да бъдат пускани на свобода предсрочно. \"Мисля, че практиката на автоматично предсрочно освобождаване, при която се съкращава наполовина присъдата и се осовбождават предсрочно виновни за сериозно насилие, просто не работи. И се опасявам, че в този случай имаме много солидни доказателства за това как не работи\", каза Джонсън.", "date": "2019.11.30", "title": "Елизабет II изпрати съчувствия към всички, загубили близките си на \"Лондон Бридж\""}
{"url": "https://www.24chasa.bg/novini/article/7929036", "text": "Заподозреният за атаката вчера в Хага е бил задържан, предадоха Ройтерс и ТАСС, като се позоваха на нидерландската полиция. Нападателят, 35-годишен мъж, бе описан като бездомник. Той е бил разпитан в полицейски участък. Вчера нападателят наръга с нож трима тийнейджъри в магазин на централната търговска улица в Хага. Пострадалите - 13-годишно момче и две 15-годишни момичета - не са получили сериозни наранявания и вече са изписани от болница.", "date": "2019.11.30", "title": "Задържаха 35-годишен бездомник за нападението в Хага (Снимки)"}
{"url": "https://www.24chasa.bg/novini/article/7929001", "text": "Популистката партия \"Алтернатива за Германия\" смени един от двамата си лидери на конгреса в Браншвайг. Мнозинството от делегатите утвърди на поста му Йорг Мойтен, а на мястото на втория лидер - Александер Гауланд, избра посочения от него Тимо Хрупала. Конференцията се проведе под обсадата на 20 хиляди демонстранти и засилено полицейско присъствие, съобщава  Гауланд заяви, че \"Алтернатива за Германия\" скоро ще влезе в управлението на страната: \"Наричат ни нацисти, фашисти и даже десни терористи. А ние сме просто хора, които обичат тази страна и затова искат да я защитават. Колкото по-безумни компромиси с иконимиката се правят - а уволненията в автомобилната индустрия са само в началото си - толкова по-разбираеми ще станат призивите за алтернатива. И когато зелени, червени и тъмночервени си отидат, тогава ще дойде денят, в който на отсрабения Християн-демократически съюз, ще остане само една възможност - ние\", каза Гауланд. Към момента \"Алтернатива за Германия\" е трета политическа сила в Бундестага - федералния парламент. Партията спечели много гласове в източногерманските провинции през септември и октомври.", "date": "2019.11.30", "title": "\"Алтернатива за Германия\" се цели във властта"}
{"url": "https://www.24chasa.bg/novini/article/7929085", "text": "\"Бог да прости проф. Корнезов!\", написа неговата сътрудничка в парламента Людмила Нинова. Любен Корнезов е роден на 3 януари 1947 г. в Ямбол. Завършва гимназия в родния си град през 1965 г. През периода 1965-1967 г. отбива редовната си военна служба във ВМФ-Варна, след което две години е работник в завод “Ямболен” и строителството. Приет е за редовен студент през 1969 г. и завършва висшето си образование в Юридическия факултет на Софийския университет “Св. Климент Охридски” през 1973 г., след което преминава през всички стъпки на съдебната йерархия. В периода 1983-1986 г. е аспирант по граждански процес в Юридически факултет на СУ „Св. Климент Охридски“. От 1988 г. е доктор на юридическите науки. Любен Корнезов развива научна и преподавателска дейност. Той е професор, автор на 17 книги и монографии и над 350 статии. Изнасял е лекции по гражданскопроцесуално право в Юридическия факултет на УНСС, гр. София, както и в Югозападния университет \"Неофит Рилски\", гр. Благоевград. От 1975 г. до 1981 г. е съдия в Ямболски районен съд, а от 1981 г. до 1983 г. изпълнява длъжността съдия в Ямболския окръжен съд. В периода 1983-1986 г. е председател на Търговищки окръжен съд, а от 1986-1990 г. на Ямболския окръжен съд. От 1977 г. е член на БКП, след 1990 г. продължава членството си в БСП. За член на Висшия съвет на БСП е избран през декември 1996 г. Женен, баща на две деца. Избран е за депутат в 7-то Велико народно събрание, където е заместник-председател на Парламентарната група на БСП и заместник-председател на Комисията по изработването на Конституцията. В периода 1991-1994 г. той е съдия в Конституционния съд. През 1995 г. е назначен за заместник–министър на правосъдието и заема този пост до февруари 1997 г. Любен Корнезов е депутат в 38–то Народно събрание, където е заместник–председател на Парламентарната група на Демократичната левица. През ноември 2000 г. е избран за заместник–председател на НС. Член е на Съвета по европейски въпроси. На проведените на 17 юни 2001 г. парламентарни избори за 39–то НС Любен Корнезов отново е избран за депутат. От 5 юли 2001 г. той е заместник-председател на ПГ на Коалиция за България. От 15 октомври 2003 г. е заместник-председател на НС. На проведените на 25 юни 2005 г. Любен Корнезов е избран за депутат в 40 Народно събрание от 1 МИР – Благоевград от листата на Коалиция “За България” и става заместник-председател на Народното събрание. Народен представител в 41 народно събрание (14.07.2009 – 15.03.2013) от “Коалиция за България (17,70%) – избирателен район: 24-СОФИЯ 2.", "date": "2019.11.30", "title": "Почина проф. Любен Корнезов"}
{"url": "https://www.24chasa.bg/novini/article/7929084", "text": "Автобус с 51 пътника се е запалил в движение на входа на бургаското село Маринка около 18,30 ч. тази вечер, съобщи говорителят на полицията Цветелина Рандева. Шофьорът е успял да отбие и да евакуира всички пътуващи в рейса, пострадали няма. На място са пристигнали два екипа огнеборци, които са потушили пламъците. Автобусът се е връщал от Одрин и е пътувал за Варна. Той е собственост на частна фирма, която до час се очаква да изпрати друг автобус, за да прибере екскурзиантите. Те временно са настанени в училището на село Маринка. Движението е било спряно за известно време, но трафикът започва са де нормализира, казаха още от полицията. Тепърва ще се уточняват причините за инцидента.", "date": "2019.11.30", "title": "Пламна автобус с 51 пътници край бургаското село Маринка (Снимки)"}
{"url": "https://www.24chasa.bg/novini/article/7927650", "text": "МВР стартира обществена поръчка за 15 високоскоростни коли. Изискването е да са мощни поне 250 конски сили. Новите автомобили ще дебнат за джигити по магистралите и първокласните пътища у нас. Край на нелегалните гонки и джигитите по първокласните пътища у нас. Това се заканват от „Пътна полиция”, които искат 15 нови, бързи, немаркирани автомобили. „Те ще трябва да бъдат с 4х4 система, която ще е за задвижване на колелата. Също така минималните изисквания, които са като критерии, те трябва да са минимум 250 конски сили”, обясни инспектор Мирослав Василев от ГДНП. За покупката на колите са отпуснати над 2,5 милиона лева. В сумата влизало и оборудването. „Освен камери за скоростните режими, същите автомобили ще бъдат оборудвани с таблети, с мобилни принтери, със съответните комуникационни средства за връзка”, заяви Василев. Държавната агенция по безопасност на движението е \"за\" закупуването на новите коли, уточниха от институцията за NOVA. Критериите, на които те трябва да отговарят обаче, били твърде високи за отпуснатата сума. „Бих се радвал на всеки един от колегите да може да ползва такива автомобили, типични за арабските държави. Но може би се доближаваме до колегите от Германия, от Австрия”, споделя Василев. Новите полицейски коли ще имат аудио и видеозапис, за да се избегнат всякакви съмнения за корупция. Камерите щели да връщат клип назад, за да докажат извършеното нарушенията на джигитите. „Съществува поговорката, че целта оправдава средствата. В този случаи целта не оправдава средствата. Ако беше направен анализ колко автомобила в страната биха могли да развиват такава скорост, защото МВР има такава статистика, и колко от притежателите - къде се намират, ще стане ясно дали има нужда от закупуването на такива автомобили. Трябва да разберем кое убива повече - най-лошите пътища в Европа, най-лошата организация на движение на Стария континент или скоростта”. Така Йонко Иванов от Съюзa на преподавателите по авто-мото подготовка коментира в студиото на „Събуди се” идеята за закупуването на 15 високоскоростни автомобила. „От тези автомобили няма смисъл. Нека кажем, че според статистиката на „Пътна полиция”, вследствие на превишена скорост е загинал само 1 човек. Купуваме 15 автомобила за какво? Никой не казва каква е причината, за да ги купим. Притеснява ме и цената. В провинцията все още се използват немските автомобили, които са на по над 20 г. Новите са предимно в София. За тази цена, която ще се даде, могат да се закупят 160 нови автомобила. Дали така контролът няма да е по-добър?”, добави Христо Радков от Българско обединение на шофьорите.", "date": "2019.11.30", "title": "Нуждае ли се МВР от 15 скъпи високоскоростни коли?"}
{"url": "https://www.24chasa.bg/novini/article/7927648", "text": "Американската дипломатическа мисия в Атина с предупреждение за увеличено внимание и риск от терористични прояви по време на Коледните празници. Посолството на САЩ в Атина издаде предупреждение към американските граждани, които планират да посетят Гърция за Коледните празници. В информацията се посочва да бъдат особено внимателни при посещения на места, където се събират много хора, поради риск от прояви на екстремисти. Посочва се също, че мерките от страна на гръцката полиция са засилени по охрана на места като молове, новогодишни базари, летища и религиозни храмове, предава  . В информацията се цитират последните случаи на активност на терористи в страни от Западна Европа. В случай на евентуално събитие американските граждани се приканват да се информират от гръцките медии. Гръцкото министерство на вътрешните работи не съобщава за реална заплаха от терористични атаки на територията на страната.", "date": "2019.11.30", "title": "Посолството на САЩ в Атина: Има риск от терористични прояви по празниците"}
{"url": "https://www.24chasa.bg/novini/article/7923695", "text": "От днес, 29 ноември, търсете на пазара новият брой на сп. \"Космос\". В него можете да прочетете най-новите исторически изследвания, според които Светата инквизиция не е била толкова страшна, каквито представи са се насложили в продължение на векове. Вижте и защо издевателствата не могат да бъдат сравнявани с милионите жертви на режимите на Хитлер и Сталин.", "date": "2019.11.30", "title": "Тайният архив на инквизицията (видео)"}
{"url": "https://www.24chasa.bg/novini/article/7927729", "text": "Руски хеликоптер падна и се подпали тази сутрин в Краснодарския край в Южна Русия, предаде ТАСС, цитирайки местните власти в района на произшествието. Пилотът е загинал. Трагичният инцидент е станал недалече от черноморското пристанище Новоросийск. Лекият хеликоптер тип Robinson R44 е принадлежал на компанията \"Абрау-Дюрсо\" и е летял към град Анапа. Пилотът е бил сам на борда. По-късно бе уточнено, че загиналият е Юрий Корольов - директор на фирмата \"Въздушен транспорт Абрау\", която е нетърговски партньор на \"Абрау-Дюрсо\", предава БТА. Обстоятелствата на инцидента с хеликоптера все още се изясняват. От спасителната служба в Новоросийск уточниха за ТАСС,че хеликоптерът е паднал на планински склон. На земята няма разрушения. На място са пристигнали следователи, извършва се процесуална проверка, съобщиха от пресслужбата на южноруското следствено управление по транспорта. В справка на ТАСС се посочва, че от началото на 2015 г. до вчера в Русия са станали 12 катастрофи с леки хеликоптери от тази марка - 4-местния R44 и 5-местната му модификация R66. При тези инциденти са загинали около 30 души. Този тип леки хеликоптери се използват главно от бизнесмени и техните компании.", "date": "2019.11.30", "title": "Хеликоптер се разби в Южна Русия, пилотът загина"}
{"url": "https://www.24chasa.bg/novini/article/7927742", "text": "Пожарите в Амазония може да увеличат топенето на ледник в Андите, сочат резултатите от изследване, цитирани от ЮПИ. Ново изследване навежда на мисълта, че пожарите в югозападна Амазония - район, обхващащ гори в Бразилия, Боливия и Перу, може да увеличи топенето на ледника Сонго в Боливия, предава БТА. Като са използвали данни за пожари през периода 2000-2016 г., специалисти под ръководството на Нютон де Магаляеш Нето от университета в Рио де Жанейро идентифицираха големия принос на саждите и прашните частици, изхвърлени във въздуха вследствие изгаряне на биомаса в басейна на р. Амазонка, за топенето на ледника. Замърсяването над снежната покривка намалява отразената слънчева светлина и може да ускори с 14 процента топенето му. Изследването за пръв път установява връзка между дима от пожари в Амазония и топенето на ледник. Данни от 2007-2010 г., когато е имало много горски пожари, показват, че сажди са били отнесени от ветрове до ледника. \"Обезлесяването в Амазония и горските пожари в Боливия, Перу и Бразилия не са регионален, а континентален проблем, защото ускореното отстъпление на ледниците увеличава риска от водна криза и уязвимост на редица общности в Андите вследствие на климатичните промени\", отбеляза Нето. Пожарите в тропическите гори в Амазония, по-специално в Бразилия, са често срещани. Неотдавна фермери, окуражени от правителството, опожариха гори, за да ги превърнат в пасища. Тази година в Бразилия бяха регистрирани над 72 000 горски пожара. Става въпрос за 84-процентно увеличение в сравнение с миналата година. Димът от пожарите бе видим от космоса.", "date": "2019.11.30", "title": "Учени: Пожарите в Амазония може да увеличат топенето на ледник в Андите"}
{"url": "https://www.24chasa.bg/novini/article/7927775", "text": "В нощта на трагедията при пожара в \"Пирогов\" акушер-гинекологът д-р Дениза Алексиева е в кабинета си. В 3.35 часа преглежда родилка с 40 градуса температура. „Минути след това се чу алармата. Аз взрив не съм чула. Сградата е залепена до тази, но е от другата страна. Не видях паника, но тичахме навън, за да видим какво се случва”, разказа Алексиева пред  . Тя, заедно с нейни колеги – лекари, санитари, акушерки – всички се втурват към Второ вътрешно отделение. „Дойдоха полицаите, пожарната. Всичко беше много бързо, много страшно. Качи се пожарната, изгаси огъня. Започна евакуацията. Полицаите буквално ги носиха на носилки, на рамена. Санитарите стояха с колички и ние казвахме: „Този е добре, кара се в хирургия, този изглежда обгазен – в противошокова зала”, допълва още Дениза Алексиева. „Вече шокът почти премина”, допълва тя. Сега остават щетите, уплахата на десетките евакуирани по спешност хора и мъката на близките на загиналите. А междувременно разследващите търсят отговори.", "date": "2019.11.30", "title": "Лекарка от \"Пирогов\": Взрив не чух, а алармата. Всичко беше много страшно"}
{"url": "https://www.24chasa.bg/novini/article/7927749", "text": "Операциите по издриване и спасяване на оцелили от земетресението в Албания са приключили, съобщи Асошиейтед прес. Смята се, че няма повече тела на загинали, останали под развалините. Премиерът Еди Рама каза днес, че 50 души са загинали в резултат на силното земетресение от 6,4 по Рихтер от вторник, а близо 2000 души са били ранени. Една жена остава в кома, според съобщения на медицински представители. Рама посочи, че данните до момента показват, че близо 900 сгради в Дуръс и над 1 465 сгради в Тирана са сериозно повредени. Най-малко 4000 души са останали без дом, предава БТА. Около 2500 души от пострадали при земетресението жилищни сгради са настанени в хотели. Други са транспортирани в Косово или са се преместили в източните райони на Албания. Премиерът обещава, че всички, които са останали без покрив, ще бъдат в \"по-здрави домове\" през 2020 г. Първата сериозно повредена от земетресението сграда е разрушена и се очаква това да бъде направено и с още десетина други сгради. Експерти от Гърция, Фрнация, Италия, Унгария, България, Литва и Латвия участват в оценяването на състоянието на сградите. Нов проектозакон ще предвижда присъди затвор от седем до 15 години за всички инвеститори, архитекти и супервайзори за нарушение на строителните норми. Неспазване на строителните норми и корупция в албанския строителен сектор се сочат като причини за голяма част от щетите от земетресението. Правителството е определило финансови обезщетения за семействата на загиналите, включващи 1 милион леки /9 000 долара/ на семейство, специални пенсии за възрастните и стипендии за децата.", "date": "2019.11.30", "title": "Приключи издирването на оцелели от земетресението в Албания"}
{"url": "https://www.24chasa.bg/novini/article/7927762", "text": "Земетресение с магнитуд 5,6 бе регистрирано днес по крайбрежието на централноамериканската република Гватемала, съобщи Геологическата служба на САЩ, цитирана от ТАСС. Според нейните данни епицентърът е в Тихия океан на 70 км югозападно от град Реталулеу с население около 37 000 жители. Земетръсното огнище е на дълбочина 48 км. Данни за пострадали и щети засега няма. Опасност от цунами не е обявявана.", "date": "2019.11.30", "title": "Трус с магнитуд 5,6 в Гватемала"}
{"url": "https://www.24chasa.bg/novini/article/7927782", "text": "Холандската полиция продължава да издирва  , предаде АП. След лечение в болница тримата пострадали бяха изписани снощи, предава БТА. Властите още не са установили мотива за престъплението. Рано тази сутрин говорителка на полицията каза, че няма нови данни от разследването.", "date": "2019.11.30", "title": "Все още издирват нападателя от Хага, който наръга трима младежи"}
{"url": "https://www.24chasa.bg/novini/article/7927800", "text": "Окръжната прокуратура в Пловдив разследва инцидент, в следствие на който е починал 48-годишен карловец. От полицията съобщиха, че случаят е от четвъртък вечерта. Произшествието е станало в село Бегунци, Карловско. Там работници от местна мандра се събрали в кръчмата на купон.  Малко по-късно в заведението влязъл Стоян Аргиров със съпругата си. Двамата седнали на отделна маса със свои приятели. Наложило се няколко пъти да направят забележка на работниците, тъй като вдигали много шум.  Няколко часа след това човек от мандрата излязъл навън да пуши, а след него мъж от обкръжението на Аргиров. Самият Стоян също се присъединил към тях. Избухнал скандал, при който Аргиров ударил 48-годишния карловец. Той паднал на земята и си ударил лошо главата. В пловдивска болница не успели да го спасят.", "date": "2019.11.30", "title": "Карловец издъхна след сбиване"}
{"url": "https://www.24chasa.bg/novini/article/7927808", "text": "Британската полиция продължава да издирва улики, свързани с нападателя, който вчера уби с нож двама и рани трима души край \"Лъндън бридж\", преди да бъде повален на земята от минувачи и застрелян от полицай, предаде АП. Нийл Басу, шеф на департамента за борба с тероризма към лондонската полиция, каза, че понастоящем извършителят, 28-годишният Усман Хан, е бил част от образователна програма за бивши затворници. Преди това той е излежавал шестгодишна присъда за престъпления, свързани с тероризъм, предава БТА. Органите на реда обявиха, че възприемат случилото се като терористичен акт, и че не издирват активно друг заподозрян. Нападателят уби един мъж и една жена и рани други трима, преди да бъде обезвреден. Здравните власти съобщиха, че един от ранените е в критично, но стабилно състояние, втория е в стабилно състояние, а третият има по-леки наранявания. Инцидентът поставя трудни въпроси пред правителството и службите за сигурност във Великобритания, отбеляза АП. През 2012 г. Хан е бил признат за виновен за престъпления, свързани с тероризъм. През декември 2018 г. той е бил освободен \"с позволително\", тоест трябвало е да спазва определени условия, за да не бъде върнат зад решетките. Няколко британски медии писаха, че по време на нападението Хан е имал на глезена електронна гривна за проследяване.", "date": "2019.11.30", "title": "Продължават да търсят улики, свързани с нападателя в Лондон"}
{"url": "https://www.24chasa.bg/novini/article/7927821", "text": "Акули, пингвини, тюлени, костенурки и други морски обитатели могат да помагат на хората в наблюдението на океаните, предавайки данни чрез електронни устройства, съобщи сайтът Физ.орг. Хиляди морски животни са маркирани за различни изследователски и природозащитни цели. Към момента обаче събраната информация не се използва масово за проследяване на климатичните промени и други изменения в океаните. Вместо това наблюденията се извършват предимно от изследователски кораби, подводни дронове и хиляди плаващи сензори, които се носят по течението. Големи океански зони обаче остават извън мониторинга, лишавайки учените от ценни знания, предава БТА. Идеята, осенила специалисти от университета на Ексетър, Великобритания, е че животни, оборудвани със сензори, могат да запълнят много от тези празнини чрез естествените си модели на поведение - гмуркане под леда, плуване в плитки води, придвижване срещу течението. \"Искаме да изтъкнем огромния потенциал на пренасяни от животни сензори, които ще ни помогнат да попълним знанията си за океаните\", казва ръководителят на изследването д-р Дейвид Марч. Учените са анализирали данни за 183 вида животни и хабитатите им, както и 1,5 милиона измервания от профилиращи сензори, за да установят кои са най-слабо проучените океански зони - моретата край полюсите, крайбрежните плитчини, водите в тропическите региони.", "date": "2019.11.30", "title": "Животни могат да помагат в наблюдението на океаните"}
{"url": "https://www.24chasa.bg/novini/article/7927826", "text": "517 души са загинали от началото на годината по пътищата на страната ни. Най-смъртоносните отсечки в България са над 70, показват нови данни на Агенция „Пътна инфраструктура”. С най-много катастрофи са магистралите и първокласните пътища. Като смъртоносен е определен и главен път Е79 от Видин до Кулата. Натоварен трафик и катастрофи - това е ежедневие на главен път Е79 между Монтана и Видин. Само за година през Дунав мост 2 са преминали близо милион леки и тежкотоварни автомобили. Пътят между Видин и Кулата, по последни данни, е един от най-опасните. Над 540 са катастрофите в тази отсечка, 21 са загиналите, а над 200 са ранените. „Нека погледнем какви са пътищата в чужбина, всичко свети. Тук, в България, имам чувството, че животът е спрял, специално в този район. По Е79 постоянно стават катастрофи“, каза шофьорът Николай Иванов пред  . „Пътят от еднопосочно, преминава в двупосочно движение и е доста опасно. Трябва да има сигнализация, която да помогне на водачите да се справят в подобни условия“, посочи Стоян Стоянов. На много места асфалтът е напукан, а дупките също не са изключение. „Неравностите много често са предпоставка за ПТП, защото водачът ги заобикаля и навлиза в насрещното движение. Понякога това може да се окаже фатално“, добави Стоянов. Маркировката също липсва на повечето места, а през нощта пътят е изпитание за шофьорите. Знаците, които предупреждават водачите да ограничат скоростта и да са внимателни са поставени на няколко места по главния път за Видин. Според шофьорите пътят не е предназначен за всекидневното му натоварване. „След Ружинци пътят вече става тесен, трябва да се кара по-внимателно. Има колеги, които не познават участъка и стават големи бели“, каза шофьорът Гошо Георгиев. Плановете на правителството са до 2022 г. да има изградена магистрала от Видин до Ружинци и от Мездра до Ботевград.", "date": "2019.11.30", "title": "517 са загинали от началото на годината по пътищата на страната"}
{"url": "https://www.24chasa.bg/novini/article/7927839", "text": "За втори път майките на децата с увреждания от протестите \"Системата ни убива\" апелираха към премиера Бойко Борисов да не отстранява социалния министър Бисер Петков. Те излязоха с отворено писмо към министър-председателя да остави министъра в кабинета, като изтъкват заслугите му за приемането на законодателните промени за хора с увреждания, за които те протестираха месеци наред, предава  . Вчера от съобщение на Правителствената пресслужба стана ясно, че премиерът е поискал оставката заради проблеми със социалната сфера. Там не бяха посочени конкретни мотиви заради които е отстранен социалния министър. От оставката останаха изненадани коалиционните партньори от ОТ и шефът на социалната комисия в парламента д-р Хасан Адемов.", "date": "2019.11.30", "title": "Майките на деца с увреждания се опитват за втори път да спасят Бисер Петков"}
{"url": "https://www.24chasa.bg/novini/article/7927342", "text": "Над 20 технологични компании в Китай започнаха разработването на първия национален стандарт за технологията за разпознаване на лице. Китайската компания за изкуствен интелект „SenseTime\" води работната група, която включва и технологичните гиганти „Tencent\" и „Ant Financia\". От там заявиха, че „технологията за разпознаване на лице\" е довела до редица проблеми, сред които кражби на идентичност и рискове за сигурността поради липса на правила за събирането, съхраняването и обработката на данните. Разпознаването на лице се използва широко в Китай, например при проверките за сигурност на летището и дори при закупуването на стоки в някои магазини. Наскоро заведеното от професор по право в провинция Джъдзян първо съдебно дело в Китай срещу прилагането на технологията предизвика обществени дебати. Той съди парк за диви животни за изкисването да събира данни за лицето, без да иска разрешение от посетителите. „Физическите характеристики, сред които чертите на лицето и пръстовите отпечатъци, са едни от най-важните идентификатори за индивидите. За разлика от личната карта, която може да бъде сменена, биометричната ни информация остава постоянна за цял живот\", казва деканът на факултета по право към Университета по международен бизнес и икономика. Макар и Китай да няма конкретни правила за технологиите за разпознаване на лице, Законът за киберсигурността, който влезе в сила през 2017 г., изисква личната информация да се събира със съгласието на конкретните лица. Но в някои случаи е трудно да се изпрати известие до потребителя, за да се получи съгласието му. Макар и този факт да е в основата на дебата, експертите твърдят, че по-големият проблем се крие в правилата относно събирането на данните. Китайските компании в момента са водещи в света в областта на технологиите за разпознаване на лице. В дългосрочен план са необходими политики и процедури за проверка и отговорности, които гарантират, че компаниите ще спазват поетите ангажименти, предава  . Създаването на работната група за установяването на националните стандарти за технологиите за разпознаване на лице в Китай е първата стъпка напред.", "date": "2019.11.30", "title": "Китай подготвя национални стандарти за технологиите за разпознаване на лице"}
{"url": "https://www.24chasa.bg/novini/article/7925538", "text": "Ако има сектор, в който промените в климата дават пряко отражение, то това е селското стопанство както по света, така и у нас. Експерти прогнозират, че покачване средните температури с 3 градуса ще превърне Южна България в полупустиня и там ще може да се отглеждат памук, маслини и други субтропични култури. В Северна България подобна промяна би била добре дошла, но ще има все по-голяма нужда от напояване. Преди дни земеделският министър Десислава Танева коментира, че промените в климата и въздействията върху околната среда са “предизвикателствата на нашето време”. За справянето с тях конкретна стъпка е в рамките на директните плащания да има добороволни екосхеми. По тях Детайлите ще бъдат разписани в Стратегическия план на страната, който ще се одобри от Европейската комисия преди старта на новия програмен период, обясниха от земеделското министерство. За фермерите ще се прилагат стандарти за добро земеделско и екологично състояние на земите. В новата Обща селскостопанска политика (ОСП) се очаква борбата срещу измененията в климата да играе централна роля, коментира евродепутатът Иво Христов. Акценти са по-малка зависимост от изкуствени торове, повече биологично разнообразие, чиста вода, почви и въздух. Близо 40% от общия бюджет на ОСП се очаква да бъдат свързани с действия в областта на климата и промените в него. “Една от основните насоки на новата ЕК са пакет от мерки, които трябва да зададат условия за опазване на околната среда и да направят Европа първия климатично-неутрален континент, който не допринася към глобалното затопляне”, коментира Христов. Климатичните изменения са свързани не само с повишаване на температурите, но също с по-сурови зими, по-чести бури, наводнения и още редица екстремни явления, коментира климатологът доц. Любов Трифонова от Националния институт по метеорология и хидрология. Тя отбелязва, че от началото на 80-те години на ХХ век се наблюдава тенденция към затопляне, а средната годишна температура на въздуха за непланинската част на България е нараснала с около 0,9 градуса спрямо периода 1961-1990 г. Температурните аномалии за почти всички години от 2007 г. досега са над 1 градус. От средата на 90-те години зачестяват бедствията заради мощни бури. Особено през 2014 г. интензивните дъждове, гръмотевичните бури и силните градушки причиниха сериозни щети в много райони на страната. Това е и най-валежната година след 1988-а, със средногодишна сума на валежа 1013 литра на квадратен метър, припомня експертката. Горещите вълни също нарастват значително от края на 80-те години, а в Югозападна България се наблюдават почти ежегодно. Черно море леко забавя процеса на затопляне в Източна България. Трябва да се отбележи, че тежестта на горещата вълна в климатологичен аспект се определя не само от достигнатата максимална температура, а и от продължителното - не по-малко от 6 дни - задържане на температурите над определена стойност. През 2000 г. екстремно горещото време беше около 15 дни средно за страната, през 2007 г. - 21 дни, през 2017 г. - 18 дни. От началото на века не липсват и студени екстремуми, свързани с по-продължителни застудявания, достигане на много ниски температури и обилни снеговалежи, но като цяло зимите са по-меки. Сегашната средна глобална температура е с 0,85 градуса по-висока, отколкото е била през XIX век. Всяко от последните три десетилетия е било по-топло от предишното. Последните данни показват, че откакто се правят метеорологични наблюдения. Учени вече са симулирали измененията на регионалния климат за периодите 2021-2050 и 2071-2100 г. През 2050 г. се очаква средната температура да нарасне с 1,5-2 градуса. При песимистичен сценарий до 2100 г. повишаването може да надхвърли 4 градуса. Прогнозира се намаляване на валежите с около 5-10% до 2050 г. и 15-20% до 2100 г. При песимистичния сценарий ще има с до 50% по-малко дъжд. Не се очаква съществена промяна на валежите през студеното полугодие, но през летните месеци ще има суша. Научно изследване, публикувано наскоро в списание “Нейчър”, определя скоростта и мащабите на сегашното глобално затопляне като надминаващи всякакви подобни събития през последните 2000 години. Бързото покачване на температурите е засегнало 98% от планетата. Според Организацията на ООН за прехрана и земеделие (ФАО) се очаква търсенето на храни в световен мащаб да се увеличи със 70% до 2050 г., а населението на Земята да стигне над 10 млрд. души. Световното производство на храни ще трябва да се увеличи при намаляващите природни ресурси, площи и работна ръка. Тоест светът ще трябва да произвежда повече храна, като използва по-малко вода, земя, енергия, торове и пестициди, се посочва в “Стратегия за устойчиво развитие на земеделието в България за новия програмен период 2021-2027”, изготвена от националната инициатива “Единение” и известния генетик акад. Атанас Атанасов. Според експертите климатичните промени ще предизвикат конфликт между храни и биоенергия, ще свият биоразнообразието, ще намалят плодородието на почвата, водните ресурси ще бъдат по-малко. И Ще е необходимо и радикална промяна в растениевъдството, защото продуктивността при растенията след 1990 г. нараства с 1 до 2% годишно вместо с 3 до 6%, както е било в периода 1960- 1990 година. Ако до 2050 г. не се редуцират емисиите на вредни газове в атмосферата с 80%, се очаква срив на планетата. Смята се, че земеделието в световен мащаб допринася с около 24% за влошаването на климата. А за преминаване към биологичното земеделие ще са нужни от 65 до 200% повече земи. България обаче е в благоприятна позиция, тъй като има пустеещи ниви. Но в същото време у нас се губели ежегодно по 100 млн. тона плодородна почва. В резултат на човешката дейност в близките няколко десетилетия се очаква да изчезнат повече от 1 милион растителни и животински видове. Това само за Европа ще носи икономически загуби от 50 млрд. евро. Според Световната банка през последните десет години индексът на глобалните цени на храните от 2000 до 2012 г. се е повишил със 104,5%, което представлява средногодишно увеличение с 6,5%. Според Организацията по прехрана и земеделие световната икономика е заплашена от ценови шок при хранителните продукти. В резултат на климатичните промени се очаква цените на пшеницата през 2050 година да се увеличат с 90%, а тези на царевицата и на ориза - съответно с 35 и 12%. През 2050 г. агроиндустрията ще има и важна рола не само за изхранването на човечеството, но и за осигуряването на 25% от биогоривата, на 60% от продуктите за фитофармация за профилактика и лечение, за текстилна промишленост, нови материали като биопластмаси и други. защото нейните природни дадености като почва, климат, водни източници и биоразнообразие в съчетание с гори и море са едни от най-благоприятните за развитието на модерно селско стопанство и хранително-вкусова, фитофармацевтична, козметична, текстилна промишленост и други. Много експерти вече отхвърлят твърдението, че в земеделието най-лошо влияние има животновъдството. Например говедата на пасищното хранене се нуждаят от 0,6 г протеин, за да произведат 1 кг протеин в мляко или месо. Така може да се окаже, че добитъкът допринася пряко за глобалната продоволствена сигурност. А производството на плодове и зеленчуци изисква голямо количество вода, торове и площи. Веганското земеделие тъй като ще прекъсне хранителния цикъл на почвата. А ако няма тор от животновъдството, ще трябва да се използва минерален тор, което би довело до нови предизвикателства. Ето защо вероятно още дълго ще се спори дали животновъдството, или растенията са по-големият враг на природата. Ние вече виждаме отражението на климатичните промени на полето, коментира Филип Ромбаут - изпълнителен директор на “Агрополихим”. Той има ферма в България от 15 години, преди 6 се отказва от отглеждането на царевица заради липсата на напоителни системи. Обяснява, че във фермата му са правени много проучвания какви култури може да се отглеждат. Важно било и да има отговор на въпроса кой ще купува продукцията. Заимствайки от опита на десетки държави, във фермата му насочват вниманието си към индустриалния коноп. Вземат пример от Австралия, където заради горещините земеделието е изключително затруднено. Индустриалният коноп има много предимства, тъй като е сухоустойчива култура, няма нужда от напояване и може да се включи в сеитбооборота. Не е необходимо и да се използват пестициди и хербициди. “Корените са много дълбоки, конопът расте много бързо. Така Това е важно да се знае особено в рамките на дискусията за глифозата, която все още се използва във Франция например”, казва Ромбаут. Според него от изключително значение е хората да разберат, че има огромна разлика между индустриалния коноп и марихуаната. Законът в България обаче е твърде рестриктивен и спира инвеститорите, които искат да се занимават с индустриален коноп. Макар и да има възможност да се отглежда културата, то тя не може да се обработва в България. За разлика от всички наши съседни държави - Гърция, Македония, Румъния, където може да се обработва този коноп. Вече има и пример за българска компания, която се оттеглила от страната и отворила преработвателно предприятие в Румъния. Индустриалният коноп може да се използва за направа на различни тъкани, влагани в каросериите на коли, строителни материали като тухли и т.н. Тези сектори при производството си традиционно са от големите замърсители на околната среда. Би могъл да послужи и в дискусията за пластмасата, тъй като може да се вложи и в биоразградими материали. Един хектар може да абсорбира три пъти повече въглероден двуокис, отколкото дърветата. Освен това в рамките на 100 дни индустриалният коноп расте до 4 метра. “Защо е позволено в България да се внася безпроблемно конопено масло, а да не може да се работи с индустриален коноп”, пита Ромбаут. АНЕЛИЯ ПЕРЧЕВА В последните 30 г. температурите у нас през лятото и в есенните месеци - септември и октомври, са се увеличили средно с 1-1,5 градуса. Промяната в климата се отразява на вегетационния период на основните селскостопански култури - житни, технически, овощни и зеленчукови. Тенденцията е за по-ранно развитие напролет заради топлото време през февруари и март. Това показват наблюденията на Аграрния университет в Пловдив, направени в учебно-експерименталната база на вуза, където са засети различни сортове. Има и метеорологична станция на НИМХ. “Друг ключов фактор за културите са валежите. Свидетели сме на продължителни летни и есенни засушавания от 1989-а насам. През т.г. в района на Пловдив имаше засушаване през август, септември и голяма част от октомври, което застраши есенната сеитба. По тази причина последните валежи бяха от изключителна важност”, обяснява шефът на катедра “Ботаника и агрометеорология” доц. Дафинка Иванова. Според нея 40 милилитра на кв. метър дъжд са необходими след засяване на зимните посеви. Без необходимото количество влага те не могат да поникнат. Затова В момента на опитните полета на пловдивския вуз се изпитват житни култури, които имат по-дълъг вегетационен период и издържат на липса на валежи. Измениятата в климата налагат да се търсят и нови сортове плодни дръвчета. “При овошките са рискови повратните студове през януари и февруари - примерно 10 дни да е с температури 5-10 градуса, а след това да паднат до минус 10. Опасни са и пролетните слани. Такава имаше на 31 март тази година. Тя нанесе огромни щети на плодните завръзи. В отделни райони на страната нямаше кайсии, праскови и ябълки. Затова е необходимо да се създават сортове, устойчиви в периода на цъфтеж”, смята доц. Иванова. Пред предизвикателство заради тенденцията за повишаване на градусите са и зеленчуците. “Те са много чувствителни на високите температури през лятото и на липсата на валежи. При такива условия може да се получи т.нар. абортиране - окапване на зеленчуците, преди да узреят”, посочват агрономи от Пловдив. Според тях заради затоплянето на времето “Няма как да има устойчиви на сушата зеленчукови култури. Може да се създават сортове, които по-малко се поливат. В момента изпитваме такива, но още е рано за резултати”, заяви проф. Николай Панайотов от Аграрния университет. По думите му трудността е, че климатът е много динамичен. Зеленчуците са над 120 вида и необходимите условия за отглеждането им са различни. Прогнозите на международната метеорологична организация за Югоизточна Европа са за увеличаване на екстремните явления като продължителни засушавания, проливни дъждове и неочаквани поврати на времето в следващите 50 г. Очакват ни меки и сухи зими, следвани от нетипични понижавания на температурите и обилни снеговалежи. Тенденцията на постепенно вдигане на температурите през зимните месеци ще се запази. Пролетта, лятото и есента ще са по-дълги, с по-високи средни стойности на градусите. примерно някои сортове маслини, нар, по-топлолюбиви овошки, но за банани няма да има условия. Все още сме далеч от африканската жега”, уточняват от Аграрния университет. На 3 декември вузът ще е домакин на национална конференция, посветена на промените в климата. “Изправени сме пред предизвикателствата на времето и изискванията на потребителите, за които трябва да сме подготвени”, заяви министърът на земеделието Десислава Танева на 9-ия аграрен семинар в Пловдив. РАДКО ПАУНОВ Учени от пловдивския институт по зеленчукови култури “Марица” работят по селекцията и търсят геноизточници за домати, устойчиви на екстремно високи температури и суша. Проблемът с изменението на климата е сериозен и това е принудило специалисти от Франция, Германия, Англия, Испания, Тайван, Аржентина и България да търсят варианти за нови сортове. “С тези държави сме партньори в проекта “Том Джем”, който трябва да проектира нови сортове домати за подобряване на добива и качеството в условията на климатичните промени”, обясни пред “24 часа” доц. Даниела Ганева, директор на институт “Марица”. Нейни са изобретените сортове домати “Розово сърце” и \"Алено сърце\", които станаха хит в последните години. Те обаче изискват поливане, за да дадат хубава реколта. Затова Ганева и колегите ѝ упорито работят по създаване на хибрид, който да е толерантен на засушаване и екстремна жега. “От известно време работим в тази насока. Създаваме изкуствено стресови условия, за да видим как реагира на тях културата. Те включват редуцирано поливане. Все още сме на етап изследвания. Проучваме селекционни линии, търсим генотипове, но нямаме още създаден сорт”, откровена е доц. Ганева. Тя признава, че напоследък у нас летата са доста по-различни. Мнозина стопани се оплакват, че на открито доматите им не стават. “Не е причина само в засушаването. Все пак това е поливна култура. Тази година имаше високи температури, но не толкова екстремални. В същото време имаше и чести валежи. Съчетанието на тези фактори се отразява на културите”, казва директорката на институт “Марица”.", "date": "2019.11.30", "title": "България ще конкурира Гърция по маслини"}
{"url": "https://www.24chasa.bg/novini/article/7914571", "text": "Два живота заради уникалната кавалерия и 50% по-бързо и 1/2 по-евтино строителство са част от предимствата, които дава избирането на българската раса в най-новата версия на култовата игра от 90-те години на миналия век Age of Empires. Екстеншънът Аge of Еmpires II: Definitive Edition излезе на 14 ноември и за пръв път присъстваме в нея. ние сме в категорията Последните хановете (The last khans), заедно с татарите, литовците и куманите. “Номадските български конници се приближиха до Дунав през VII век и се натъкнаха на местните славянски племена. Жребците, които те доведоха със себе си, промениха завинаги конната война в Европа. Укрепете близките планински проходи със страховити крепости и накажете надменните нашественици с мощна кавалерия, пехота и отбранителни съоръжения! гласи описанието на цивилизацията на българите в играта.  Още в началото се разбира, че който и от “Майкрософт” да е проучвал българската история, има сериозни пропуски. Върховен лидер ни е цар Ивайло, който никога не е бил хан, не е прабългарин и е известен с гледането на животни, но не коне, а свине. Кръстен е правилно - Ивайло Бардоква. Все пак може да изберете и хан Аспарух, Крум, цар Симеон и други. Така започвате развитието си от епохата, в която е бил владетел вашият фаворит. Бардоква бе изборът на репортер на “24 часа”. Още с първите минути става ясно кой е бил шефът в къщата. Историята се разказва от Мария Палеологина Кантакузина, съпруга на Ивайло. Тя започва със смъртта на хан Константин Тих, убит от свинаря по време на въстанието му. Той е и смъртния му враг в играта. Кантакузина разказва на дъщеря си, без да се уточнява от кой от четирите ѝ брака е. “По време на монголските нашествия обикновен свинар води малка армия, защитаваща българските села. Но когато победите му събуждат недоволство у царя и болярите му, той е принуден да поведе масово въстание. Може ли човек с толкова обикновен произход да се противопостави на установения ред и да даде свобода на своя народ?”, разказва многоженката. В кампанията са показани бунтът на Ивайло срещу корумпираните боляри, както и успешните му защитни действия спрямо враговете на България - монголските нашественици и Византия. Играта с Ивайло дава 5 сценария. “Най-неочакваният герой”, “Най-необичайният съюзник”, “В царството на слепите и едноокият е цар”, “Цар на българите” и “Ехото на героите”. След като изберете някой се появяват детайлите. За зла беда се оказа, че Ивайло няма броня, а квадратен щит и носи малък меч. Докато си сипвах кафе, след като ме убиха, При нова смърт фира дава само конят. Така царят има дори 3 живота, докато конникът 2 - на коня и на ездача му. Те са уникални за българите. Като допълнение идват и специфичните само за нас технологии: багаини и стремена. Първата подобрява пехотата, а втората - кавалерията. Благодарение на тях и двата живота Те също са на коне, но мрат от раз, а единственият им бонус е, че с всяка атака генерират злато. Безсмислено, тъй като нашата цивилизация строи 50% по-евтино, а и толкова по-бързо. Българската цивилизация в играта има специална сграда за защита, наречена “Крепост”. Градовете пък се строят с 50% по-малко камъни. Това се обяснява с историческия факт, че българите са добри каменоделци и са известни през Средновековието с каменните си градове. Камъните пък се добиват с 1/2 по-скоростно. Сградата чудо на България в играта е Кръглата църква, известна също като Златната църква или църква “Свети Йоан” в Преслав. В кампанията с българите са показани бележити моменти от историята ни. Мисиите разказват за цар Ивайло, който от обикновен селянин се превръща в цар. “В царството на слепите и едноокият е цар” първо трябваше да избягам от двора на църква. Направих го с Ивайло. Открих и Раду Негру и съсякох Роланд Бурса, унгарски враг, за да си “разчистя” пътя към Ногай Хан. Толкова бе “чисто”, че кръвта напои унищожената от кавалерията ми трева. Едва тогава се стигна до дипломация - убедих унгарски селянин да организира бунт и превзехме селото. С него стигнахме до Ногай Хан, възстановихме селото, унищожихме “ полското чудо” и разказахме играта на генуезките фитори в Газария. Краят на кампанията с Ивайло е доста емоционален и въздействащ. От Microsoft обясняват, че значението на историята на цар Ивайло надхвърля България и е жива и до днес. Изборът на конници като уникални за България не е случаен. Прабългарите са известни скотовъди, които се местели, след като конете им изядат всички околни пасища. Историята пък разказва за наша тежко въоражена кавалерия, достигаща до 60 000 единици. Ромейският историк псевдо Симеон твърди, че Крум изпраща силна 30 000-на кавалерия, “цялата обкована в желязо”, която опустошава Тракия. Според надписи намерени в района на Плиска, Преслав, Мадара и Шабла в днешна североизточна България, по времето на хан Крум са налични 1713 тежко въоръжени конници. Предполагайки, че оцелелите надписи са около 1/10 от общия брой, това прави около 17 000 души само във вътрешността на България. След сравнение с данните на псевдо Симеон, може да се предположи, че тежковъоръжената конница от българската войска наброява между 17 000 и 30 000 души, в зависимост от нивото на въоръжение. В края на IX век и в началото на X век цар Симеон I Велики успява да въоръжи в битка повече от 60 000 души. Тежката кавалерия е снабдена с метални броня и шлем. Конете също са с броня. Бронята е два типа – плетена ризница или кована броня.  В първото десетилетие на XIII век в страната вероятно могат да се мобилизират поне 100 000 души. Доказателство за това е предложението на Калоян да даде 100 000 войници на предводителя на четвъртия кръстоносен поход Балдуин I, за да завладее Константинопол. През този период българската армия използва голяма на брой лека куманска конница, която наброява между 10 000 и 30 000 ездачи в зависимост от битката.", "date": "2019.11.30", "title": "Българите в новия Age of Empires - два живота на конниците, по-бърз и евтин строеж"}
{"url": "https://www.24chasa.bg/novini/article/7925708", "text": "Макар и неофициално, слухове в българския ъндърграунд намесват Цеката и синовете му в два криминални случая. Полицията не дава информация, но сайтът WOWmedia.bg наскоро припомни, че те бяха свързвани с убийството на Йордан Динов и взрива пред ресторант “Кошарите”, тогава собственост на Константин Динев, известен като Коко. Йордан Петров Динов е застрелян с 6 куршума на 4 април 2012 г. на улица “Св. св. Кирил и Методий” в София на метри от входа на дирекция “Миграция”. За случая е заведено дело за оперативна разработка в отдел “Убийства” в СДВР. Точно по това време в СДОТО пък е прихванат разговор между Стефан Найденов и служител на МВР за укриване на данъци. От него на служителите в МВР им става ясно, че Цеката може би има отношение към поръчката на убийството на Йордан Динов, твърди WOWmedia.bg. Към деня на убийството Йордан Динов държи над 100 клуба за залагания в страната като главен мениджър на австрийската букмейкърска фирма “Скай спорт 365 - България” ООД. Има и регистрация за незаконен хазарт още през 2004 г., когато попада под ударите на полицията в операция за черното тото. Динов имал договор с австрийците, според който получава пари, свързани с броя на привлечените клиенти и открити акаунти. За последните 6 месеца преди убийството декларирал 60 хил. лв. печалба. Привлякъл доста клиенти, които през неговите центрове залагали в австрийската букмейкърска къща. Коефициентите били по-високи от предлаганите у нас, което привлича играчи. Пред познати Динов споделял, че съзнава, че настъпва интереси в хазарта. Пак по това време в МВР се получава и сигнал, че Найденов е поръчал да се постави взрив пред “Кошарите”. По онова време той бил в много лоши отношения със собственика на ресторанта Коко Динев. Със сигурност обаче нито принадлежността към ДС, нито слухове за поръчки на престъпления са предизвикали акцията на ДАНС, а подозрения за огромни финансови нарушения. Босовете на хазартната компания Боян и Цветомир Найденови са укрили десетки милиони левове данъци в последните 10 г., разказват след акцията на ДАНС сайтове като lupa.bg, samoistinata.bg, silnavarna.bg и други. На техния фон делата на знаковите разследвани за ДДС измами - фамилиите Баневи, Арабаджиеви и Стайкови, които в момента са в ареста и срещу тях се водят по няколко съдебни дела за финансови машинации, направо бледнеят. Според хора от структурата на братята през годините сумата вероятно надхвърля шокиращите 200 милиона лева. Как става укриването на колосални суми и прането на пари? Игралните зали, казината и онлайн залаганията оперират общо под търговската марка Efbet, която е собственост на Brobet LTD, регистрирана в Малта (Brobet Limited Reg.No: C 40842, Villa Ichang, No.16, TriqMons.Alfredo Mifsud, TaТXbiex XBX1063, Malta). В пунктовете и казината се приемали и изплащали залози в брой в пълно нарушение на Закона за хазарта и Закона за ограничаване на плащанията в брой. Според последния плащанията в брой не може да надхвърлят сумата от 10 хил. лева. Източници на lupa.bg обаче твърдят, че в някой от обектите на Efbet всеки ден се правят поне по 2-3 залога, които надхвърлят тази сума. Случвало се Това ставало така: Залозите, които се приемат в брой, не се отразяват в дневните и месечните отчети и не се подават към Комисията по хазарт и НАП, както изисква законът. На края на всеки месец истинските отчети се преправят, като сумите вътре силно се занижават, изтриват се от всички компютри и се унищожава истинската информация на хартия. Преправените (неистинските) отчети се подават до Комисията по хазарта. В игралните зали, както е по закон, на всяка машина има монтиран брояч. Броячите редовно се манипулирали ръчно, така че да отговарят на преправения неистински текущ отчет, който отива в Комисията по хазарта. Изплащането на печалби независимо от техния размер също ставало в брой, а не както е по закона за хазарта - всички суми над 5000 лв. да се изплащат по банков път в рамките на указан от закона срок. Последното можело да бъде потвърдено от стотици свидетели, играли в залите на Efbet из цялата страна. Играчите, снимани на сайта на компанията и във фейсбук страниците на игралните зали с печалби далеч над 5000 лв., често също не фигурирали в отчетите, тъй като получавали по-голяма част или цялата сума отново в брой. Става дума ежемесечно за няколко милиона лева, твърди сайтът Big5. По този начин хазартните босове Боян и Цветомир Найденови акумулирали огромни суми в брой, които Те се използвали за покупка и строеж на недвижими имоти из цялата страна, което пък е пример като от учебник за пране на пари. Част от тези огромни средства се изнасяли кеш в чужбина, където чрез подставени лица също се купували имоти и се правели най-различни добре прикрити инвестиции. Двамата братя движели всичките си схеми в пълна конфиденциалност и строго централизирано, като само десетина доверени хора получавали нареждания лично от тях какво да правят и как да се отчитат с укритите и изпраните пари. Според сайта samoistinata.bg най-много нарушения се извършват през онлайн платформата на букмейкърската фирма. Първото е, че за част от игрите, организирани от това дружество, не се подава информация нито в българската, нито в малтийската комисия по хазарта, като по този начин се избягва заплащането на публични задължения, а именно такса за поддържане на лиценз. Освен това така се ощетява бюджетът на държавата, и то в особено големи размери. Следващото закононарушение е, че дружеството приемало залози без реално да са влезли пари, т.е. прави “фиктивен залог”. След това по залога се изплащали печалби - понякога пак в брой, което също е незаконно. Според информация от вътрешни източници последното се правело специално за няколко чужденци. Те участвали и под друга форма в бизнеса на Efbet. На всеки 3-4 месеца в игралните зали на Efbet в страната се тегли “Големият джакпот”. Официално той може да бъде спечелен от всеки играч, който присъства в неделя след 22 часа в някое от казината на веригата. Такъв джакпот падна например наскоро в Свиленград, а сумата надвишаваше 800 000 лева. И тук се намесват “чужденците”. Оказва се, че именно те или някой друг близък на Цеките били сред най-честите “печеливши” на тези огромни суми. Официално “спечелилият” всъщност прибирал не повече от 10 процента от сумата, а останалите отивали обратно във фирмата. Освен това се твърди, че дружеството има определен списък с играчи, които неизменно печелят, когато залагат. Това се получава, като се манипулира системата и залозите се приемат, след като вече съответното спортно събитие е приключило. Това действие позволява да бъдат “изпрани” пари на точно определени лица и същите да получат огромни суми кеш и без данъци. Фирмите на Стефан, Боян и Цветомир Найденови оперират под една и съща марка (Efbet), но в същото време тримата са собственици в много дружества, което пък им дава възможност да преливат парични потоци от дружествата с офлайн и онлайн хазарт и обратно. Само месец след акцията на ДАНС и прокуратурата в офисите на най-големия спонсор на българския футбол - букмейкърската фирма Efbet, станало ясно, че над 30 техни служители са били задължени да шпионират клиентите в игралните зали, твърди samoistinata.bg. Всеки мениджър трябвало да попълва “Дневник на игрите”, в който да декларира, че е събрал за всички нови клиенти данни като адрес, семейно положение и дори колко често и в какви количества употребяват алкохол. Устройства за наблюдение и следене имало буквално навсякъде - камери над всеки игрален автомат и в офисите на касиери и управители, подслушватели в салоните, в санитарните помещения, дори в тоалетните. Под пълен контрол били разговорите и на клиентите, и на персонала. Така Цеките знаели във всеки момент абсолютно всичко за всеки свой клиент и служител. Чрез подслушване се следяло кой играе и при конкуренти и веднага му се предлагал бонус, с който да го зарибят, за да остане да харчи при тях. Сериозна дейност в казината бил и т.нар. тракинг. Това означава да се искат личните данни на играчите (3 имена и дата на раждане), за да се запише кой къде е играл и за колко време в системата. Ако се “тракне” грешният човек и той получи бонус, този бонус е от заплата на сбъркалото крупие. Служителите на Цветомир и Боян Найденоив трябвало да спазват и скандални инструкции, като например “Успях да убедя общо еди-колко си клиенти да продължат да играят въпреки лошия им късмет”. Подобни заповеди на фирмата, която се хвали, че дава 25 млн. годишно за футбол, са широко дискутирани от години. Още през 2018 г. десетки служители на букмейкъра са коментирали публично подробности за спецификата на шпионски прийоми в специализирания сайт за отзиви “БГ работодател”. Предполага се, че събираната чувствителна информация за клиентите и техния личен живот е използвана за увеличаване на печалбата. От десетките коментари и отзиви в популярната платформа е видно, че служителите на букмейкърската фирма оценяват изключително отрицателно почти всички показатели: уважението към персонала е най-критично, сигурността и натоварването - също. Служителите не виждат и потенциал за развитие. Бивш служител на едно от казината на Efbet разказва пред samoistinata.bg, че започнал работа с 900 лв. заплата С много уговорки я вдигнали на 1000 лв. и от тогава изискванията започнали да растат. Наред с това, постоянно били наблюдавани от близо 90 камери, разположени навсякъде в казиното. Видеоконтролът вървял постоянно не само над крупиетата, но и над касиери, хигиенистки, мениджъри, управители, които също били постоянно шпионирани. Работно време за всички е 12 часа със съвместяване на всякакви дейности. Това била и една от причините да има голямо текучество на персонала. Повечето не издържали на нощните смени. Договорите, които се сключват с персонала, са на минимална работна заплата, за да се правят и минималните осигуровки. Останалата договорена сума - без осигуровки и в размер според казиното и длъжността. За отбелязване е, че договорите не се сключват от името на Brobet, която е собственик на марката Efbet, а с “Уинсити”, споделя бивш служител. Друг служител на Найденови оценява работодателите по следния начин: “Efbet е ужас на всяко едно ниво. Даже Efbet не е ниво, това е дъното. Осигуряват на около 600 лева. Работи се на официални празници, за което получаваш 0 лева. Имаш 0 социални придобивки, излизането в отпуск е голям проблем. Парите се раздават на ръка, за което се редиш на опашка.”", "date": "2019.11.30", "title": "Разследват Efbet в 5 държави за пране на пари и финансови измами"}
{"url": "https://www.24chasa.bg/novini/article/7927263", "text": "Генералният секретар на Интерпол Юрген Щок заяви, че организацията е готова да предостави на британските власти всякаква помощ свързана с терористичното нападение в Лондон, предаде ТАСС. Щок заяви снощи в Туитър, че мисли за жертвите на атентата и съчувства на семействата им. Генералният секретар на Интерпол изрази признателност \"за бързите действия на тези, които реагираха първи и за смелостта, проявена от представители на обществеността\", предава БТА. По-рано Скотланд ярд потвърди, че при вчерашното нападение на Лондонския мост са загинали двама души освен извършителя. Лондонската полиция потвърди самоличността на убития от полицаите нападател. Атаката е дело на 28-годишния Усман Хан, живеещ в Стафордшър, съобщава Ройтерс. По данни на в. \"Таймс\" през 2012 г. той е бил осъден за престъпление, свързано с ислямския тероризъм. Хан е бил освободен от затвора година преди нападението, след като приел да носи гривна, позволяваща да бъде проследен. В интервю преди вечерното заседание на кризисния комитет \"Кобра\" на британското правителство премиерът Борис Джонсън определи като грешка факта, че \"опасни престъпници могат да излизат предсрочно от затвора\". \"Трябва да се откажем от този навик и да налагаме подходящите присъди на опасни престъпници, особено на терористи\", добави премиерът. Джонсън е фаворит в проучванията на общественото мнение преди изборите следващия месец, припомня Ройтерс. Той обеща да увеличи наказанията за тероризъм и да увеличи броя на полицаите на британските улици.", "date": "2019.11.30", "title": "Нападателят от Лондон е съден за тероризъм преди 7 г., лежал и в затвора"}
{"url": "https://www.24chasa.bg/novini/article/7927300", "text": "Китайската столица започна кампания за контрол на гризачите на фона на ширещото се безпокойство във връзка с двамата пациенти, заразени с чума, които бяха лекувани в пекинска болница. Кампанията, изпълнявана от Пекинската здравна комисия, цели да засили контрола на плъховете и предотврати появата на епидемии. Мерките са насочени към плъховете и хлебарките, информира в-к „Бейджин Дейли\" вчера, предава  . Комисията посочва, че обществени места като подземни съоръжения, ресторанти, хотели и жилищни квартали са главните целеви зони, където ще се извършва контролът. Кампанията стартира на 21 ноември и ще продължи до края на месеца. Мерките срещу гризачите се изпълняват всяка година в Пекин, но тазгодишната кампания привлече особено внимание заради двата случая с чума и опасенията на обществото.", "date": "2019.11.30", "title": "Пекин стартира кампания за контрол и борба с гризачите"}
{"url": "https://www.24chasa.bg/novini/article/7927282", "text": "Тримата ранени при   са непълнолетни, предаде Асошиейтед прес, цитирайки холандската полиция. Полицията не съобщава как са пострадали непълнолетните, но властите съобщиха, че те вече са изписани от болницата. Заподозреният извършител все още се издирва, предава БТА. Следователите съобщават, че разглеждат всички възможни мотиви за нападението, включително тероризъм.", "date": "2019.11.30", "title": "Тримата ранени при нападението в Хага са непълнолетни"}
{"url": "https://www.24chasa.bg/novini/article/7927295", "text": "За първи път в България робот-служител започна работа в правния сектор. Това стана в адвокатско дружество с 21-годишен опит в сферата на правните услуги и интерес по темите за изкуствения интелект и роботиката. Кантората има засилен интерес в прилагането на модерните технологии с цел подобряване на работния процес. Новият служител е преминал серия от тестове и обучения, продължили 4 месеца, а от ноември официално работи в кантората. Роботът, с име ПАПи, функционира самостоятелно, със собствено работно място и зачислен персонален компютър. Той се интегрира изключително бързо в средата и атмосферата на кантората, а също и с колегите си, които са експерти от направление „Събиране на вземания“, коментират от кантората, предава  Длъжностната характеристика на робота включва обработка, синтезиране и извеждане на информация от огромни база данни. Предоставяне на информация на колегите по предварително зададени критерии, както и подпомагане при осъществяване на ежедневни повтарящи се процеси. Освен техническата част, роботът „проявява интереси“ и в правния отрасъл, а „любимата му задача“ е проверка по хода на делата, за да може адвокатите на момента да разбират за всяка промяна. От кантората обясниха, че към момента резултатите са изключителни. Процеси, за които човек отделя десетки часове, роботът успява да осъществи за по-малко от половината време. Обработката, съпоставянето и систематизирането на информацията се изпълнява за няколко минути. От една страна успява да спести ефективно време на колегите си, а от друга – улеснява работата им, като предоставя напълно обобщена информация. Спестените часове работа не се изразяват в съкратени работни места, а в повече време и фокус върху същинската правна дейност, уточняват от кантората.", "date": "2019.11.30", "title": "За първи път в България: Робот започна работа в адвокатска кантора"}
{"url": "https://www.24chasa.bg/novini/article/7927347", "text": "Международната рейтингова агенция S&P Global Ratings повиши дългосрочния и краткосрочния кредитен рейтинг на България в чуждестранна и местна валута до 'BBB/A-2' от 'BBB-/A-3'. Перспективата пред рейтинга е положителна. Това съобщиха от пресцентъра на Министерството на финансите. Повишението на рейтинга е в резултат на устойчивото развитие на икономиката на България, без натрупване на макроикономически дисбаланси. Фискалните и външните баланси на страната са силни, а напредъкът по присъединяването към Механизма на валутния курс II (ERM II) е стабилен. Положителната перспектива пред рейтинга отразява очакванията на анализаторите от S&P Global Ratings, че прогресивно укрепващата фискална и външна позиция на България ще продължи, като страната ще се развива устойчиво в условия на по-слаба външна икономическа среда. Според рейтинговата агенция страната е изпълнила своите ангажименти по Плана за действие за присъединяване към ERM II и Банковия съюз, но също така S&P отбелязва, че окончателното решение за това не е изцяло под неин контрол. Институционалната конвергенция е напреднала. Осъществени са законодателни промени в областта на макропруденциалния надзор и правомощията на централната банка. Подобрена е рамката по несъстоятелността, управлението на държавните предприятия, надзора в небанковия финансов сектор и рамката за борба с изпирането на пари. Факторите, които биха довели до повишаване на рейтинга, са продължаващо стабилно икономическо развитие, без влошаване на постигнатия фискален напредък, или ако позицията на външния сектор на страната се подобри над очакванията на S&P Global Ratings. Рейтингът също може да бъде повишен, ако България извърши допълнителни структурни и институционални реформи, например по пътя си към приемане на еврото. Рейтинговата агенция би преразгледала перспективата до стабилна, ако се наблюдава натиск по линия на външно финансиране или се натрупат значителни макроикономически дисбаланси.", "date": "2019.11.30", "title": "\"Стандард енд Пуърс\" повиши кредитния рейтинг на България"}
{"url": "https://www.24chasa.bg/novini/article/7927358", "text": "Севернокорейски медии нарекоха японския премиер Шиндзо Абе \"малоумник и политическо джудже\" и го предупредиха, че може скоро да види истинско изстрелване на балистична ракета, предаде Ройтерс. Причината е изявление на Абе, в което той определя извършеното от Пхенян изпитание на многоцелева ракетна установка със свръхголям калибър като изстрелване на балистична ракета, предава БТА. В четвъртък Северна Корея (КНДР) изстреля две ракети с малък обсег към морето край източното си крайбрежие, извършвайки четвъртото поредно изпитание на многоцелева ракетна установка със свръхголям калибър, припомня Ройтерс. Севернокорейският лидер Ким Чен-ун изрази \"дълбоко удовлетворение\" от резултатите. Същият ден Абе определи севернокорейските изпитания като заплаха за Япония и международната общност и заяви, че Токио ще следи ситуацията заедно със своите партньори. \"Може да се каже, че Абе е единственият идиот в света и най-тъпият човек в историята, ако не може да различи ракета от изстрелване на многоцелева ракетна установка, докато гледа придружен със снимки доклад\", заяви Корейската централна телеграфна агенция, цитирайки заместник-генерален директор на отдела по въпросите на Япония на севернокорейското външно министерство. \"Абе може да види какво е истинска балистична ракета в недалечно бъдеще и то под самия си нос\", добавя контролираната от Пхенян медия. \"Абе не е нищо повече от пълен малоумник и политическо джудже, което няма аналог в света\".", "date": "2019.11.30", "title": "Севернокорейски медии за Шиндзо Абе: \"Малоумник и политическо джудже\""}
{"url": "https://www.24chasa.bg/novini/article/7927371", "text": "Посланикът на Турция във Франция беше повикан във френското външно министерство, за да даде обяснение за изявленията на  , предаде Асошиейтед прес. И двамата президенти ще присъстват на срещата на върха на НАТО следващата седмица. Напрежението между двете страни се засили заради турската военна операция в Сирия и ролята й в трансатлантическия отбранителен съюз, който също участва в борбата срещу \"Ислямска държава\", предава БТА. Оплаквайки се от липсата на американско лидерство, Макрон заяви, че НАТО е в мозъчна смърт и отправи критики срещу турската операция. Ердоган реагира, препоръчвайки му \"да провери дали самият той не е в мозъчна смърт\" и подчерта, че не зависи от Франция дали Турция ще остане член на НАТО. Френското външно министерство заяви, че турският посланик е бил повикан, за да обясни \"неприемливи изявления, които нямат място във френско-турските отношения и не могат да заменят необходимия диалог между страните\".", "date": "2019.11.30", "title": "Франция привика турския посланик заради думите на Ердоган за Макрон"}
{"url": "https://www.24chasa.bg/novini/article/7927384", "text": "Лекарка от  , чието състояние бе изключително тежко, вече е стабилизирана. Няма опасност за живота ѝ, но възстановяването ѝ ще бъде дълго, защото е получила тежки травми, тъй като са ѝ блъскали главата в стената, заяви говорителят на болничното заведения Антон Луков пред  . Нападателят Здравко Инджов е добре познат на полицията в Сливен. Първо като бивш служител, после като криминално проявен. Срещу него има досъдебни производства за хулиганство и закана за убийство. Въпреки че прокуратурата иска Инджов да остане в ареста, той е освободен. По-късно и домашният арест е заменен с подписка. „По принцип е завършил спортна академия, беше републикански шампион в юношеска възраст, по многобой. После работеше в полицията, после изкара курсове и се занимава с различни строителни дейности. Към мен винаги е бил внимателен, услужлив и учтив, оттам нататък какви са отношенията му с другите хора, оставям те да си споделят\", споделя Маргарита Димитрова, съседка на нападателя. Жената разказва,че Инджов има добри отношения със съседите, а на нея помагал ежедневно. Инджов е напуснал системата на МВР през 2009 г. Нападението е травмирало медиците в болница „Св. Анна”. „Лекарите са изключително възмутени и притеснени, но работят защото това е техен дълг. Това не е първият такъв случай на насилие срещу лекари в България, нито в болница.”, каза говорителят на болницата Антон Луков.", "date": "2019.11.30", "title": "Лекарите от \"Св. Анна\" притеснени, нападателят - криминално проявен"}
{"url": "https://www.24chasa.bg/novini/article/7927389", "text": "Полицията в американския град Сиракюз издирва нападател, прострелял мъж в крака при нападение в търговския център \"Дестини Ю Ес Ей\", предаде Асошиейтед прес. Нападението, извършено към 19 ч. местно време, доведе до затварянето на търговския център на Черния петък, предава БТА. Според полицията атаката не е извършена случайно, а се дължи на конфликт или нападение. Няма опасност за живота на пострадалия. Началникът на местната полиция Кентън Бъкнер съобщи пред медиите, че силите на реда са пристигнали в търговския център секунди след нападението. Извършителят обаче все още се издирва.", "date": "2019.11.30", "title": "Простреляха мъж в търговски център в САЩ"}
{"url": "https://www.24chasa.bg/novini/article/7927403", "text": "Още не е заловен шофьорът, блъснал и убил велосипедист на кръстовището при стадион \"Локомотив\" в столицата, издирват се очевидци. На 21 октомври, около 8.20 часа, на бул.\"Рожен\", близо до кръстовището с ул.\"Петър Панайотов\", 42-годишният Константин Касабов, който е отивал на работа с колело, е бил блъснат от автомобил, предаде БТА. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\", Константин почина от тежките травми. Остави наша колежка вдовица и две момиченца - сираци. От СДВР апелират хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.11.30", "title": "41 дни издирват шофьора, убил велосипедист в столицата"}
{"url": "https://www.24chasa.bg/novini/article/7927418", "text": "Украйна е готова да разгледа вариант с преки доставки на газ от Русия, ако цената на газа бъде обвързана с европейския индикатор, заяви украинският министър на енергетиката и околната среда Олексий Оржел, цитиран от ТАСС. В продължение на четири години цената на газа за Украйна се равнява на цената за Европа плюс транспорта му обратно, което води до една от най-високите цени, подчерта министърът в интервю вчера. \"Когато говорим с руската страна в момента, имаме ясна позиция. Казваме, че ако можем да се договорим за преки доставки, в пакет, цената трябва да бъде обвързана с европейския индикатор\", заяви той. Оржел добави, че Украйна няма да приеме да плаща \"политическа цена\" за газа. Той увери, че Киев иска да получава доходи от транзита на руски газ през негова територия и е готов да подпише договори за транзит \"при европейски условия\", предава БТА. В случай на прекратяване на транзита на руски газ от 1 януари догодина цената на газа за украинците може да достигне до около 500 долара за 1000 кубични метра, подчерта Оржел. Той напомни, че правителството е предложило на украинците гарантирана цена от около 333 долара за 1000 кубични метра, ако транзитът на газ бъде спрян след Нова година. \"Пакетното предложение\" на Москва включва споразумение по съдебни спорове и покупки на газ по по-ниски тарифи. Като вариант Русия предлага и удължаване на съществуващия договор за транзит на газ до 2020 г., припомня ТАСС. Киев смята за неприемлив отказът от съдебни дела и подписването на краткосрочен договор. Украйна е готова да се откаже от исковете си към \"Газпром\", на стойност 12,2 милиарда долара, ако получи компенсация, заяви вчера изпълнителния директор на \"Нафтогаз\" Юрий Витренко.", "date": "2019.11.30", "title": "Украйна иска цената на руския газ да бъде\nобвързана с европейската"}
{"url": "https://www.24chasa.bg/novini/article/7927443", "text": "Останките на последните от 39-те виетнамци, които загинаха от задушаване в камион при опит да бъдат вкарани нелегално във Великобритания, бяха репатрирани в родината им, предаде Асошиейтед прес. Виетнамската информационна агенция предаде снимки от пристигането на ханойското летище на 16 ковчега и 7 урни, докарани от Лондон тази сутрин. Те бяха натоварени на линейки за последното им пътуване до родните им градове в няколко провинции в северен и централен Виетнам, предава БТА. Телата на 39-те (31 мъже и 8 жени) бяха открити на 23 октомври в южния английски град Грейс, източно от Лондон. Жертвите са на възраст между 14 и 44 г. Предполага се, че те са платили на трафикантите на хора многохилядни суми в евро, за да бъдат вкарани нелегално на Острова. Има няколко заподозрени по случая в Обединеното кралство и във Виетнам.", "date": "2019.11.30", "title": "Върнаха във Виетнам всички тела на 39-имата, замръзнали в камион"}
{"url": "https://www.24chasa.bg/novini/article/7927467", "text": "Повишеният кредитен рейтинг на България е поредната добра експертна оценка за политиките, които провеждаме в сферите на икономиката и финансите. Това пише министър-председателят Бойко Борисов на своята Фейсбук страница във връзка с повишения рейтинг на страната от международната рейтингова агенция S&P Global Ratings. Според агенцията повишението на рейтинга е в резултат на устойчивото развитие на икономиката на България. Фискалните и външните баланси на страната са силни, а напредъкът по присъединяването на България към Механизма на валутния курс II е стабилен.", "date": "2019.11.30", "title": "Борисов: Повишеният кредитен рейтинг на страната е поредната добра оценка"}
{"url": "https://www.24chasa.bg/novini/article/7927313", "text": "Първият Диалог за обмен и взаимно разбирателство между цивилизациите 2019 „Дискусии в Забранения град\" стартира в Дворцовия музей вчера, като си е поставил за цел да се превърне в платформа за страните да споделят идеи върху изграждането на мирен свят и хармонична цивилизация. Топ официални представители и експерти от Китай и чужбина, сред които Бангладеш, Мексико, Египет и Перу, взеха участие на конференцията. „Историята на развитието на китайската цивилизация е история на обмена и взаимното разбирателство между цивилизациите. Ние ще използваме този диалог като шанс да изградим мост на обмена, засилим връзките по света, с цел поддържане на световния мир\", каза Дзи Бинсюен, президент на Китайската асоциация за международно разбирателство, предава  . Есам Шараф, бивш министър-председател на Египет и председател на фондация „Шараф\" каза пред в-к „Глобъл Таймс\", че Китай и Египет са древни цивилизации с богати културни наследства, двете страни трябва да поемат отговорност за защитата им както и възстановяването на традиционните ценности.", "date": "2019.11.30", "title": "Конференция за културен обмен дебютира в Дворцовия музей"}
{"url": "https://www.24chasa.bg/novini/article/7927480", "text": "Трус от 4,2 по Рихтер разтърси в петък около 11 часа вечерта местно време Гърция, съобщава в. „Нафтемпорики”. Епицентърът на труса е бил на 24 километра северозападно от град Ламия, предава  . Към момента няма информация за пострадали, жертви или материални щети. В сряда силно земетресение разтърси гръцкия остров Крит. То бе с магнитуд 6.1.", "date": "2019.11.30", "title": "Земетресение с магнитуд 4,2 разлюля Гърция"}
{"url": "https://www.24chasa.bg/novini/article/7927495", "text": "Сняг затрупа националния парк \"Гранд Каньон\" в САЩ.  Кадрите са запечатали бушуващата буря в известния природен резерват, предава БНТ. Освен обилния снеговалеж, стихията е придружена от ураганни ветрове. Има скъсани електропроводи. Хиляди домакинства без ток. Лошото време затрудни пътуванията на американците около един от най-известните им празници - Денят на благодарността.", "date": "2019.11.30", "title": "Сняг покри \"Гранд Каньон\" (Видео)"}
{"url": "https://www.24chasa.bg/novini/article/7927516", "text": "\"Това е изключително тежък сектор, от който зависят съдбите и социалният живот на българските граждани. Аз лично благодаря на Бисер Петков за доброто отношение и колегиалността към мен\". Така министърът на икономиката Емил Караниколов коментира пред    . Това е решение на Министерски съвет, което не мога да коментирам. Разбрах, че другата седмица в началото ще има Коалиционен съвет, има си лидери, които ще вземат това решение, уточни още Караниколов. Министърът на икономиката беше един от участниците във визитата на премиера Бойко Борисов в САЩ и коментира резултатите му от срещата му с президента Тръмп. Караниколов цитира изказване на посланика на САЩ Херо Мустафа, чиято оценка е \"историческа среща, която води до началото на развитие на нови отношения с всички стратегически приоритети, посочени като ангажименти\". Видях двама лидери, които обсъждаха политики и стратегическо партньорство, те не си говореха за сделки, каза той. Относно темата с доставките на газ и перспективата България да бъде разпределителен хъб за Балканите, Караниколов заяви, че по този начин ще разпределяме газ на други страни и ще имаме печалба. Идеята е да имаме много източници, които да ни дават конкурентни цени, обясни министърът на икономиката.", "date": "2019.11.30", "title": "Караниколов: Коалиционен съвет ще реши за оставката на Бисер Петков"}
{"url": "https://www.24chasa.bg/novini/article/7927544", "text": "Мълниеносната реакция на пожарните екипи е една от причините пожарът във вътрешното отделение на \"Пирогов\" от сряда вечер да бъде овладян навременно. Екипът от Първа столична пожарна, който първи пристига на мястото обясниха, че не толкова огънят, колкото евакуацията на хората е затруднила работата им. Екипът се отзовава на сигнал, подаден в 3:55 ч. сутринта за горяща стая в отделението на болницата, предава  . В рамките на 40 секунди пожарникарите поемат сигнала. Когато пристигат, започват да действат по т. нар план за съсредоточаване на сили и средства. Общо 11 пожарни автомобила отиват до \"Пирогов\", за да се борят с пожара. Огнеборците заявиха, че са се разделили на групи, а докато част от екипите гасят огъня, други започват евакуация на пациенти. По думите им е имало трудноподвижни хора, дори такива, които не са били в съзнание. Наложило се да ги извеждат с носилки, легла и дюшеци.", "date": "2019.11.30", "title": "За 40 секунди пожарникарите поемат сигнала за \"Пирогов\""}
{"url": "https://www.24chasa.bg/novini/article/7927563", "text": "Окръжният съд във Варна остави за постоянно в ареста 38-годишната банкова служителка, източила над 1,02 милион лева от сметки на 19 вложители. Невена Йорданова заяви пред магистратите, че съжалява за случилото се и поиска домашен арест. Защитата й се аргументира с факта, че родителите й са с влошено здраве и Невена Йорданова е оказала пълно съдействие на разследващите. Припомняме, че тя е източила парите и ги е пратила по куриер на виртуалния си приятел, с когото въртяла две години любов в интернет. Или поне така твърди тя. Невена Йорданова е 38-годишна жена от Варна, икономист, работи в банков клон. Живее сама с родителите си. Обича екзотични екскурзии. На пръв поглед е обикновен чиновник, но с необикновена история от седмица. Невена се озова в ареста с белезници, за източване на над един милион лева от сметките на 19 клиенти на българска банка. Парите са прехвърлени за период от две години по сметката на баща й и още един мъж. „Нямаме данни към момента къде са парите. Малко, странно звучи един милион лева да бъдат пратени по куриерска фирма като пачки, пишейки, че са били документи. Обясненията и самопризнанията на обвиняемата не са ни необходими. Има достатъчно доказателства”, каза зам.-окръжен прокурор на Варна Светлана Данева. Малка част от сумата се оказва в монтанското село Мокреш. 30 000 лева са иззети от дома на млад мъж, който бил в основата на източването. Той бил виртуален любовник на банковата служителка. „Според думите на третото лице, му е изпратила 15 000 лева, като тя сама е предложила да му изпрати тези пари, тъй като той имал финансови затруднения”, каза още Светлана Данева. През последните две години третото лица, което се води свидетел, демонстрирало охолен начин на живот в монтанското село. Прокуратурата във Варна, така и не успя да обвини мъжа от Мокреш прибирал парите, които банковата служителка изтеглила. „Ще преценим, дали да го привличаме като обвиняем и в какво качество”, каза Данева. Окръжният съд направи очакваното – остави за постоянно в ареста Невяна Йорданова и назначи психиатрична експертиза на обвиняемата в ареста. Решението подлежи на обжалване в тридневен срок. „На фона на тази оскъдна фактологична информация можем да правим само предположения. Вярвам в любовта, но не смятам, че тя е била единствения движещ мотив за това да му изпраща някакви суми на този човек. Мисля, че тя може да бъде манипулирана, може да бъде и изнудвана, всичко е възможно. Не мисля, че е трудно да се провери как жената е извършвала трансакците и как са теглени сумите”, коментира адвокатът Ивета Анадолска в студиото на „Събуди се”. „Още в „Опасен чар” гледахме как Тодор Колев прибира парите на самотни жени. Това, да се възползваш от самотни, социално изолирани хора, си е една ниша в криминалния контингент, която съществува от много време. Това нито е ново, нито е изолиран случай”, коментира психологът Ани Владимирова.", "date": "2019.11.30", "title": "Прокурор: Нямаме данни към момента къде са парите, източени от банкерката"}
{"url": "https://www.24chasa.bg/novini/article/7927545", "text": "\"Откакто започна да преподава във НАТФИЗ, му викат \"мастър\", което адски го мразя, защото от английски думата значи и господар, не само учител. А той не беше господар - беше много добър човек. Аз му викам \"бос\" от малък. Той много обичаше филма \"Кръстникът\", там тази реплика съществуваше. Но така стана \"бос\" и само аз му викам така\". Това заяви доведеният син на Стефан Данаилов - Росен Цанков пред Би Ти Ви за починалия голям актьор. \"За мен има два вида хора на света - Стефан Данаилов и останалите. Той ме е научил на всичко\", добави той. Данаилов го съветвал \"никога да не сяда на една маса, на която не може да плати цялата сметка\", както и да работи до 30-35 години здраво, да прави кариера и след това да мисли за пари, за да се види първо какво може. Цанков разкри, че актьорът много обичал да дава съвети. \"Той знаеше какво ти е състоянието. Даже не казваш въпроса и ти казва \"направи това и това\". Беше много интуитивен и чувствителен човек. Плачеше на филми, книги\", коментира Росен Цанков. \"Той ми помогна за най-важното - да оцелея. Бях 3 месеца в реанимация, интубиран, в полукома. И тогава бяха лошите времена за него, когато всички го плюеха и псуваха по улиците - \"червен боклук\" и т.н. Тогава се оказа, че трябва да се намери едно лекарство. Той отиде и тропна на вратата на фирмата и каза \"вижте, синът ми умира, искаме това лекарство\" и те пратиха специален самолет за 4 флакончета от този медикамент. Тогава беше нещо страшно и това ми спаси живота\", каза още доведеният син на актьора. \"Ние бяхме повече като приятели. Като баща никога не се е държал, а като истински приятели - с напътствия между по-малък и по-голям. Единственото бащинско, което направи, беше когато се напих за първи път в живота и си повърнах в куфара. Тогава дойде и ми удари един шамар и ми каза никога да не правя това повече в живота си\", разказа Цанков. Той разкри, че е ходел със Стефан Данаилов на снимачната площадка.  \"Останаха малко хора като Ламбо. От него се научаваш на професионализъм. Той беше нареден преди операторите. Беше готов, облечен и чакаше. Нямаше такова нещо \"аз не си знам текста\", всичко беше топ. Когато нещо не му влизаше в устата от сценария, късаше листа и казваше \"ще го кажа, както аз реша\" и режисьорът - \"добре, Ламбо\", сподели Цанков. \"Срина се след смъртта на майка. Първата година беше много тежка. Но той има такъв дух, че се вдигна. Имаше воля за живот. Тогава е и първият рак. Много се смях, защото 2017 г. той вече пуши, пие. Казвах му \"Бос, ти го караш ракът като хрема\". Това показваха и изследванията досега до 2019 г. Имаше страхотен дух да живее, винаги да има хора около него. В началото беше сам, но го превъзмогна и това\", добави той. Мисли, че доведеният му баща си е отишъл щастлив. \"Изобщо не очаквах да се случи това. Не успях да му кажа \"сбогом, бос\", сподели през сълзи Росен Цанков.", "date": "2019.11.30", "title": "Доведеният син на Ламбо: Има 2 вида хора на света - Стефан Данаилов и останалите"}
{"url": "https://www.24chasa.bg/novini/article/7927326", "text": "„Хуауей\" ще помогне за изграждането на най-голямата в света компютърна платформа за изкуствен интелект като предложи на националната лаборатория своите самостоятелно разработени чипове за основна структура. Държавната лаборатория „Пънчън\" в гр.Шънджън пусна нова компютърна платформа за изкуствен интелект с името „Cloud Brain II\" с помощта на най-бързия в света клъстер за обучение на изкуствен интелект „Atlas 900\". Той се захранва от разработените от „Хуауей\" процесори „Kunpeng\" и „Ascend\". „Atlas 900\" бе пуснат през септември, за да направи по-достъпен изкуственият интелект за различните области на научните изследвания и бизнес иновациите, предава  . Китайският технологичен гигант увеличава инвестициите си за самостоятелно разработени технологии през последните години, особено на чипове, които биха имали широко приложение - от сървъри и базови станции, до смартфони, персонални компютри и изкуствен интелект. Използваният в компютърната платформа за изкуствен интелект чип „Kunpeng 920\" се очаква да е по-бърз от доминиращия на пазара „Intel X86\", с 30% по-ниска консумация на енергия, заявиха от компанията. Китай се надява да се превърне в движеща сила в иновациите на изкуствения интелект през следващите години, а група градове се стремят да изградят технологични клъстери като платформа, подкрепяща политиките, експертите и иновациите.", "date": "2019.11.30", "title": "„Хуауей\" в изграждането на най-голямата платформа за изкуствен интелект"}
{"url": "https://www.24chasa.bg/novini/article/7927574", "text": "Има недовършен жест в действията на Бойко Борисов да скъси бързо дистанцията с американския президент Доналд Тръмп. Въпреки това пред него стои човек, който обикновено играе роля и не се поддаде на действията на българския премиер, това заяви психологът Росен Йорданов пред   по повод изминалата визита на министър-председателя с американския президент в Белия дом. По думите му Борисов се е сблъскал с културно и личностно различен човек. Освен това смята, че българският премиер често е спонтанен в жестовете си, докато американският държавен глава не е. „Въпреки че Тръмп афишира, че е нестандартен и широкоскроен, това е образ, който важи за американската публика. Също така той често говори за близост, но го прави с леден тон”, допълни още Йорданов. Психологът смята, че в действията на Борисов по време на срещата се забелязва разкрепостеност, докато Тръмп продължава да бъде в протоколен вид и се опитва да запази дипломатическите отношения. Американският президент говори със сурова физиономия за добрите отношения между България и САЩ. Той е по-ангажиран с вътрешната сцена в страната, отколкото с външните отношения.", "date": "2019.11.30", "title": "Психолог: Борисов беше разкрепостен по време на срещата, Тръмп - протоколен"}
{"url": "https://www.24chasa.bg/novini/article/7927590", "text": "Конгресменът демократ Джеролд Надлър, председател на юридическата комисия на Камарата на представителите на САЩ, призова президента Доналд Тръмп да съобщи дали ще изпрати свои адвокати, които да участват в процедурата по импийчмънт, водена пред комисията, предаде Асошиейтед прес. Освен това вчера Надлър поиска от републиканските конгресмени, членове на комисията, да съобщят кои свидетели планират да призоват, предава БТА. Председателят на Юридическата комисия изпрати писмата в момент, когато процедурата по импийчмънт навлиза в нова фаза. Следващата седмица предстои заседание, на което ще се разглежда дали действията на Тръмп може да бъдат достатъчно основание за импийчмънт. Надлър даде на Тръмп и републиканците от ръководената от него комисия срок до края на следващата седмица срок да представят отговорите си.", "date": "2019.11.30", "title": "Питат Тръмп дали иска негови адвокати да следят процедурата по импийчмънт"}
{"url": "https://www.24chasa.bg/novini/article/7927616", "text": "Първи сняг натрупа в Пекин за тази зима. Снеговалежът започна още в петък следобед в северозападната част на града и бързо покри улиците и сградите с бяла пелена. Мнозина от жителите и гостите на китайската столица бяха въодушевени от първите снежинки и излязоха от домовете си, за да се насладят на чистия въздух. До събота сутрин целият мегаполис беше покрит с дебели преспи сняг. Древните сгради в златно и червено сега са изцяло в бяло, а дърветата се превиват под тежестта на снега, предава  . Според синоптиците най-дебелите преспи са в северозападната част на Пекин и достигат 11 сантиметра. Не се очаква обаче снежната пелена да се задържи дълго, тъй като в неделя се очаква затопляне на времето. Натрупалият сняг в планинските райони обаче ще остане.", "date": "2019.11.30", "title": "Първи сняг в Пекин за тази зима (Снимки)"}
{"url": "https://www.24chasa.bg/novini/article/7927925", "text": "Законодателят ни е дал краен срок 1 март 2020 г., така че в рамките на този срок тол системата ще тръгне. Това каза проф. Олег Асенов – член на управителен съвет на Агенция „Пътна инфраструктура“ (АПИ), предава  . „В България въвеждаме модел на смесена система за таксуване. Леките автомобили до 3,5 тона се таксуват на база на време, електронна винетка, а автомобилите над 3,5 тона се таксуват на база на изминато разстояние или по-известно като тол. И за автобусите също ще бъдат таксувани като пътни превозни средства над 3,5 тона, каквито са“, заяви проф. Олег Асенов. „За колите оставаме на електронна винетка, по начина, по който се таксуваше през тази година. Няма да има промени за леките автомобили и в предложената сега тарифа също и ставките, тоест което плащат шофьорите на леки автомобили до момента, ще го плащат и следващата година“, допълни още проф. Олег Асенов. Колите ще започнат да заплащат тол. В момента България както и всички европейски държави са в съгласувателна процедура за изменение на директива 62, като там се поставят различни в момента дискусионни срокове всички пътни превозни средства да минат на таксуване на база на изминато разстояние. Една целева година, която се дискутира е 2030 г., каза той. „Дотогава все още държавите-членки ще имат възможност да избират модела си на таксуване. Някои държави-членки от сега заявяват, че по-рано ще въведат таксуване на база на изминато разстояние. И дори производители на автомобили, аз наблюдавам производството на леки автомобили по една или друга причина, вече се продават с вградени бордови устройства за отчитане изминатото разстояние“, допълни още проф. Олег Асенов. „Нашата система е система, която е сателитно базирана. Кутийката е всъщност GPS приемник, който приема географската позиция от три и повече спътника, и в тази кутийка има и предавателно устройство, което свързва кутийката през мрежата на мобилен оператор към съответния доставчик на електронни услуги и от там към нас като пътна агенция, които сме лицето, което събира пътни такси съгласно член 10 от Закона за пътищата“, заяви Олег Асенов. От началото на тази година работим в Европейската комисия, така наречената EATS група на европейските провайдъри, за да осигурим съвместимост и свободно движение на товарните превози, респективно камионите с вече инсталирани бордови устройства и в нашата територия, която наричаме български тол домейн. Технологията, която прилагаме за тол таксуване се прилага в 60% от европейските държави. Така че всички бордови устройства, които оперират там са добре дошли за отчитане на данни в нашата тол територия, каза той. „За разлика от Чехия, която утре въвежда тол система и там таксуването е само със специфични бордови устройства, при нас ние даваме възможност и за така нареченото предварително деклариране за купуване на маршрутна карта или тол билет. Осигурили сме достатъчно широка мрежа за продажба на тол билети. В момента изграждаме и допълнителни пунктове за продажба в зоните на граничите контролно-пропусквателни пунктове, за да осигурим в преходния период възможност на водачите на тежки автомобили и собственици на транспортни фирми да могат да се ориентират и да могат да пътуват в нашата тол територия“, допълни още проф. Олег Асенов. На въпрос дали до 1-ви март ще трябва ли да купуват камионите винетки, проф. Олег Асенов отговори: „До 1-ви март купуват винетки всички камиони, така е по закон.“", "date": "2019.11.30", "title": "АПИ: Технологията ни за толтакси се прилага в 60% от европейските държави"}
{"url": "https://www.24chasa.bg/novini/article/7927937", "text": "„Агресията срещу медици е безобразие. Вие представяте ли си, колежката е 40 кг. с мокра престилка, отива да спасява човек, през това време някакъв се нахвърля и започва да й слага белезници, да я души и да я блъска. Това е ненормална история. Затова имаме и договор с главната прокуратура веднага да ги уведомяваме, да имаме бързи производства срещу такива лица. Това просто трябва да се пресече. Тя отива да спасява на съседното легло човек“. Това заяви заместник-министърът на здравеопазването Бойко Пенков, отговаряйки на въпрос дали има кардинално решение след поредния случай на агресия срещу медици. „Охранител до всеки доктор няма как да стане. Искаме поне да има бързо възмездие за тези хора, които си позволяват такава агресия. На това държа изключително много – бързо възмездия“, заяви Пенков, цитиран от  . Пенков посочи, че те са извикали веднага охрана, но въпреки това пострадалата още не можа де преодолее шока от преживяното.", "date": "2019.11.30", "title": "Зам.-министърът на здравеопазването: Агресията срещу медици е безобразие"}
{"url": "https://www.24chasa.bg/novini/article/7927911", "text": "„Не чух взрива. Събудих се от сирената на пожарната кола. Погледнах през прозореца и видях, че от един от прозорците на Второ вътрешно излиза дим. Тогава бързо слязох в двора. Пожарните коли вече бяха там. Гасяха пожара. Събираше се дежурният персонал – доктори, сестри, санитари, охраната на „Пирогов” и дежурният от МВР”, спомня си доктор Сашо Атанасов за нощта, в която избухна пожара в болницата, предаде  . Малко след това е започнала евакуацията, която е била много трудна. „Пожарникарите започнаха да свалят пациентите на ръце по стълбите”, разказа Атанасов. Лежащо болните са били изнасяни с колички и легла. Той и другите лекари са ги поемали в двора на болницата и са ги пренасяли в поликлиниката, където е било по-топло. „5 без 15 бях в „Пирогов”. Впечатлен съм от реакцията на колегите лекари и санитари. Много колеги дойдоха, като разбраха какво се случва, без да питат”, каза шефът на отделение УНГ д-р Асен Меджидиев. „Координацията беше много добра и тя е показателна за това как всички тези структури на държавата в тежък момент реагират много организирано и бързо, без някой да им нарежда и някой да определя правилата”, смята шефът на отделение УНГ в „Пирогов”. Линейките на Спешна помощ са чакали пред болницата, за да извозят болните, ако се наложи. Някои лекари са се включили заедно с пожарникарите в евакуацията на болните от горящата стая. Тези лекари в момента са травмирани. Пример е доктор Петров, който се е опитал да спаси горящите пациенти, заяви доктор Меджидиев. Шефът на отделение УНГ в „Пирогов” не поиска да спекулира какви са причините за пожара, макар че доста често се е питал за тях. Според него е важно да се мисли как да не се случват подобни инциденти в бъдеще, а не да се търси виновен. Въпреки пожара „Пирогов” е продължил да работи и да приема пациенти още от 6:30 ч. сутринта след потушаването на пламъците, което е показателно за самоотвержеността на лекарското съсловие. „Не сме богове и не сме безгрешни, но когато стане грешка всички говорят за това, а не колко хора сме спасили”, каза Меджидиев. Според него не добре да се настройваме срещу лекарите, какъвто е случаят с Елена Георгиева, която е обвинявана за смъртта на малкия Алекс.Тригодишното дете почина в „Пирогов”, но лекарите са направили всичко възможно да го спасят, а състоянието му се е влошило за часове, а когато е бил направена рентгеновата снимка не е имало изменения, категоричен е Меджидиев. Това е диагноза с много висока смъртност и при възрастни пациенти, заяви шефът на отделение УНГ в „Пирогов”.", "date": "2019.11.30", "title": "Лекар: Диагнозата на Алекс е с много висока смъртност и при възрастни"}
{"url": "https://www.24chasa.bg/novini/article/7927964", "text": "Гръцката полиция разби нелегална мащабна мрежа за внос на химикали от България, използвани за разреждане на бензин на бензиностанции в Атина. Собственикът на две български фирми, извършвали нелегалния внос, е 50-годишен кипърец, който се издирва. Арестувани по случая са 20 души, съобщиха от Дирекция на полицията. От забранения разтворител са открити 20 тона. Престъпната група е снабдявала бензиностанциите в Атина, предава  . Получател на износа от двете фирми е несъществуваща гръцка фирма за производство на бои. Властите имат информация, че за 2 години по тази схема в Гърция са внесени над 2 000 тона от химикалите, като печалбата е над 2,5 млн. евро. Няколко месеца полицията е следила заподозрените лица, за да установи цялата схема за разреждане на бензина, съобщи говорителят на гръцката полиция. Задържаните лица са предадени на прокуратурата.", "date": "2019.11.30", "title": "Разбиха нелегална мрежа за внос от България на разредител за бензин в Гърция"}
{"url": "https://www.24chasa.bg/novini/article/7927991", "text": "Изригването на вулкана Анак Кракатау през 2018 г. е предизвикало вълна цунами с височина поне 100 м, съобщи Физ.орг. Ако вълната се е била насочила в друга посока, е щяла да причини огромни разрушения. Повече от 400 души загинаха през декември 2018 г., когато вулканът Анак Кракатау изригна и частично се срина в морето. Породена от него вълна тръгна на запад и достигна до индонезийския остров Суматра след около час, като височината й беше от 5 до 13 м, предава БТА. Нов анализ на учени от университета Брунел в Лондон и университета на Токио показа, че бедствието е можело да бъде много по-голямо, ако вълната се е насочила към по-близък бряг, защото е била висока от 100 до 150 м. Макар и височината на вълната бързо да е намаляла заради ефекта на гравитацията и триенето, тя е била над 80 м, когато е ударила необитаем остров на разстояние няколко километра. Учените са използвали данни от морското равнище от пет места близо до Анак Кракатау, за да създадат компютърни модели, които симулират движението на вълната цунами от сриването на вулкана, докато достигне до суша.", "date": "2019.11.30", "title": "Вълната цунами след изригването на вулкана Анак Кракатау е била поне 100 м"}
{"url": "https://www.24chasa.bg/novini/article/7928004", "text": "Никой политик не очаква, че когато предложи непопулярна мярка тя ще се приеме охотно от обществото. Това каза кметът на София Йорданка Фандъкова пред журналисти, предаде  . „Вярвам, че хората, които искат да развиваме града си, които искат децата ни да дишат по-чист въздух ще подкрепят дори и непопулярните мерки затова по-замърсяващите, по-мощните коли да плащам малко повече отколкото досега. Увеличението е минимално, но знакът и посоката са тези, които би следвало всички политици, които твърдят, че искат да работят за по-чист, за по-добри улици кварталите да подкрепят. Очаквам това да се случиш в столична общински съвет“, подчерта Фандъкова. Днес се закрива петият сезон на засаждането на новата гора на София. Това каза кметът на столицата Йорданка Фандъкова. \"Една от най-зелените инициативи на Столична община, в която се включиха хиляди граждани, компании, неправителствени организации. Днес с мен са и служители на Столичната община и общински съветници. Тази инициатива е част от зеления пояс на София и е насочена към подобряване качеството на въздуха\", каза още Фандъкова. \"Всяка година залесяваме между 100 и 200 декара общински земи и гори. Само този сезон тук бяха засадени около 20 хиляди нови дръвчета. Благодаря на всичките 7300 души, които се включиха. Знаете, отварям и специална линия на градския транспорт дотук\", допълни тя. \"Ще продължим, защото нашата амбиция е да засадим тук 125 хиляди дръвчета. Вече са засадени за пет сезона 84 хиляди, така че добре дошли на всички, които на пролет в шестия сезон са готови да се включат и да помогнем градът ни да стане по-чист за нашите деца\", каза още кметът на София. Убедена съм, че ако ние политиците слушаме повече експертите, хората, които работят и знаят какво трябва да се случи, ще има по-голям успех за цялото общество. Това каза кметът на София по време на Международния ендоваскуларен конгрес.", "date": "2019.11.30", "title": "Фандъкова: Никой не очаква предложена непопулярна мярка да се приеме охотно"}
{"url": "https://www.24chasa.bg/novini/article/7928018", "text": "„Обикновено не си мълча, когато видя, че нещо не е както трябва. Мисля, че дипломацията е нещо повече от това да се изтъква непрекъснато положителен имидж на определена страна. Ако има проблеми, те трябва да се решават. Трябва да се изговарят прямо и честно. Независимо от критиките ми, аз много обичам България, народа ѝ, историята, културата, характера ѝ“, каза бившият американски посланик в България Джеймс Пардю пред   по повод срещата на премиера Бойко Борисов и президента на Съединените щати Доналд Тръмп в Белия дом. „Отправям тези критики, защото искам България да бъде по-добро място, а не заради самата критика. Защото за мен България е чудесна и с голямо бъдеще пред себе си като демократична страна. Смятам, че България още е в процес на преход и че това може да отнеме още години. Но тя продължава да е пропита с корупция. Особено ме тревожи липсата на свобода на медиите. Положението не беше перфектно, когато бях у вас. Но все пак имаше конкуренция и правителствените представители се държаха отговорно. Не се стигаше до съдебни дела, но поне корупцията излизаше наяве. Това вече го няма. Медиите са подчинени. Аз просто го изговарям гласно и ще продължавам да го правя, ако е необходимо“, добави той. \"Бих искал на борбата с корупцията и на свободата на медиите да беше наблегнато в началото на това изявление, а не в края, и то на някакви си 4 реда. Не знам дали статията ми има нещо общо или не, но ми се ще Съединените щати и Европейският съюз да влияят повече на България за решаване на тези проблеми. А те са сериозни! Корупцията е най-голямата заплаха за демокрацията. И България има много да наваксва\", каза още Пардю. \"Във всяка страна има някакво ниво на корупция. Но в повечето развити демокрации държавници се пращат в затвора или поне се уволняват. Дори в администрацията на Доналд Тръмп вече няколко ръководители бяха освободени от постовете им за поведение, което може и да е свързано с корупция. Петима или шестима от най-близките му хора са вече в затвора или очакват присъди\", коментира той. \"Разочарован бях през 2004-а и 2005-а, че Европейският съюз не използва позицията, в която беше, за да постигне голям напредък в България в битката срещу корупцията. Ако бяха по-твърди по този въпрос, България щеше да е много по-напреднала в развитието си. Защото корупцията пречи на икономическото развитие, гони младите хора от страната, какви ли не проблеми създава!\", каза още Пардю. \"Смятам, че Европа още може да направи много. Разочарован съм, че Съединените щати не оказват натиск. Но корупцията не е точно водеща тема в дневния ред на Доналд Тръмп\". \"Мога обаче да ви кажа, че България е далеч от отмяна на визите, тъкмо заради проблемите, за които говоря. В общите изявления след такива срещи винаги обръщайте внимание на глаголите. \"Възнамеряват\" и \"планират\" да направят нещо. Или \"ще\" направят нещо. На мен по-скоро ми изглежда като дългосрочно обещание, отколкото като незабавни действия за отмяна на визите. Българите не бива да чакат със затаен дъх, освен ако не бъде постигнат голям напредък по изпълнението на критериите\", каза бившият американски посланик. Но това май е всичко. Целта беше най-вече Борисов да се покаже в Овалния кабинет с президента на Съединените щати. В това няма нищо лошо. Всъщност е много добре, че България говори с Вашингтон директно на най-високо ниво\", добави той. \"Правителството ви ефективно балансира между руското влияние и участието ви в трансатлантическото партньорство със западните демокрации. Трудна е ситуацията за България. В края на краищата Русия има грамадно влияние в страната ви, най-вече чрез енергетиката. Казвам това не като някой, който не харесва Русия. Ясно ми е, че тя е велика държава. Имам проблем не с Русия като страна, или като народ, а с ръководството в Кремъл, което изглежда твърдо решено да подпкопае демокрацията в Европа и в Съединените щати. Но нека отбележа нещо друго. Съединените щати изпратиха много способен дипломат за свой посланик в София. Според мен България има голям късмет, че посланик Херо Мустафа е в София. Тя има огромен дипломатически опит. Работила е на някои много трудни места. Разполага с всички качества, за да бъде много добър посланик в България. Първокласен дипломат е!\", завърши Пардю.", "date": "2019.11.30", "title": "Бивш американски посланик: България е далеч от отмяна на визите за САЩ"}
{"url": "https://www.24chasa.bg/novini/article/7928034", "text": "След остри критики американската компания \"Епъл\" обяви, че „ще разгледа по-задълбочено” въпроса за това как представя спорни граници в приложенията си, съобщава Би Би Си. Говорител на компанията заяви, че гигантът следва международните и вътрешните закони, и промяната, която е само за потребители в Русия, е била направена заради ново законодателство в страната. Анексирането на Крим от Русия през 2014 година беше заклеймено от голяма част от международната общност, предава  . В изявление на \"Епъл\" изрично се подчертава, че „компанията не е направила каквито и да било помени в приложението си Maps по отношение на Крим извън територията на Русия.” „Направихме задълбочен преглед на международните закони, както и на американското законодателство, както и на други вътрешни закони преди да променим границите в съответствие с изискванията”, посочват от технологичния гигант. От \"Епъл\" са категорични, че в резултат на задълбоченото проучване от тяхна страна за това как се изобразяват подобни спорни граници, за в бъдеще компанията ще е в състояние да прави повече промени в съответствие със законовите изисквания. „Нашето желание е да се уверим, че потребителите на приложението ни Maps и други услуги на \"Епъл\" ще могат да им се наслаждават навсякъде по света”.", "date": "2019.11.30", "title": "\"Епъл\" разглежда представянето на спорни граници в свое приложение"}
{"url": "https://www.24chasa.bg/novini/article/7928048", "text": "Масови протести срещу климатичните промени. В десетки държави се проведоха шумни шествия и демонстрации с искане за строги мерки в борбата с измененията на климата, предава  . Повечето от участниците в протестите са млади хора, а мотото им е \"За бъдещето\". Изборът на Черния петък не е случаен - протестиращите окупираха входовете и изходите на големи търговски вериги като идеята е така да се провокират повече хора и да се обърне внимание и на консуматорското общество. Няма план Бе и сега е време за действие - около тези лозунги се обединиха шествията в Австралия, Унгария, Германия, Филипините, Португалия, Италия, Турция. В началото на следващата в Испания започва традиционната конференция за климата на ООН. В 25тото й издание се очаква да се включат световни лидери, както и младата екоактивистка Грета Тунберг.", "date": "2019.11.30", "title": "Масови протести в цял свят срещу климатичните промени"}
{"url": "https://www.24chasa.bg/novini/article/7928061", "text": "Знаците, които ни даде срещата между Тръмп и Борисов в Белия дом, се опита да разкодира бившият ни посланик в САЩ дипломатът Елена Поптодорова, която в момента е вицепрезидент на Асоциацията на Атлантическия договор, предава  . „Съдбата пожела да съм хроникьор на отношенията ни със САЩ от момента, в който започна едно плахо начало на затопляне, което ни отвежда през 1985 г. на Съвещанието за сигурност и сътрудничество в Хелзинки, когато имаше едни коридорни закачки между Тодор Живков и президента Форд”, спомня си Поптодорова. Тогава е имало опит да бъде поканен американскияt президент в България през 1984 г., но той е бил неуспешен. Като паметна определя Елена Поптодорова срещата между Тодор Живков и Ричард Никсън, на която е превеждала. Според нея стенограмите от нея могат да служат като пример за политически разговор. Организирането на такива срещи изисква страшно много усилия и логистика, продължава понякога с години, и посещението на Борисов при Тръмп „не идва на бяла поляна”, отбелязва Поптодорова. Според нея шансът Тръмп да посети България е минимален предвид вътрешнополитическия му календар и наближаващите избори в САЩ. Трябва да има реална причина за такива срещи на високо равнище. В случая с посещението на Борисов това е била необходимостта от развитие на отношение до момента, казва българският дипломат. Съвместната декларация и рамковото споразумение вследствие на тази среща стъпват на споразумението за сътрудничество в сферата на отбраната от 2006 г. В рамковия документ се залагат конкретни стъпки, за да не остане всичко на хартия, отбелязва Елена Поптодорова. Основната цел е да укрепим трансатлантическата общност казва документът, а корупцията и вътрешните ни проблеми пречат за постигането на тази цел. Американският посланик Херо Мустафа ще преследва „със зъби” заложените цели за борбата с корупцията у нас. Това означава, че „някой ако си мисли, че може да надхитри посланика по отношение на изпълнението на тези цели в рамковия документ, много бърка”, смята Поптодорова. Мустафа заяви, че няма да бъдат издавани визи на корумпирани държавни служители от България. Кои са тези корумпирани политици, ще бъде преценено, смята Елена Поптодорова. Заложеното в тези рамкови документи трябва да бъде изпълнено, ако наистина искаме да се превърнем в енергиен център и международен фактор, смята Поптодорова.", "date": "2019.11.30", "title": "Елена Поптодорова: Шансът Тръмп да посети България е минимален"}
{"url": "https://www.24chasa.bg/novini/article/7923888", "text": "На 27 ноември 2019 г. се навършиха 100 г. от най-черния ден за България, когато бе подписан Ньойският договор. Това е една от трите най-страшни дати в българската история наред с тези, отбелязали падането на страната ни под византийско и турско робство.  Вижте повече  .                                                                                                                                                                                                                                                                                                                                                                                                                                                                                       ", "date": "2019.11.30", "title": "\"168 часа\": 100 години от най-черния ден за България (Видео)"}
{"url": "https://www.24chasa.bg/novini/article/7928076", "text": "Социалната мрежа \"Фейсбук\" за първи път постави коригираща забележка върху авторски пост на свой абонат по искане на правителството на Сингапур, като в същото време призова за премерен подход към приложението на нов закон, приет в островната държава, срещу \"фалшивите новини\", с цел да се защити свободата на словото, предаде Ройтерс. \"В съответствие са изискването на закона \"Фейсбук\" е длъжен да ви уведоми, че този пост съдържа фалшива информация\", се казва в съпътстващата бележка, която някои (но не всички) ползватели на мрежата в Сингапур можеха да видят, предава БТА. Коригиращата забележка бе поставена в края на оригиналния пост без никакви изменения в самия му текст. Правителството на Сингапур заяви вчера, че е дало инструкция на \"Фейсбук\" да публикува предупредителната бележка към авторския пост от 23 ноември. \"Както изисква сингапурското законодателство, \"Фейсбук\" сложи забележка към тези постове, които по преценка на правителстното на Сингапур съдържат фалшива информация\", каза говорител на \"Фейсбук\", цитиран от Ройтерс. Това е първи случай, когато подобно предупреждение се поставя в интернет прлатформата. Контролният държавен орган поиска от автора на местното издание \"Стрейтс таймс ревю\"да внесе поправки в материал, в който се твърди, че един местен обществен деец, който по-рано си е позволил да критикува управляващата партия в страната, е следствен и се намира в ареста. МВР на Сингапур опроверга тази информация. Местният закон за борба с фалшивата информация влезе в сила на 2 октомври. Според вътрешния министър К. Шанмугам той дава на правителството средства за контрол върху разпространяване в страната на лъжливи сведения, които за кратко време могат да й нанесат сериозни вреди. Максималната глоба по закона достига 1 млн. сингапурски долара (738 000 щатски долара) плюс затвор до 10 г. Международни правозащитнници и експерти в сферата на интернет технологиите отбелязват, че с тежките си ограничения законът създава значителни рискове за свободата на словото и може да има сериозни последствия не само за Сингапур, но и за целия свят.", "date": "2019.11.30", "title": "\"Фейсбук\" - принуден за първи път да маркира пост като \"фалшива новина\""}
{"url": "https://www.24chasa.bg/novini/article/7928085", "text": "Една редакция предизвика възмущение. Романът „Под игото” беше преведен на съвременен български. Идеята е езикът на Вазов да бъде приближен до този от днешния ден. „Романът е една икона в българската литература и история. Както „Под игото”, така и цялото творчество на нашия патриарх, представляват национално богатство. Светиня, която не бива да бъде променяна по един или друг начин. Тя трябва да се запази в автентичен вид, за да бъде достъпна до всички съвременни поколения. Конкретният случай не бива да се разглежда еднозначно, защото историята трябва да се помни и не трябва да се променя”, каза кметът на Сопот Деян Дойнов пред  . „Склонни сме да приемем вариант на „Под игото”, в който да има бележки под линия или скоби. Важно е обаче те да бъдат коректно представени. Един съвременен прочит за нас е немислим”, посочи Борислава Петрова, директор на къща музей „Иван Вазов”.", "date": "2019.11.30", "title": "Нужен ли е преводът на \"Под игото\"?"}
{"url": "https://www.24chasa.bg/novini/article/7928097", "text": "Президентът на Сърбия Александър Вучич заяви пред заместник-министъра на външните работи на Руската Федерация Александър Грушков, че Белград ще запази военния си неутралитет, което ще бъде потвърдено от съответните стратегически документи, предава N1. Това се казва в съобщение на президентството в Белград. Преди да се срещне с държавния глава на Русия Владимир Путин, Вучич ще домакинства разговор с президента на Беларус Александър Лукашенко на 2 и 3 декември, предава  . Вучич заяви, че очаква „с голямо нетърпение идната среща в Сочи, където ще е третия разговор между тях през 2019 г.“. Според него това е „изключително важна среща, която е шанс да се разговаря и да се обменят становища спрямо глобални и регионални проблеми, както и най-важните теми за руско-сръбското сътрудничество, основно в икономиката“. Вучич и Грушков обсъдиха регионалната ситуация и заявиха, че се надяват Западните Балкани да запазят мира и стабилността. Вучич освен това благодари на Москва за подкрепата и честите визити на нейни сътрудници в страната.", "date": "2019.11.30", "title": "Вучич към Русия: Сърбия ще запази военен неутралитет"}
{"url": "https://www.24chasa.bg/novini/article/7928119", "text": "Четириногите герои от Хърватия – кучетата спасители, които от дни търсят оцелели под руините на разрушените сгради от опустошителното земетресение в Дуръс, Албания, се прибраха у дома и бяха посрещнати на летището със съобщението \"Гордеем се с вас!\", предава македонската медия “А1 On“. Хърватското сдружение за обучение на кучета търсачи замина за Дуръс в същия ден, в който земетресението с магнитуд 6,4 по скалата на Рихтер удари града. Екипът, който отиде в Албания се състоеше от трима спасители и четири кучета. Най-голямо внимание беше обърнато на кафявия лабрадор, заснет да гледа през прозореца на хеликоптера, предава  . Сдружението разполага с 15 активни екипа, съставени от спасител и куче търсач. Тъй като сдружението е част от Международната организация за кучета търсачи, те преминават през множество обучения и изпити, за да получат лиценз за работа и да участват в международни мисии. Малко след пристигането си в Албания екипът хърватското сдружение заяви, че кучетата търсачи се справят отлично и са открили множество оцелели под руинтие. От Македония, при спасителната мисия след земетресението в Албания, тръгна и лабрадорът Клеа.", "date": "2019.11.30", "title": "В Хърватия посрещнаха с почести кучетата спасители, пратени в Албания"}
{"url": "https://www.24chasa.bg/novini/article/7925595", "text": "- Безспорно има промяна във времето, дали е климатична, или не - не знаем. Сега става въпрос за времето, след това ще говорим за климата. Има промяна във времето, всички я виждаме и чувстваме. Тя се проявява в няколко фактора, които влияят по различен начин на земеделското производство. Единият е това, че става по-топло. Другият - дали става по-топло изцяло, или се увеличават амплитудите и става топло и студено, например през лятото твърде горещо, а през зимата - минус 20 градуса. Тогава ще трябва да се реагира с нови сортове и породи. Освен чрез селекция ще трябва да се реагира и чрез ГМО - например ще се гледа сорт по-студоустойчива пшеница. България рязко се дели относно климатичните промени на северна и южна част. Изследвания показват, че ако до 3 градуса се повиши температурата - за северна е добре, макар че ще е необходима много вода. Но в южна ще стане твърде топло и ще се отглежда това, което се отглежда в Северна Гърция - памук, маслини. Там ще стане подобно на пустиня. Засилват се катастрофичните явления - вали повече за кратко време, има често градушки. Явно ще трябва да се работи върху сортовата структура на растениевъдството. - Ако има конкретни промени в климата, това много ще затрудни държавния апарат. Типичен пример е какво да се прави със системната защита от градушки. Според мен финансирането трябва да дойде от държавния бюджет. Най-удачно е да се смени подходът и да се премине към самолети, но това се прави най-лесно с бюджетно финансиране. Не вярвам, че производителите ще се съгласят да дават пари. Ако един зърнопроизводител отглежда 30 хил. дка и трябва да плати 50 ст. на декар за противоградова защита, разходът става 15 хил. лв. Но основното за мен е, че той не е свикнал да плаща. Първоначалната идея беше да се увеличат местните данъци и такси - например чрез такса за обработваема земя, но явно производителите много тежко реагират. Много трудно ще се убедят хората, но при всички случаи това е един от проблемите - кой ще плаща за промените в климата. За това трябва да се борим с различни мерки, които струват пари. От гледна точка на икономиката това води до по-високи цени и натрупване на инфлация. - Рязкото падане на големи валежи означава почти наводнение. Значи трябва да търсим сортове, по които после не плъзват болести, а поемат част от водата и я пазят. Законът за ГМО у нас е твърде рестриктивен. ГМО е усъвършенствана система на селекция. Кръстосват един сорт с друг и избират тези признаци, които са необходими. - Животновъдството ни е добро по отношение на ниското влагане на хормони. Животните в други държави от Европа изглеждат по различен начин именно заради хормоните. - Ще е твърде сложно преминаването към изцяло нова култура. Климатът ще промени продуктовата структура, но от бизнес гледна точка да смениш един продукт с друг означава много голямо предизвикателство. Представете си голям арендатор с десетки хиляди декари земя с пшеница, ечемик и слънчоглед. Как да мине към нова култура, която изисква нови методи и машини. В Южна България например може да гледа памук, както беше преди 89-а година. После отпадна, тъй като изисква ръчно бране, а хората намаляха. Стана по-лесно да се отглеждат зърнени култури. Но ако се промени климатът и те не могат да дадат задоволителни резултати, ако не могат да се справят с конкуренцията, която идва от по-северните страни, производителите ще намерят начин да се нагодят към пазара. Сега нашите големи производители са пробили на пазара на зърнени култури. Изнасят рапица, слънчоглед, ечемик. Ако се променят много условията, ще навлязат на нови пазари. Промяната на едни модели с други вследствие на технически процес води до прогрес. Така ще стане и в земеделието. - Не съм голям оптимист, че страната ни скоро ще заеме водещи позиции при шафрана. За Европа са типични ориенталските тютюни - ароматни и тежки. В момента обаче се пуши основно т.нар. американ бленд от сортовете “Вирджиния” и “Бърлей”. Затова и тези сортове се отглеждат в Европа сега. Основното обаче си остава да има пазар и да е на конкурентни основи. Ако нашите производители успяват да се настанят на пазара на шафран, би било добре. Но да не се получи като при билките - трябва да си във вертикална верига, тъй като основно фармацевтичните компании ги търсят. Имаше година, в която се търсеше жълт кантарион. Зася се половин България с билката и после не успя да се продаде. - Често сме чували: какви производители бяхме, защо сега не сме така?. Когато бяхме производители и изнасяхме, макар и трудно, бяхме най-южната страна в социалистическия икономически блок, сега не е така. Има Турция, Гърция, Македония. У нас се внасят дини от Иран например. В Турция е по-топло и там масово се отглеждат домати в пластмасови оранжерии, което излиза и много по-евтино. Скептично съм настроен дали ще станем голям производител на плодове и зеленчуци. Тези домати, които познаваме като вкус - градинските, омекват 15 минути след като ги откъснеш. Търговските вериги търсят други качества - за да издържат по щандовете. Затова се разпространиха холандските сортове. - Вкусът на потребителя се променя и той ще свикне с новите. Засега има държавна помощ за традиционните сортове у нас. Но това няма да издържи много дълго време и ще започнем да отглеждаме домати от доминиращите сортове на пазара.", "date": "2019.11.30", "title": "Проф. Пламен Мишев: При покачване на температурите с 3°, ставаме полупустиня"}
{"url": "https://www.24chasa.bg/novini/article/7928159", "text": "Русия и Китай завършиха първия мост над река Амур. Досега между двете държави нямаше нито една директна връзка. Съоръжението свързва руския град Благовещенск с китайското градче Хейхе. Очаква се трафикът по него да тръгне в началото на 2020-та година, предава  . В продължение на десетилетия Русия поддържаше района излоиран от Китай. Тези руски територии са богати на полезни изкопаеми, но много слабо населени и Кремъл се опасява от прекомерно разрастване на китайското влияние. Западните санкции заради анексирането на Крим от Украйна доведоха до построяването на моста, както и на газопровода „Силата на Сибир”, който трябва скоро да бъде открит тържествено от Владимир Путин и Си Дзинпин.", "date": "2019.11.30", "title": "Първият мост между Русия и Китай вече е факт (Видео)"}
{"url": "https://www.24chasa.bg/novini/article/7928245", "text": "Лавина е затрупала скиори в Италианските Алпи, пишат медиите на Апенините. Снежна маса се е откъснала на височина около 3 хиляди метра в подножието на връх Монблан. Инцидентът е станал в близост до горната станция на лифта “SkyWay del Monte Bianco”. Планинските спасителни екипи от Курмайор вече провеждат издирване в района, където често скиорите карат извън маркираните писти, предава  . Засега се съобщава за две жертви, но информацията не е потвърдена.", "date": "2019.11.30", "title": "Лавина затрупа скиори в Алпите"}
{"url": "https://www.24chasa.bg/novini/article/7929130", "text": "Трима антиправителствени протестиращи бяха застреляни и най-малко 58 бяха ранени в Багдад и Южен Ирак днес, съобщиха източници от иракските сили за сигурност, и също днес иракският премиер Адел Абдул Махди официално подаде оставка с писмо до парламента, предаде Асошиейтед прес. Депутатите ще гласуват оставката на заседание на парламента утре. Премиерът обяви тази наседмица, че ще подаде оставка, под натиска на масовите протести и след като върховният шиитски духовник аятолах Али Систани оттегли подкрепата си за правителството. Официалният документ за оставката на премиера бе одобрен на извънредно заседание на правителството днес, както и оставката на началника на неговия кабинет. В предварително записано телевизионно обръщение към иракчаните Махди заяви, че след като парламентът приеме оставката му, неговото правителство ще продължи да изпълнява функциите си като служебен кабинет, без право да прокарва нови закони и да взима важни решения, докато бъде сформирано ново правителство. \"Това е позитивно нещо - правителствата да подават оставка, то показва, че вече няма диктатура, така функционира властта в демократичните държави\", заяви Махди, цитиран от Ройтерс. Той добави, че след като оставката мине в парламента, президентът Бархам Салих ще трябва да предложи нов премиер за одобрение от депутатите. Популисткият духовник Моктада Садр, който подкрепяше протестите, заяви снощи, че протестите трябва да продължат, но без насилие, и че народът трябва да избере следващия премиер. \"Следващият премиер трябва да бъде избран с народен референдум измежду петима предложени кандидати\", написа той в Туитър\". Очаква се да минат седмици на политически пазарлъци, преди да бъде избран наследник на Махди и да бъде сформирано ново правителство, подчертава Ройтерс.", "date": "2019.11.30", "title": "Иракският премиер подаде оставка, но протестите продължават (Снимки)"}
{"url": "https://www.24chasa.bg/novini/article/7929189", "text": "Турският президент Реджеп Тайип Ердоган призова днес всички страни в Източното Средиземноморие да превърнат енергията в инструмент за сътрудничество, а не за конфликт, предаде в.\"Хюриет дейли нюз\". Някои /кръгове/ прибягват до език на заплахи и политика на изнудване по отношение на разпределението на източниците в Източното Средиземноморие. Никоя страна не е над международното право, заяви Ердоган и добави, че Турция няма да се примири с подобно нещо. Той посочи това на церемонията по откриването на европейския участък от Трансанадолския газопровод /ТАНАП/ в Ипсала в окръг Одрин, информира БТА. Ердоган се спря също на сондажните дейности на Анкара в Източното Средиземноморие, като подчерта, че не е възможно да бъде изключена Турция от проучванията за въглеводороди в района. Нашите два високотехнологични сондажни кораба и два кораба за сеизмологични проучвания продължават работа в района, каза президентът. Той добави, че Турция няма да оттегли корабите си от района заради това, че разгневява някои кръгове. Корабите ще продължат да изпълняват задълженията си, увери той. Ердоган подчерта, че Турция няма да позволи да потъпкват нейните интереси и интересите на кипърските турци. Той изтъкна, че сондажните дейности на Турция ще донесат мир и просперитет. Ердоган припомни също сключеното тази седмица споразумение с Либия за морските граници между двете страни.", "date": "2019.11.30", "title": "Ердоган призова за сътрудничество, а не за конфликти в Средиземно море"}
