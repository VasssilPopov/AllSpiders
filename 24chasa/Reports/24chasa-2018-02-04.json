{"url": "https://www.24chasa.bg/novini/article/6699193", "text": "Застраховка „Гражданска отговорност” поскъпва, предупреждават експерти. Средната цена на застраховката в момента е 187 лева, но според застрахователните компании тя ще върви нагоре и още от този месец тя се повишава с между 10 и 18 лева,  Причината, според работещите в бранша, са европейските стандарти.", "date": "2018.02.04", "title": "Поскъпва застраховка „Гражданска отговорност” (Видео)"}
{"url": "https://www.24chasa.bg/novini/article/6698938", "text": "Топлоподаването в кварталите \"Гео Милев\", \"Слатина\" и \"Яворов\" ще бъде възстановено малко след полунощ. За това информират от \"Топлофикация - София\". От топлофикационното дружество съобщават, че аварийните екипи работят без прекъсване. От там допълниха, че заварките на мястото на аварията ще бъдат приключени около полунощ, което означава, че в малките часове на утрешния ден топлоподаването ще бъде възстановено. От \"Топлофикация - София\" увериха, че аварията ще бъде отстранена далеч преди 48-часовия срок. В момента поради авария на главен топлопровод временно е прекъснато топлоподаването в части от кварталите \"Гео Милев\", \"Слатина\" и \"Яворов\" в карето между улиците: бул. \"Шипченски проход\", ул. \"Коста Лулчев\", ул. \"Гео Милев\", ул. \"Слатина\"; както и между улици: ул. \"Калиманци\", ул. \"Иларион Драгостинов\", ул. \"Атанас Узунов\", ул. \"Велчо Атанасов\", ул. \"Боян Магесник\", бул. \"Мадрид\", бул. \"Евлоги и Христо Георгиеви\", ул. \"Мизия\", ул. \"Хан Омуртаг\" и бул.\"Ситняково\".", "date": "2018.02.04", "title": "В полунощ пускат топлата вода и парното в \"Гео Милев\", \"Слатина\" и \"Яворов\" в София"}
{"url": "https://www.24chasa.bg/novini/article/6699021", "text": "След мащабния митинг на атинския площад „Синтагма“ срещу включването на понятието „Македония“ в уреждането на спора със Скопие се е стигнало до сблъсъци между демонстранти и полиция, предава Greek Reporter, цитира \"Фокус\". Според съобщенията полицията е употребила сълзотворен газ, за да отблъсне демонстрантите, много от които са носили каски за велосипеди и са развявали гръцки знамена. Местни медии разпространиха информация, съгласно която това са били членове на крайнодясната „Златна зора“. В неделя в гръцката столица се проведе и контрадемонстрация на леви групи. Техният митинг бе на по-малко от 1,6 км от протеста под мотото „Македония е гръцка!“", "date": "2018.02.04", "title": "Полицията в Атина използва сълзотворен газ, за да разпръсне демонстрантите"}
{"url": "https://www.24chasa.bg/novini/article/6699038", "text": "Преди 6 години едно момче от ромски произход стана студент по медицина. С една голяма мечта – да се занимава с кардиология. И така бързал с мечтата си, че още преди дипломирането започва да работи в клиника по кардиология. Д-р Ангелов е един от над 400-те млади лекари, които наскоро се заклеха да помагат. Избрал професията заради загубата на родителите си, които имали сърдечни заболявания. А постиженията си дължи на баба си, която и днес е до него. Бащата на д-р Ангелов е починал, когато той е бил в пети клас, а мака му – когато е завършвал училище. И двамата са починали от сърдечносъдови заболявания. Това именно го насочва към кардиологията, разказа младият лекар в предаването  Д-р Мирослав Ангелов ще помага на хората тук, защото остава в България. Казва, че още във втори клас е знаел, че иска да стане лекар един ден, написал го е в съчинение на тема „Какъв искам да стана”. Тръгнал е подготвен в първи клас в 94-то училище „Димитър Страшимиров”, защото майка му го е научила да чете и пише. Благодарен е и на учителите си. Съветът му към малките деца от гетата е да не спират да мечтаят и да се борят за мечтите си. Също да посещават училище редовно, защото образованието е много важно. Младият лекар е убеден, че сред тези деца има много будни младежи.", "date": "2018.02.04", "title": "Кардиолог, роден в гетото, избрал професията заради загубата на родителите си"}
{"url": "https://www.24chasa.bg/novini/article/6697970", "text": "България е на първо място в Европейския съюз по дял на жени в IT сектора. У нас 30 % от специалистите в бранша са жени при среден процент за ЕС от 16 на сто, показва изследване на Европейския институт за равенство между половете. Според Евростат тази тенденция в България се наблюдава от 2014 г. насам. За сравнение, в Румъния делът на жените в IТ сектора е 26%, в Латвия и Литва - 25%, а Словакия и Чехия съответно 9% и 12%. Усилията на Българското председателство са темата за жените в сферата на информационни и телекомуникационни технологии да е сред основните с оглед подобряване на конкурентоспособността на IТ компаниите и увеличаване на броя на жените в технологичните и инженерните специалности. Поради важността и актуалността на проблема темата „Жените в дигиталния свят” ще бъде обект на дискусии на всички форуми през следващите пет месеца. Досега нито едно председателство не е работило по подобен приоритет. Данни от проучването на Европейския институт за равенство между половете показват още, че 36% от жените и 16% от мъжете в IТ бранша имат за пряк шеф жена. А като цяло специалистите в сектора са по-млади в сравнение с останалата част от работната сила. Над 40% от жените и мъжете в сектора имат деца, те са по-добре платени в сравнение с дамите в други икономически сектори и имат по-добри възможности за гъвкава заетост и поддържане на баланс между личния и професионалния живот. С бързия растеж на сектора обаче се отчита и огромен недостиг на работни места в редица области като разработчици на софтуер и приложения, дизайнери и администратори на бази данни или практикуващи мрежови и операционни системи. Последните прогнози показват недостиг на повече от 700 000 IT специалисти до 2020 г. През 2014 г. първите 20 най-големи работодателя в областта на IТ технологиите са осигурявали заетост на близо 29 милиона работници от ЕС. IТ специалистите в ЕС са предимно наемни работници с постоянни трудови договори. Само 8% от жените и 13% от мъжете са самонаети, сочат още данните от проучването на Европейския институт за равенство между половете. Технологичните промени продължават да трансформират пазара на труда, като предлагат нови възможности за работа, но крият и потенциални рискове за тези, които са по-малко квалифицирани. Този сегмент от пазара на труда е възможно да рефлектира и върху постигането на целите на Стратегията Европа 2020 за 75% ниво на заетост на жените и мъжете, сочат данните на Министерството на труда и социалната политика.", "date": "2018.02.04", "title": "България е на първо място в ЕС по дял на жените\nв IТ сектора - 30%"}
{"url": "https://www.24chasa.bg/novini/article/6696445", "text": "80 % от информацията човек получава чрез зрението. Затова не е необходимо да бъде убеждаван, че за здравето на очите трябва да се полага всекидневна грижа. Общото състояние на организма, особено на черния дроб и на гръбначния стълб, е непосредствено свързано с очите. Атеросклерозата влияе на кръвообращението в ретината и на вътрешноочното налягане, а състоянието на гръбначния стълб в областта на шията има връзка с нарушението на зрението, свързано с появата на далекогледство или късогледство. Появява се и бърза умора в очите. Изследване на американски учени показва, че няма доказателства за връзката между недостатъчното осветление при четене и умората в очите, но за сметка на това продължителното стоене пред телевизора и компютъра води до напрежение на очните мускули, от което очите започват да болят и сълзят. Дългото шофиране, замърсяването на въздуха, ситните шрифтове също са фактори за напрежение. Бързият напредък на технологиите през последните 2 десетилетия означава, че повечето от хората прекарват голяма част от деня, взирайки се в екраните на компютрите или смартфоните. Като резултат и умора в очите. Как да се справим с този неприятен проблем? Британският в. “Гардиан” е систематизирал 7 важни неща, които трябва да спазваме, за да избегнем здравословните проблеми, свързани със зрението. Ако работите с компютър всеки ден, трябва обезателно да ходите на преглед при очния лекар поне веднъж годишно. Така проблемите ще бъдат открити още преди да са се развили. При прегледа трябва да обясните на доктора колко често използвате смартфона и компютъра си. Важна за него информация е и тази за разстоянието между очите и екрана на работното ви място. Колкото по-близо до очите ви е екранът на телефона или компютъра ви, толкова ще е по-трудно да се фокусирате. Изследвания за свързаното с компютрите напрежение в очите показва, че екраните не трябва да са по-близо от 40 см от лицето. Ако това ви пречи да четете, вместо да приближавате екрана към себе си. Сигурно ще ви е трудно да си го позволите, ако работата ви е свързана със спазването на срокове, но е изключително важно да правите почивки от директното взиране в екрана, за да дадете на очите си възможност да починат и да се рехидратират. Според статистиката мнозинството служители в офисите си дават максимум половин час почивка на ден, докато здравословната норма е по 15 мин на всеки два часа работа пред екрана. Ако това не е възможно, изследвания показват, че напрежението в очите спада повече, когато се правят 4-5 кратки почивки дневно, отколкото една половинчасова за обяд далече от компютъра. Яркостта на екрана е една от основните причини за свързаното с работа на компютри очно напрежение. Може да го неутрализирате, като си осигурите работна среда, в която има достатъчно добро осветление. Защото, ако електронният ви помощник е много по-ярък от заобикалящата среда, това ще доведе до голямо напрежение и умора. Онова, което може да помогне, е филтър върху екрана. В случай че носите очила, е добре да си поръчвате антирефлекторни стъкла. Взирането с часове в екрана в крайна сметка води до болки и силна умора в очите. За да се избегне това, експертите препоръчват правилото 20-20-20. Казано разбираемо, това означава на всеки 20 мин да се отделя погледът от екрана и да се насочва към предмет на разстояние 20 фута (приблизително 6 м), като се задържи върху него около 20 сек. Научното обяснение е, че когато човек гледа предмети на по-голямо разстояние, фокусиращият мускул на окото се отпуска и умората намалява. Вероятно нямате представа за това, но вие мигате различно и по-рядко, когато гледате право в екрана на компютъра или телефона. Обикновено човек мига по 15 пъти в минута, но когато погледът ви е насочен в екран, мигането намалява около 3 пъти и при това става частично - горният клепач не извършва цялостно движение до долу.Намалената способност за мигане прави по-трудно овлажняването на окото, тъй като сълзите, които го предпазват, се изпаряват по-бързо. Ако получите усещане за сухи очи, експертите препоръчват или пък да се възстанови нормалният ритъм на мигане със следното упражнение - 10 пъти затваряте бавно очи като за сън на всеки 20 мин. Може да предприемете стъпки да направите екрана си по-щадящ за очите, като увеличите шрифта, регулирате го да се обновява по-рядко и промените цветовете пред очите си от синия към по-мекия жълт спектър. Това е важно, тъй като ретината съдържа чувствителни към синята светлина молекули и изследвания показват, че дългото излагане на очите на синя светлина може да я повреди. ", "date": "2018.02.04", "title": "7 начина да пропъдим напрежението в очите"}
{"url": "https://www.24chasa.bg/novini/article/6699169", "text": "Труповете на 16 мигранти, повечето от Субсахарска Африка, бяха извадени от морето вчера от марокански патрули, след като били забелязани от испански кораб. Това предаде Франс прес, като цитира медицински източник от моргата в мароканския град Надор. Телата били забелязани от екипажа на ферибота \"Сорола\", който е подал сигнал до властите на двете страни, предаде БТА. Три от жертвите са жени. 15 от загиналите са от Субсахарска Африка, а един е мароканец. Малко по-късно вечерта патрул на испанската Гражданска гвардия открил тялото на друг мигрант, което беше отнесено в Мелиля, испанския анклав в северно Мароко, недалеч от границата с Алжир. Според префектурата на града хеликоптер на Гражданската гвардия помага на мароканските патрули в издирването на тела. Мигрантите от Субсахарска Африка, които се опитват да достигнат Европа, все по-често се насочват към Испания, припомня АФП. От началото на годината в страната са пристигнали по море 1279 души, в сравнение с 4256 в Италия, по данни на Международната организация по миграцията. Общо от началото на годината в Средиземно море са изчезнали или загинали 243 души според същите данни, които не отчитат откритите вчера тела.", "date": "2018.02.04", "title": "Телата на 16 мигранти бяха открити в морето между Испания и Мароко"}
{"url": "https://www.24chasa.bg/novini/article/6699051", "text": "Президентът на Кипър Никос Анастасиадис бе преизбран на поста на днешния втори кръг на изборите, съобщават информационните агенции. При преброяване на 100 процента от бюлетините той получава 55,99 на сто от гласовете, информира БТА. Избирателната активност е била 73 процента, по-ниска е от тази на президентските избори през 2013 г., когато бе 83 процента, но е с два процента по-висока в сравнение с първия кръг на изборите тази година. Никос Анастасиадис от десетилетия е водеща фигура на кипърската политическа сцена, съобщава Асошиейтед прес. Той е лидер на втората по сила политическа партия Демократически сбор (ДИСИ) за период от десет години, като е бил преизбиран пет пъти. Избран бе за депутат през 1981 г. и бе народен представител до 2013 г., когато изпълни своята основна амбиция да стане президент с избирателна подкрепа от 57,4 на сто. Дългото му председателство на парламентарни групи му позволи да създаде широка мрежа от контакти с чужди политически лидери, което според неговите поддръжници укрепва държавническите му умения. Той смята, че неговата консервативна и насочена към бизнеса позиция помага на икономиката да се възстанови след икономическата криза през 2013 г., която можеше да се сравни само с икономическото свиване, което последва сблъсъците през 1974 г. Анастасиадис е следвал право в Атинския университет и е получил следдипломна квалификация по морско право от Лондонския университет. Той е женен и има две дъщери.", "date": "2018.02.04", "title": "Президентът на Кипър бе преизбран на поста"}
{"url": "https://www.24chasa.bg/novini/article/6698358", "text": "130 луканки от конско месо и 80 консерви от свинско задигнали трима жители на с . Иганово от бившия си работодател, стана ясно в карловския районен съд. Обирджиите получиха по 6 месеца условно. Удара те замислили на 2 декември м.г. вечерта. Първоначално обсъждали да си купят заедно прасе, но се отказали, тъй като им се видяло скъпо. Тогава се сетили за животновъд, който ги наемал от време на време във фермата си и ги черпел от луканките си. Сушал ги на терасата в дома си. Тримата работници знаели, че нощем той спи в стопанството, и решили да му отмъкнат суджуците. Около 3 ч. на 3 декември м.г. те успели да свалят стъклото на един от прозорците в къщата му и влезли вътре. Прибрали всичките луканки от балкона, както и месните консерви. Общата им стойност била 1262 лв. Разделили плячката по равно и си устроили пир. На следващия ден ги заловили. 63 луканки и 32 консерви обаче липсвали. В мотивите си магистратите посочват, че за кражба в немаловажен случай, какъвто е конкретният, законът предвижда от 1 до 10 г. затвор. Тримата обаче са неосъждани и затова наказанието им е с изпитателен срок.", "date": "2018.02.04", "title": "Осъдиха трима, откраднали 130 луканки от шефа си"}
{"url": "https://www.24chasa.bg/novini/article/6698585", "text": "Владислав Ванков е възпитаник на ВТУ. Обиколил е половината свят. Живее в Търново и вече има 150-годишен дом в града. Той е вдъхновител, организатор и участник в 14 акции за почистване на малки сметища, заринали най-красивите части на стария български град. Владислав се е катерил по баирите на Търново, слизал е в дерета и под мостове, за да успее да събере възможно най-много боклуци, които той не е изхвърлял. Част от веднъж изчистените места месеци по-късно отново са сметища. Въпреки това Владислав не се отказва. Чрез фейсбук групата “Доброволно чистене - Велико Търново” продължава да събира около себе си млади хора, които също като него вярват в каузата. “Интересувам се от природа, харесвам красотата ѝ и имам за мисия в живота си да я опазвам, доколкото мога, и да правя природосъобразни избори с ежедневните си покупки, действия, примери”, разказва Влади. Той е на 32 г. и казва, че е от Видин. Идва за пръв път във Велико Търново през 2004 г., за да учи висше образование. Завършва начална училищна педагогика с английски език и през всички години на студентството използва възможността да пътува. Бил е на 3 бригади в САЩ. След това и в Англия, за да се занимава със селскостопанска работа. Изкарал и три контракта на круизни кораби като сервитьор. “Хубавото беше, че успях да видя места, които не съм подозирал, че съществуват - бях на Южните Кариби, на островите Сейнт Томас, Сейнт Кийдс, Санта Лусия, Сейнт Мартин, Барбейдос, Пуерто Рико, Бахамите, Фрий Порт и на още много красиви места. Но всеки, който мисли че в чужбина ще намери щастие, се лъже - ще намери само пари”, казва Владислав. “С цялото си обикаляне по света - близо 10 г., успях да събера пари, за да си купя жилище във Велико Търново. Поръчах си го на Вселената, всеки ден си го представях, докато бях по корабите, и една моя мечта се материализира. Сега живея в старата част в 150-годишна къща, която някога е била хан. Шоуто “Звук и светлина” на Царевец и светлините на хълма Трапезица са моят телевизор”, вдъхновява се мъжът. Усетил, че Търново е неговото място, още когато пристигнал край Янтра. Доста бързо си намерил приятели, които са със сходни разбирания и интереси. А те никак не са малко - планинско колоездене, водач по екопътеките край Търново, уличен музикант на перкусионни инструменти. Той познава града в най-големи детайли и казва, че няма уличка или място, където да не е бил и да не знае в какво състояние е и от какво има нужда. Идеята да се захване с почистване се родила естествено. “Всеки човек, който има душа или очи, като види едно грозно място, трябва да реагира. Обикновено ние, българите, обичаме да се възмущаваме, да цъкаме с език, да оправяме света на маса с ракия и салата и съответно сме специалисти по всичко - знаем как трябва да стане, кой трябва да го направи, колко ще струва, но ако стане въпрос да го направим сами, вече става тема табу и граничи с невъзможното”, обобщава Владислав. Та веднъж тръгнали за т.нар. Карталски водопади по екопътеката от търновския квартал, когато забелязали нещо шокиращо - огромно сметище, разположено на 3 нива по баира.   “Всеки, който би го погледнал, би казал, че е невъзможно да се изчисти. Ние веднага решихме да направим събитие и да свършим, каквото можем, със собствени средства. Невероятно е какви неща човек може да постигне с двете си ръце”, оживява се Влади. Правят почистването на два тура, висят по клоните на дърветата в стръмните урви и събират 200 чувала боклуци плюс огромни отпадъци като парчета от мебели, части от коли, гуми. “Тогава нямахме помощ отникъде, единствено от отдел “Околна среда” на общината ни бяха предоставили чували. След втория тур на същото място то започна да прилича на това, което трябва да бъде - красива местност на хълма, начало на екопътека, част от исторически квартал - каквото щете, но не и сметище”, казва Владислав. Проблемът според него е, че на много места в града преди години не е имало сметоизвозване “Някои от местните хора казваха, че почистващата фирма идвала и понеже извозват с едно малко камионче с каросерия, а то бързо се пълни, като видят колко много боклуци има, изпразват боклуците в дерето, което е още по-зле”, анализира природозащитникът. За акцията се разчува бързо, после идва и фейсбук страницата и от 10-ина приятели при последното чистене на останките от историческата църква “Св. Спас” вече са над 70. За по-малко от два часа те превръщат буренясалите и засипани с отпадъци останки от храма на Колю Фичето в истински културен паметник. “Всички хора, който вече се включват, не са обединени под общ знаменател - не са само еколози, само спортисти или само инженери. Всеки си има своите занимания- възрастни, млади, със и без работа, хора, които искат да живеят в един по-чист град. У човека има естетическо чувство за красота, което ни е вродено. Виждаме сами с очите си, че когато едно място го изчистим с общи усилия, се получава един общ дух, който ни кара да се чувстваме пълноценни”, обяснява Влади. На акциите идвали дори родители с малки деца. “Те не могат да направят много, особено когато става въпрос за опасни терени, но въпреки това родителите възпитават у тях едно отношение към боклука. Има хора на по половин век, но все още нямат това знание. Един боклук е нещо ненужно, от което веднага трябва да се отървеш, независимо къде се намираш. При нас има парадокс, че хора с работа, с положение, с високи заплати хвърлят боклука през прозореца на скъпата си кола, а други, които не могат да четат, нямат дом, събират шишета и картон и ги носят за рециклиране”, гневи се Владислав.   Най-екстремното място, което доброволците са чистили, е ул. “Панорамна” във Велико Търново - стръмен склон, на който с десетилетия се било образувало бунище. “Боклуците, които извадихме оттам, бяха достойни за артинсталация - дивани, кукли, гуми, перални, печки и много пластмаса. Създали сме симбиоза с община Велико Търново След като свършим с нашата акция, се обаждам и казвам на кое място ги чакат чувалите. На следващия ден идват хора с камион и ги изнасят. Осигуряват ни и още чували, а преди дни приятели от фенклуба на “Етър” с помощта на местна фирма ни дариха около 700 чувала и 50 чифта ръкавици”, разказва ентусиастът. Следващото място за доброволците са бреговете на Янтра и от ул. “Тунел” до началото на няколко екопътеки. “На много места сме се връщали, за да виждаме как е ситуацията. Нашите приятели рибарите обичат на мястото, където се хранят, там да си изхвърлят и боклуците. Това, че изчистихме бреговете на реката в близост до железния мост, с нищо не ги трогна. Българската логика е: “Защо аз трябва да чистя, като след това отново ще се замърси?” и “Защо да пазя чисто, като вече тук е хвърляно?”. Така малко по малко едно красиво място се превръща в бунище от човешки непукизъм”, казва Владислав и се надява, че с примера си ще изгради отношение към боклука у младите хора. От 2 седмици е учител по английски в горнооряховска професионална гимназия. Казва, че младежите са научили за мисията му през социалните мрежи и вече проявяват интерес.", "date": "2018.02.04", "title": "Учител по английски с  приятели чисти от бунища красиви места във Велико Търново"}
{"url": "https://www.24chasa.bg/novini/article/6699151", "text": "Обилният снеговалеж в Испания затрудни транспорта в няколко провинции, предаде ДПА. Временно са затворени 18 шосета, а за движението по други 90 трябват зимни гуми, пише в. \"Мундо\", цитирайки службата за пътен транспорт. Особено засегнат е Мадрид, информира БТА. През първата седмица на януари стотици шофьори бяха принудени да прекарат нощта в колите си, след като обилни снеговалежи затрупаха някои пътища в Испания, припомня ДПА.", "date": "2018.02.04", "title": "Обилен снеговалеж блокира транспорта в няколко провинции на Испания"}
{"url": "https://www.24chasa.bg/novini/article/6698782", "text": "Неизвестни вандали вчера следобед са полели с боя дома на известния гръцки композитор Микис Теодоракис, който ще бъде един от главните оратори на днешния масов митинг в Атина срещу включването на думата \"Македония\" в името на северната съседка на Гърция, пише в. \"Катимерини\", цитиран от БТА. Полицията съобщи, че нападателите са полели с червена боя входа на сградата, а по стените са изписали със спрей заплашителни надписи. \"Твоята история започна в планината и ще свърши в националното блато на площад Синтагма\", гласи една от заплахите. Днес на площад синтагма в Атина е планиран масов протест срещу името на Македония, на който се очаква да присъстват един милион души. Микис Теодоракис е приел да говори пред демонстрантите.", "date": "2018.02.04", "title": "Вандали нападнаха дома на Микис Теодоракис преди днешния протест в Атина"}
{"url": "https://www.24chasa.bg/novini/article/6698792", "text": "Турският президент Реджеп Тайип Ердоган, който ще бъде утре на посещение в Италия, отхвърли всякакъв друг вариант освен присъединяване на Турция към ЕС, отхвърляйки френското предложение за партньорство, в интервю за италианския вестник \"Стампа\", цитирано от агенция Франс прес. ЕС трябва да спази обещанията, дадени на Турция, каза турският президент, който ще пристигне довечера в Рим на 24-часово посещение, по време на което ще има срещи с папа Франциск, с президента и премиера на Италия и с бизнесмени. ЕС блокира преговорите за присъединяване към съюза и създаде впечатлението, че липсата на напредък в преговорите зависи от нас. Това е несправедливо. Несправедливо е и че някои страни от ЕС ни предлагат други опции вместо присъединяване, добави Ердоган, цитиран от БТА. В началото на януари президентът на Франция Еманюел Макрон предложи на турския държавен глава, когото прие в Париж, \"партньорство\" с ЕС вместо членство. Френският държавен глава отбеляза, че е необходимо да се помисли възможно ли е преразглеждане на отношенията между Турция и ЕС не в контекста на интеграционен процес, а евентуално като \"сътрудничество, партньорство\". \"Искаме пълно присъединяване към ЕС. Другите опции не ни задоволяват\", отсече Ердоган. Той напомни за ключовата роля на Турция за мигрантския въпрос: \"ние сме значими за спирането на мигрантите от Изтока, които се отправят към Европа, и също така да гарантираме стабилността и сигурността в Европа\". \"Полагаме големи усилия в борбата с терористични организации като Кюрдската работническа партия /ПКК/, Силите за защита на народа и Ислямска държава\", отбеляза Ердоган. Турската армия обяви на 20 януари началото на операцията \"Маслинова клонка\" в района на сирийския град Африн срещу сирийските кюрдски Сили за защита на народа и Партията на демократичния съюз, които Анкара смята за терористични организации. \"Турските сили не са в Африн, за се сражават с \"въоръжени кюрдски групи\". Нямаме проблеми със сирийските кюрди. Бием се само с терористите и имаме право да го правим\", заяви Ердоган, повтаряйки, че Турция няма териториални претенции към Сирия.", "date": "2018.02.04", "title": "Ердоган: Искаме пълно присъединяване към ЕС, други опции не ни задоволяват"}
{"url": "https://www.24chasa.bg/novini/article/6698831", "text": "Половин час преди да започне опелото на Евгений Станчев в черквата \"Св. Седмочисленици\" заваля лек дъждец. Когато покойникът е бил добър човек, и небето плаче за него, казва при такива случаи народната мъдрост. Бог му отреди да живее 78 години на земята и го прибра при себе си. Евгений наистина беше добър човек. Имаше оригинално перо, искрящо чувство за хумор и беше пълен с идеи, които щедро раздаваше на младите журналисти. Предимно беловласа компания - част от някогашния журналистически елит, изслуша опелото за приятеля и колегата Евгений. Имаше хора от всички вестници, в които Станчев е работил през годините - \"Народна младеж\", \"Ново време\", \"Поглед\", \"София прес\", \"Вечрени новини+\", \"Дума\", \"Кеш\"... Отборът на \"Поглед\", начело с някогашния му главен редактор Любен Генов, беше най-многобройният: Енчо Господинов, Пенка Чернева, Ева Костова, Иван Григоров, Чавдар Крумов, Мария Филипчева, Здравка Константинова, Марияна Шипковенска, Алексения Димитрова, Иван Рачев, Николай Константинов, Петър Пъдев, Светла Лекарска и др. Последна почит на приятеля и колегата Евгений Станчев отдадоха и Петър Стоянович, Венелина Гочева, Асен Агов, Любо Дилов, Венцислав Йосифов, Панайот Денев, Иво Хаджимишев, Уляна Пръмова, Дамян Обрешков, Богдана Карадочева и Стефан Димитров, Дориана Генова, Костадин Филипов, Любомир Коралов, Виза Недялкова, Валентин Вацев и др. Президентът Румен Радев изпрати съболезнователен адрес до семейството, венец в църквата имаше и от Националния съвет на БСП, както и лично от Стефан Данаилов. Евгений Станчев и Ламбо бяха близки приятели още от младежките си години.  Съболезнования приемаха дъщерята на Евгений  - Камелия Станчева, бивш кадър на \"24 часа\", с двете си дъщери София и Матея, синът му Слав, който е дипломат в Брюксел, и Мия Сантова, - племенница на журналиста. Да изпрати своя бивш тъст дойде Константин Каменаров заедно с жена си Радина Червенова. Каменаров беше първият съпруг на Камелия. Вторият съпруг - Мирослав Боршош, не беше на опелото. Евгений Станчев беше изпратен в последния си път с ръкопляскания. После Камелия покани хората да опитат последната ракия собствено производство, която Евгений правеше в Годеч - града, в който той прекара последните години от живота си.", "date": "2018.02.04", "title": "Много журналисти и интелектуалци изпратиха Евгений Станчев (Снимки)"}
{"url": "https://www.24chasa.bg/novini/article/6698828", "text": "След обилните превалявания, които обхванаха Македония в предходните дни, нивата на някои от реките в страната, все още остават критични, предава скопският телевизионен канал „Сител“. От Хидрометеорологична служба на югозападната ни съседка съобщават, че се наблюдава спад на нивата на реките Радика, Пена, Сатеска и Велика. Критични са нивата на река Вардар при Йегуновце, Радуша и столицата Скопие; на река Пена при Тетово, на река Треска при Македонски Брод, на Радика край Бошков мост, на Сатеска край село Ботун, на Голема река край Ресен, информира \"Фокус\". Синоптиците прогнозират намаляване на валежите, а заедно с тях се очаква и постепенното спадане на водите на реките. В изявлението от службата се пояснява, че поради интензивните проливни дъждове има наводнения в Тетово, Кичево и Охрид.", "date": "2018.02.04", "title": "Критични остават нивата на водите на Вардар, Треска и Пчиня в Македония"}
{"url": "https://www.24chasa.bg/novini/article/6698846", "text": "В разтърсваща реч световноизвестният гръцки композитор Микис Теодоракис призова стотиците хиляди гърци, събрали се на атинския площад \"Синтагма\", \"никога да не дадат името Македония, докато на този свят има гърци\", предава гръцкото електронно издание Тhestival.gr. което излъчва митинга пряко. Според Теодоракис \"всяко отстъпление ще има катастрофални последици\". \"Дошли сме на тъжно място и сме принудени да се извиняваме за нашия патриотизъм. Мисля, че трябва да признаем нашите грешки пред гръцкия народ и да останем обединени в гръцка Македония. Питам ви - имаме ли отговорности и трябва ли да се позволи на Скопие да вярва в националния си мит?\", заявява Теодоракис, цитиран от \"Фокус\". В речта си композиторът припомни и позицията на Гърция, формирана преди четвърт век: \"Нашите политически ръководители през 1992 г. взеха решение за поддържането на обща национална навигационна линия, според която в името на бившата югорепублика няма да се съдържа думата Македония по никакъв начин, с географски или други определения като например Горна Македония или още по-лошото Нова Македония\". Продължавайки, Теодоракис попита множеството: \"Защо трябва да се изтрива историята? Нали всяко отстъпление от тази линия ще има опустошителни последици за Гърция, тъй като ако отстъпим това означава да отворим широко границите си за тези, които ни заплашват открито и безсрамно\". Според него \"Македония е само една и тя е и винаги ще бъде гръцка! Да живее гръцкият народ!\"", "date": "2018.02.04", "title": "Микис Теодоракис: Ние никога няма да дадем името Македония"}
{"url": "https://www.24chasa.bg/novini/article/6698578", "text": "Черногорският премиер Душко Маркович заяви, че Черна гора иска да види Косово в Европейския съюз и НАТО, и подчерта, че черногорското правителство е имало визия, когато е признало косовската независимост, въпреки че 85 процента от гражданите на Черна гора са били против нея, предаде Танюг. В интервю за косовската телевизия РТК преди посещението си в Прищина на 6 февруари Маркович каза, че Черна гора ще помага на прищинските институции по пътя към ЕС и НАТО, ако те поискат това, предаде БТА. Маркович отбеляза, че страните от Западните Балкани заради различни обстоятелства в миналото са изпуснали възможностите за интеграция в ЕС и затова трябва да поискат от съюза да заяви ясно какви са техните перспективи, включвайки, разбира се, и Косово. Черногорският премиер каза, че при посещението си в Прищина ще призове косовския си колега Рамуш Харадинай да вземе \"храбро решение\". \"Трябва да се вземат решения, които със сигурност предлагат на гражданите много повече, отколкото имат сега. Когато Черна гора реши да признае Косово, политическият климат там се нажежи. Над 85 процента от гражданите бяха против решението на правителството да признае Косово, но ние все пак го признахме. Бих казал, че отчасти заради това решение и тази визия на черногорското правителство Косово сега се радва на днешното си положение на страна с евроатлантически перспективи и стабилност\", каза Маркович.", "date": "2018.02.04", "title": "Душко Маркович: Черна гора иска да види Косово в ЕС и НАТО"}
{"url": "https://www.24chasa.bg/novini/article/6698603", "text": "Полицейски автомобил се е блъснал в дърво след катастрофа с друг автомобил в кв. „Тракия“ в Пловдив. Това съобщи говорителят на Областната дирекция на МВР за \"Фокус\". Инцидентът е станал около 12.50 часа днес на кръстовището на бул. „Освобождение“ с ул. „Бранислав Велешки“ в града. Според подадената информация патрулен автомобил на Пето районно полицейско управление е навлязъл в кръстовището с включена звукова и светлинна сигнализация и се сблъскал с лек автомобил „Рено“. След удара служебният автомобил се е ударил в дърво, а „Рено“-то е спряло на разделителния остров. Леко пострадал е полицейски служител, пътувал на предната седалка. Алкохолната проба с дрегер на водача на патрулката е отрицателна. В болница за прегледи са откарани 41-годишната шофьорка на „Рено“-то, на която ще бъде взета кръвна проба, както и 20-годишна пътничка. По първоначални данни двете нямат сериозни наранявания. На местопроизшествието се извършват процесуално-следствени действия. Към момента движението в района на инцидента се извършва нормално.", "date": "2018.02.04", "title": "Кола и патрулка се удариха в Пловдив, трима са пострадали"}
{"url": "https://www.24chasa.bg/novini/article/6698606", "text": "Обилните дъждове в Албания причиниха големи наводнения в някои региони от страната, които затрудняват трафика и вследствие на които загина един човек, предава македонската агенция Макфакс. Най-тежка е обстановката в южната част на страната, както и в централна Албания. Институциите призоваха населението в някои градове да бъде готово за евакуация. Армията също е мобилизирана за справяне със ситуацията, предава \"Фокус\".", "date": "2018.02.04", "title": "Един загинал при наводнения в Албания"}
{"url": "https://www.24chasa.bg/novini/article/6698730", "text": "С викове \"Македония\" започна митингът в центъра на Атина под мотото \"Македония е гръцка\", съобщават македонските медии. Протестът протича при засилени мерки за сигурност, за която са ангажирани 19 000 полицаи, затворени са улици и метростанции. \"Солун каза /думата си/. Сега на ред е Атина да извика: Македония е една и е гръцка\", заявиха организаторите на протеста във видеопризив, публикуван в социалните мрежи, предава БТА. Огромно гръцко знаме, поставено на кран, се издига на площад \"Синтагма\", където вече се събраха хиляди гърци. Те скандират националистически лозунги и заявяват, че няма да има компромис в спора за името на Македония. Очакванията на организаторите са, че на днешния протест ще се съберат най-малко един милион граждани. Към присъстващите лично или чрез видеозапис ще се обърнат с поздравителна реч известният гръцки композитор Микис Теодоракис, преподавател по конституционно право, трима митрополити от Гръцката православна църква и представители на организаторите.", "date": "2018.02.04", "title": "С викове \"Македония\" започна митингът в центъра на Атина (Снимки)"}
{"url": "https://www.24chasa.bg/novini/article/6698751", "text": "Служителите в частен зоопарк в китайската провинция Хенан хранели питоните с живи кутрета, става ясно от снимки и видеозаписи, пуснати в социална мрежа. Потребител на социалната мрежа пусна видеозаписи, показващи, как пускат едно от кученцата в терариума на питоните. На един от кадрите се вижда как питон го задушава в хватката си,  На тялото на влечугото се забелязвали няколко издутини, което говори, че това не е първото кученце, което е изял през деня. На публикацията реагира азиатския клон на организацията PETA /Хора за етично отношение към животните/. Организацията е призовала да се проведе разследване в зоопарка. По-рано китайски медии съобщиха, че е задържан мъж за кражба на кучета. Той ги убивал и продавал месото им в ресторанти. ", "date": "2018.02.04", "title": "В китайски зоопарк хранели питоните с живи кученца"}
{"url": "https://www.24chasa.bg/novini/article/6698776", "text": "\"Чакам да излязат всички резултати\", заяви директорът на болницата в Стара Загора проф. Йовчев за  . От Спешното отделение на старозагорската болница току-що казаха за \"24 часа\", че детето е излязло от скенер и е качено в реанимация. Става дума за 10-годишно момиченце, като състоянието й е много тежко състояние. Сред загиналите са 2 жени и един мъж. На мястото на произшествието има много разпилени рецепти, заради което се предполага, че някой от тях може да е бил медицинско лице.  Тираджията е направил всичко възможно да избегне сблъсъка като е минал плътно вдясно и дори се е ударил в крайпътната мантинела, но, за съжаление, не е успял. Предполага се, че ударът е настъпил вследствие на несъобразена скорост от страна на шофьора на колата.", "date": "2018.02.04", "title": "Пострадалото дете при сблъсъка в Хаинбоаз е 10-годишно момиче, в много тежко състояние (Обновена)"}
{"url": "https://www.24chasa.bg/novini/article/6698859", "text": "Земетресение с магнитуд 6,1 удари на 17 км североизточно от Хуалиен в Тайван, предаде Ройтерс, като се позова на Геофизическия институт на САЩ. Трусът е бил на дълбочина 7,8 км. Малко по-късно бе съобщено за още един трус със сила 5,3 в същия район, информира БТА. Няма данни за щети по високоскоростната железопътна мрежа, нито по локалните железопътни линии, добавя Ройтерс.", "date": "2018.02.04", "title": "Земетресение с магнитуд 6,1 удари до източния бряг на Тайван"}
{"url": "https://www.24chasa.bg/novini/article/6698870", "text": "Макар и в много тежко състояние, момиченцето е със стабилна хемодинамика, което означава стабилни жизнени показатели. Разбира се, то е в медикаментозна кома, за да не изпитва болка. Това каза пред \"24 часа\" проф. д-р Йовчо Йовчев, който е директор на старозагорската болница.  При челния удар, между тир и кола, са загинали са 2 жени и един мъж.  Тираджията е направил всичко възможно да избегне сблъсъка като е минал плътно вдясно и дори се е ударил в крайпътната мантинела, но, за съжаление, не е успял. Предполага се, че ударът е настъпил вследствие на несъобразена скорост от страна на шофьора на колата.", "date": "2018.02.04", "title": "Момиченцето от сблъсъка в Хаинбоз е в медикаментозна кома, но със стабилни показатели"}
{"url": "https://www.24chasa.bg/novini/article/6698878", "text": "Петима души са тежко ранени при удар между тир и две коли край пътя Банско - Разлог, съобщиха от полицията. Трима от младежите са от Разлог и са в много тежко състояние. Засега не се потвърждава информацията, че двама са загинали. С опасност за живота е и 19-годишно момиче, което е транспортирано с частен превоз до болницата. Всички ранени са с гръдни, черепно-мозъчни и поли травми. Движението в района на инцидента се регулира от полицейски патрули.", "date": "2018.02.04", "title": "Петима са тежко ранени при удар на тир и две коли на пътя Банско-Разлог (Обновена)"}
{"url": "https://www.24chasa.bg/novini/article/6698886", "text": "По първоначални данни над 200 000 лв. са нанесените щети на частни имоти, а над 500 000 лв. са на общинска собственост след ураганния вятър в събота във Враца, съобщиха от общинската управа. Сред най-тежките поражения е жилищна кооперация на ул. „Леденик“, на която живее възрастно семейство. Бурният вятър откъснал част от покрива на жилищна кооперация, която пада върху съседна сграда, а след това я пренася и на покрива на къщата на възрастните хора. Жената е на легло, а съпругът е трудно подвижен. „Нарушена е цялостната конструкция на къщата и тя е опасна за обитаване, каза зам.-кметът на Враца Мария Попова. - За да опазим живущите, те ще бъдат изведени временно и настанени в общинско жилище, до отстраняване на всички повреди. Вече сме разговаряли със строителна фирма, която ще поеме ремонта.“ След направения оглед на щетите било установено, че голяма част от увредените жилищните сгради нямат застраховка, ремонтирани са покривите, без да има сключени договори с фирмите, които да поемат гаранционната отговорност. Затова общинската управа търси други възможности да помогне на пострадалите.", "date": "2018.02.04", "title": "Над 700 хиляди лева са щетите от ураганния вятър във Враца"}
{"url": "https://www.24chasa.bg/novini/article/6698894", "text": "Британската премиерка Тереза Мей може да бъде свалена от поста, ако Лондон запази митническия съюз с ЕС след Брекзит, предадоха Асошиейтед прес и ТАСС, цитирайки в. \"Сънди таймс\". По данни на вестника евроскептиците от управляващата Консервативна партия са се свързали с външния министър Борис Джонсън и са се уговорили, че ако Мей бъде принудена да напусне, министърът на околната среда Майкъл Гоув ще стане заместник премиер, а депутатът Джейкъб Рийс-Мог, убеден поддръжник на Брекзита, ще оглави министерството на финансите. В такъв случай самият Джонсън ще заеме премиерския пост. Външният министър потвърдил пред един от заговорниците, че ще е готов за предстоящата надпревара за лидерския пост, съобщава ТАСС, цитирана от БТА. Член на кабинета заявил пред депутати, че министърът на външната търговия Лиъм Фокс ще подаде оставка, ако тя съгласува с Брюксел условия за митнически съюз, добавя в. \"Сънди таймс\". \"Премиерката трябва да разбере, че можем да си върнем контрола. Ако тя продължава упорито с плановете за митнически съюз, ние ще можем да се отървем от нея, имаме кворум, който гарантира, че един от нас ще я смени\", заявил пред вестника високопоставен източник от лагера на евроскептиците. Заговорниците обвиняват министъра на финансите Филип Хамънд, който подкрепя \"мек Брекзит\", че се опитва да блокира напускането на Великобритания, отбелязва АП, цитирайки в. \"Сънди таймс\". Консервативният депутат Бърнард Дженкин призовава Мей да възпре Хамънд. Повечето британци искат чист Брекзит и край на сегашната несигурност, пише той във в. \"Сънди телеграф\". Преговорите за Брекзит трябва да продължат до ноември тази година, след което страните ще имат половин година за ратификация, припомня ТАСС.", "date": "2018.02.04", "title": "\"Сънди таймс\" с твърдения за вътрешен заговор срещу премиера Мей"}
{"url": "https://www.24chasa.bg/novini/article/6698908", "text": "Три жертви - 2 жени и мъж, загинаха на място, а момиченце на 10 години е в медикаментозна кома в старозагорската Университетска болница, след като лек автомобил \"Опел Астра\" с разградска регистрация се заби челно в турски тир на прохода Хаинбоаз южно от село Пчелиново в област Стара Загора. Сигналът за катастрофата е подаден днес малко преди 13 часа. Детето е в много тежко състояние, но със стабилна хемодинамика - стабилни жизнени показатели, умишлено го поставихме в медикаментозна кома, за да не изпитва болки, съобщи за \"24 часа\" днес в 17,20 часа директорът на болницата проф. д-р Йовчо Йовчев. Той опроверга писанията на някои медии, че момиченцето е четвърта жерта на зверската катастрофа. Всичките му кости обаче са изпочупени и животът му наистина е в опасност, предупредиха лекари. Лекият автомобил пътувал на юг към Гурково. Вероятно заради несъобразена скорост по мокрия път шофьорът му изпуснал контрол над возилото на завой и то навлязло в насрещното платно, където се забило челно в турския тир. Шофьорът на камиона направил всичко възможно да избегне удара и отклонил тежкия тир плътно вдясно в мантинелата, но не успял да предотврати трагедията. Заради катастрофата проходът остана затворен целия следобяд. Движението на леките автомобили бе пренасочено през прохода Шипка. Тъй като там е забренено преминаването на автомобили с тегло над 10 тона, тировете, които пътуват през Хаинбоаз и в двете посоки, бяха спиране в началото на прохода откъм Гурково и Велико Търново. До 18 часа от полицията не бяха съобщили нищо за жертвите - нито откъде са, нито тяхната възраст. Според очевидци, в разпиляния от леката кола багаж имало много рецептурни бланки, което подсказва, че може би сред загиналите има и медицинско лице. От удара самият опел е смачкан до неузнаваемост, но най-вероятно зад волана е бил загиналият мъж. Телата на мъртвите останаха в колата до късно, докато отвън разследващите вършеха своята работа.", "date": "2018.02.04", "title": "Три жертви на Хаинбоаз, дете в медикаментозна кома (Обзор)"}
{"url": "https://www.24chasa.bg/novini/article/6698558", "text": "\"Нашата позиция в преговорите със Скопие не зависи от митинга на \"Синтагма\". Това заявява говорителят на гръцкото правителство Димитрис Цанакопулос в интервю за предаването \"Реални новини\", цитирано от атинското електронно издание \"News.gr\". Според Цанакопулос \"правителството се опитва да намери патриотично решение на спора за името, който създава проблеми на страната вече 25 години, но това не означава, че ще направим външната политика на Гърция, заложник на \"националните права\", което е най-сигурният път към национална трагедия.\", предаде \"Фокус\".", "date": "2018.02.04", "title": "Говорител на гръцкото правителство: Нашата позиция в преговорите не зависи от митинга"}
{"url": "https://www.24chasa.bg/novini/article/6698492", "text": "Видинска епархия не е бедна епархия, тази земя, която е изхранвала толкова поколения, която е давала хляб, радост на толкова хиляди хора, как можем да кажем, че е бедна. Бедно е мисленето, бедно е обезверяването, това ни прави бедни. Това каза в първото си интервю пред медиите  , който беше попитан от журналистите как ще замени служението си в САЩ с това във Видинска епархия, която е в най-бедния регион на страната. Новоизбраният митрополит Даниил припомни, че от седем години е викарий на митрополита на САЩ, Австралия и Канада Йосиф, предава БТА. Първите ми думи, когато отида във Видин, ще са: \"Бог да помага, защото това е отговорно служение, без Божията помощ нищо не можем да направим\", заяви новият Видински митрополит. Той каза, че трябва да имаме също единомислието и единодействието, когато сме заедно, народът го е казал и го е написал на сградата на Народното събрание - \"Съединението прави силата\". През тези седем години в Америка, съм се връщал всяка година - по веднъж или по два пъти в България, а в днешно време разстоянията не са толкова големи, както са били преди, и се преодоляват по-лесно, каза митрополит Даниил. Той отбеляза, че близостта с родината, с приятелите и семейството, със събратята, където е служил, винаги я е имало през тези години в САЩ. Новоизбраният Видински митрополит обясни, че първите му задачи в епархията ще са да се запознае с хората и с обстановката там. Разбираемо е да има пристрастия, но изборът за Видински митрополит е проведен канонично и по установен ред, има я Божията воля и Божието благословение, отговори митрополит Даниил на въпрос, че изборите във Видинска епархия бяха оспорвани от една част от миряните. \"Всеки един християнин цени Божието благословение и може да има различни чувства, но с Божията воля ще вървим напред. Не мисля, че ще има проблем с това\", изрази увереността си митрополит Даниил.", "date": "2018.02.04", "title": "Митрополит Даниил: Видинска епархия не \nе бедна, бедни са мисленето и \nобезверяването"}
{"url": "https://www.24chasa.bg/novini/article/6698494", "text": "Днес преговорите за съставяне на коалиция между християндемократите, баварския Християнсоциален съюз и социалдемократите в Германия трябва да приключат. Първоначално се смяташе, че краят им ще бъде сложен в ранния следобед – поне така излиза от програмата на шефа на ХСС Хорст Зеехофер, който е планирал да вземе влака от Берлин за Мюнхен в 16,04 часа. Снощи обаче стана ясно, че преговорите ще бъдат удължени и най-вероятно ще траят отново цяла нощ. За всеки случай и трите партии са си взели по два буферни дни, в които евентуално да изпипват последните детайли. Останали са три точки, по които трите партии още не са намерили компромис. Ако успеят да преодолеят различията по тях, ще подпишат договор за коалиционно правителство. Този договор трябва да бъде одобрен след това от членската маса на социалдемократите и при тяхно „да“, Германия най-сетне ще може да състави правителство. За първи път от създаването на новата федерална република страната остава без кабинет толкова дълго време. Трите теми, по които консерваторите и социалдемократите се договарят, са жилище на поносими цени за всички, премахване на медицината за бедни и богати и отмяната на продължаването на срочни договори без солидна причина за това. Социалдемократите настояват до 2021 държавата да отпусне 2 милиарда евро за строеж на социални жилища, но консерваторите не желаят да се обвържат с конкретна сума. При реформата в здравната система социалдемократите предлагат лекарите да получават еднакви хонорари за частни пациенти и пациенти по здравна каса, но консерваторите не приемат и това. Вероятно ще има договорка поне да се вдигнат хонорарите и за пациенти по каса в някои области като ортопедията. Няма сближаване по темата за срочните договори – ГСПД настоява да отпадне удължаването им без мотив и преминаването им в безсрочни, консерваторите отхвърлят това.", "date": "2018.02.04", "title": "Последни метри пред ново правителство в Берлин"}
{"url": "https://www.24chasa.bg/novini/article/6698498", "text": "Най-малко двама души са загинали и над 50 са ранени при железопътна катастрофа в американския щат Южна Каролина, съобщиха Ройтерс и ТАСС. Пътнически влак със 139 пасажери и осем членове на локомотивната бригада се сблъскал с товарен влак и дерайлирал, предаде телевизия Ей Би Си, позовавайки се на железопътната компания Амтрак, предава БТА. Пътническият влак се движел от Ню Йорк за Маями.", "date": "2018.02.04", "title": "Най-малко 2-ма загинали и над 50 ранени при катастрофа на два влака в САЩ (Обновена)"}
{"url": "https://www.24chasa.bg/novini/article/6698323", "text": "На Пирея пристигна първия кораб от остров Крит с критяни, които ще се присъединят към протеста в Атина за името на Скопие. Според информация от организаторите от пристанищата на Ираклио и на Суда, ще пристигнат около хиляда души. Протестиращите пристигнаха с традиционни облекла с гръцки знамена и изпращат своето послание чрез националния химн \"Кога ще стане ясно небе\" под съпровод на музикалния инструмент лира.", "date": "2018.02.04", "title": "Първите протестиращи от Крит пристигнаха с гръцки знамена"}
{"url": "https://www.24chasa.bg/novini/article/6698331", "text": "Пекин днес разкритикува американски правителствен доклад, определящ Китай като потенциален ядрен противник и призова Вашингтон да съкрати своя много по-голям ядрен арсенал, предаде Асошиейтед прес. В оповестен в петък доклад на Пентагона, обобщаващ заключенията от прегледа на ядрената доктрина на САЩ се казва, че Вашингтон иска да попречи на Пекин да направи погрешното заключение, че всяка употреба на ядрено оръжие, дори ограничена, е приемлива, предава БТА. В изявление на китайското министерство на отбраната се посочва, че ядреният арсенал на Китай е на \"минималното равнище\", необходимо за сигурността. Пекин обещава също никога да не използва пръв ядрено оръжие \"при никакви обстоятелства\". Китайската страна \"твърдо се противопоставя\" на доклада, заяви говорител на министерството на отбраната. Той изтъкна, че световният мир и развитие \"са необратими тенденции\" и призова Вашингтон да работи с Пекин \"за съвместното опазване на мира, стабилността и просперитета в този регион и в света\".", "date": "2018.02.04", "title": "Китай разкритикува САЩ, че представя страната като потенциален ядрен противник"}
{"url": "https://www.24chasa.bg/novini/article/6698341", "text": "Посланикът ни в Стокхолм Валентин Порязов представи приоритетите на Българското председателство на Съвета на ЕС пред шведския външен министър Маргот Валстрьом на среща с посланиците на държавите - членки на ЕС и страните кандидатки, която се проведе на 31 януари 2018 г. Това съобщиха от пресцентъра на Министерството на външните работи. Министър Валстрьом пожела успех на България в първото ѝ председателство. Валстрьом изрази подкрепа за усилията на нашата страна да върне европейската перспектива на страните от Западните Балкани във фокуса на внимание на институциите на ЕС. Тя сподели, че очаква с нетърпение Срещата на високо равнище в София през май. По време на събитието бяха обсъдени и предизвикателствата, пред които е изправен Съюзът, като присъстващите отбелязаха, че единството на държавите членки, каквото е и посланието на мотото на Българското председателство, е важно за справянето с тях. В контекста на глобалните предизвикателства външният министър на Швеция Маргот Валстрьом представи пред посланик Порязов приоритетите на страната си като непостоянен член на Съвета за сигурност на ООН, както и на шведското председателство на Съвета на балтийските държави.", "date": "2018.02.04", "title": "Шведският външен министър: Успех на България в първото ѝ председателство"}
{"url": "https://www.24chasa.bg/novini/article/6698348", "text": "Даниил е новият видински митрополит, обяви току-що патриарх Неофит след гласуването на членовете на Св. синод. Той е получил 11 гласа, а 2-ма от владиците са избрали Герасим. Двамата бяха определени на епархийските избори преди седмица, а днес членовете на Св. Синод избраха за нов Видински митрополит Драговитийски епископ Даниил. Светските имена на новия владика са Атанас Трендафилов Николов. Роден е на 02.03.1972 г. в Смолян. Завършва основно и средно образование в родния си град. През 1996 г. записва и учи Английска филология в СУ „Св. Климент Охридски“, а на следващата година пренасочва образованието си в Богословския факултет при същия университет. През 1997 г. е приет като послушник в Хаджидимовския манастир „Св. Георги“ под духовното ръководство на приснопаметния Неврокопски митрополит Натанаил. На 07.08.1999 г. е постриган от него в монашество, а на следващия ден е ръкоположен за йеродякон. През 2002 г. завършва БФ на СУ „Св. Климент Охридски“. На 21.07.2004 г. е изпратен на послушание в Роженския манастир „Рождество Богородично“. На 27.11. същата година е ръкоположен от епархийския му архиерей за йеромонах. На 01.06.2006 г. е възведен в архимандритско достойнство. По решение на Св. Синод на 20.01.2008 г. е хиротонисан за епископ с титлата Драговитийски в ПКСХП „Св. Александър Невски“ и назначен за викарий на Неврокопския митрополит. Такъв остава до 15.06.2010 г., когато по молба на митрополита на САЩ, Канада и Австралия Йосиф е назначен за негов викарий, която длъжност изпълнява и до днес.", "date": "2018.02.04", "title": "Св. Синод избра епископ Даниил за нов Видински митрополит"}
{"url": "https://www.24chasa.bg/novini/article/6698353", "text": "Падащи от небето огнени кълба са опожарили 10 милиона кв. км суша преди 12 800 години и са унищожили значителна част от биомасата на планетата, съобщи Лайф. Международна група учени изследваха съединения от 170 точки на планетата и в тях откриха следи от едновременно падане на много отломки от огромна комета, чийто диаметър е не по-малко от 100 км. При преминаването си през атмосферата отломките се загрели и опожарили големи площи. Били унищожени 9 процента от биомасата на сушата, предава БТА. Учените проучиха съдържанието на платина на 26 места на планетата преди 12 836-12 815 години. За този 21-годишен период там се увеличала концентрацията на платина. В 4 проби от лед на тази възраст бе открита анормално висока концентрация на нитрати, оксалати, ацетати и соли на мравчената киселина. Подобни съединения се появяват при изгаряне на биомаса. Но по онова време климатът бил студен и нямало биомаса близо до днешните ледници на сушата. Следователно \"продуктите\" от изгарянето на биомасата стигнали до ледниците, след като били пренесени от ветрове. За масовите пожари с огромни мащаби свидетелства и пикът в съдържанието на въглероден газ в мехурчетата въздух в леда от онова време. Учените се опитали да установят какво количество биомаса трябва да изгори, за да се оставят подобни следи. Оказало се, че за целта трябва да изгори биомасата на около 10 милиона кв. км суша. Учените отбелязват, че големи кратери през онази епоха не е имало. Затова предполагат, че платината и световният пожар не са били \"донесени\" от паднал астероид, а са в резултат на разрушаване на комета с диаметър не по-малко от 100 км близо до Земята. Фрагменти от кометата години наред са падали на нашата планета.", "date": "2018.02.04", "title": "Огромна комета е сложила край на ледников период на Земята преди 12 800 години"}
{"url": "https://www.24chasa.bg/novini/article/6698360", "text": "\"Мутренските времена не се връщат\", заяви пред   министърът на вътрешните работи Валентин Радев. \"През 2016 година имаше 79 убийства. От тях са разкрити 67. През 2017 година – 95, а от тях са разкрити всички без едно, тоест 94. Виждате как работи полицията. Като министър съм доволен, защото виждам активността, виждам желанието, с което хората работят\", каза той.", "date": "2018.02.04", "title": "Валентин Радев: Мутренските времена не се връщат"}
{"url": "https://www.24chasa.bg/novini/article/6698372", "text": "Мъж от Враца е пострадал тежко след като паднала от покрив ламарина го ударила по главата при  , съобщиха от полицията днес. Инцидентът с 39-годишният Даниел П. станал в центъра на града край бившето кино, чийто покрив бе отнесен от достигащия 120 км в час вятър. От удара мъжът паднал в несвяст на земята, а граждани веднага повикали линейка. Състоянието на пострадалия е критично, затова след оказаната му медицинска помощ във врачанската болница, той бил транспортиран в столичната „Токуда”. Мъжът има множествено счупване в основата на черепа, а лицето му е обезобразено летящата ламарина.", "date": "2018.02.04", "title": "Борят се за живота на врачанин, пострадал от урагана"}
{"url": "https://www.24chasa.bg/novini/article/6698376", "text": "Германският канцлер Ангела Меркел заяви в неделя, че все още не е ясно кога ще бъде постигнато окончателно коалиционно споразумение между Съюза (ХДС/ХСС) и Германската социалдемократическа партия, съобщава Reuters. Малко преди да започнат разговорите между двете политически сили, канцлерът отбеляза, че това е „решаващият кръг от преговорите“, но „все още не е възможно да се каже колко ще продължи той“, предава \"Фокус\". „Имахме добри сондажи вчера (събота, трети февруари – бел. пр.), но все още има важни въпроси за решаване“, подчерта Меркел, според която неделните разговори ще бъдат трудни.", "date": "2018.02.04", "title": "Меркел: Още не е ясно колко ще продължат преговорите за формиране на коалиция"}
{"url": "https://www.24chasa.bg/novini/article/6698380", "text": "Гърция ще вземе мерки срещу нелегалният внос на храни, горива и други стоки през ГКПП \"Маказа\", който през последните месеци добива застрашителни размери за икономиката в района на Комотини. Това съобщават медиите в Северна Гърция. Местният бизнес е поискал конкретни мерки от правителството в Атина. Цели села в района на Комотини вече се хранят с продукти, закупени на ниски цени в Кирково и Кърджали, а месният бизнес често съобщават данни за фалирали гръцки бизнесмени. От Родопската търговско-промишлена палата са поискали пряка помощ от Министерството на финансите и Министерството на развитието в борбата с противодействието с незаконната търговия в Северна Гърция. Проверени са две срещи, на които се обсъждала спешната необходимост от засилване на граничните мерки – да се поставят мобилни везни, в проверките да участват независимият орган за държавните приходи, или смесени групи от различни контролни институции. Според гръцките търговци съществуващият в момента контрол е изключително слаб или въобще липсва.", "date": "2018.02.04", "title": "Гърция взема мерки срещу нелегалния внос на стоки през ГКПП \"Маказа\""}
{"url": "https://www.24chasa.bg/novini/article/6698385", "text": "Петролен танкер с 22-членен индийски екипаж е изчезнал в Гвинейския залив, където често върлуват пирати, съобщиха днес индийските власти, предаде Франс прес. Танкерът \"МТ Марин експрес\" под панамски флаг превозвал 13 500 тона петрол. Той бил хвърлил котва в Котону, Бенин, след което връзката с него се изгубила в четвъртък. \"Нашата мисия в /нигерийската столица/ Абуджа е в контакт с властите на Бенин и Нигерия, за да ни помогнат за локализиране на кораба, заяви говорителят на индийското външно министерство Равиш Кумар, предава БТА. Според местни медии това е вторият кораб, изчезнал в района в последно време. През януари бе изгубена връзката с петролния танкер \"МТ Барет\". Членовете на екипажа, повечето индийци, бяха освободени шест дни по-късно след плащане на откуп, съобщи в. \"Хиндустан таймс\".", "date": "2018.02.04", "title": "Петролен танкер с индийски екипаж изчезна в Гвинейския залив"}
{"url": "https://www.24chasa.bg/novini/article/6698400", "text": "Трима души бяха арестувани при специализирана полицейска операция срещу крадци на автомобили в София днес, съобщи  . Униформени отцепиха хале, собственост на известния в криминалните среди Ицо Турчина. По първоначална информация вътре е намерен краден автомобил, който арестуваните са разфасовали. Сред задържаните е и собственикът на халето.", "date": "2018.02.04", "title": "Спецакция срещу автокрадци в столицата, трима са арестувани"}
{"url": "https://www.24chasa.bg/novini/article/6698395", "text": "Турският вицепремиер и говорител на правителството Бекир Боздаг заяви днес, че цел на турските въоръжени сили в Сирия могат да станат и американски военни, облечени в униформата на кюрдските Сили за защита на народа /СЗН/, предаде ТАСС, позовавайки се на телевизия СиЕнЕн-Тюрк. \"Ако кюрдските сили не напуснат Манбидж, то ние ще влезем в този град, а също ще тръгнем на изток от Ефрат. Цел са и военни на САЩ в униформи на СЗН\", каза Боздаг. Той съобщи, че за 16 дни от началото на операция \"Маслинова клонка\" в района на Африн в Северна Сирия турските сили са унищожили 932 терористи, предаде БТА. Турската армия обяви на 20 януари началото на операцията \"Маслинова клонка\" в района на сирийския град Африн срещу сирийските кюрдски Сили за защита на народа (СЗН) и Партията на демократичния съюз (ПДС), които Анкара смята за терористични организации.", "date": "2018.02.04", "title": "Боздаг: Цел на турската армия в Сирия могат да станат и американски войници"}
{"url": "https://www.24chasa.bg/novini/article/6698405", "text": "Пет екипa на дирекция „Аварийна помощ и превенция“ са реагирали днес до 11.00 часа на 26 сигнали за паднали клони, дървета, ламарини от обшивки на покриви, огради и наклонени билбордове. Това съобщиха от пресцентъра на Столична община.", "date": "2018.02.04", "title": "Екипи работят по отстраняване на последствията от силния вятър в София"}
{"url": "https://www.24chasa.bg/novini/article/6698412", "text": "Няколкостотин човека блокираха преди броени минути пътищата за Велинград, София и Пазарджик край с. Варвара в знак на подкрепа за кмета на община Септември Марин Рачев.  Протестиращите скандират \"Рачев, Рачев\", \"Искаме си кмета!\". Те настояват обвиненията за корупция, които бяха повдигнати срещу Марин Рачев, да отпаднат, защото ги смятат за скалъпени. Личи си, че хората са добре организирани, защото преди началото на протеста им бяха раздадени плакати, а много от тях бяха докарани организирано с автобуси. В района има засилено полицейско присъствие, което охранява протеста и отклонява движението по обходни маршрути, за да не се образуват големи задръствания.", "date": "2018.02.04", "title": "Протест в защита на кмета на Септември блокира пътищата за София, Велинград и Пазарджик"}
{"url": "https://www.24chasa.bg/novini/article/6698419", "text": "От \"Топлофикация - София\" информираха, че поради авария на главен топлопровод временно е прекъснато топлоподаването в части от кварталите \"Гео Милев\", \"Слатина\" и \"Яворов\" в карето между улиците: бул. \"Шипченски проход\", ул. \"Коста Лулчев\", ул. \"Гео Милев\", ул. \"Слатина\"; както и между улици: ул. \"Калиманци\", ул. \"Иларион Драгостинов\", ул. \"Атанас Узунов\", ул. \"Велчо Атанасов\", ул. \"Боян Магесник\", бул. \"Мадрид\", бул. \"Евлоги и Христо Георгиеви\", ул. \"Мизия\", ул. \"Хан Омуртаг\" и бул.\"Ситняково\". Незабавно са взети необходимите мерки, като ще се работи до пълното възстановяване на топлоподаването, допълниха от дружеството. Оттам уточниха, че пробивът вече е локализиран и в момента се извършва дренаж, след това ще започват заварките.", "date": "2018.02.04", "title": "Части от \"Гео Милев\", \"Яворов\" и \"Слатина\" в София без парно и топла вода заради авария"}
{"url": "https://www.24chasa.bg/novini/article/6698421", "text": "Бургаският районен съд наложи постоянна мярка \"задържане под стража\" на  Като чу решението на магистратите Малката Рижа се обърна демонстративно с гръб към съдия Камелия Ненкова  докато тя четеше мотивите. По време на заседанието адвокатът на Стоянчов лансира версията, че клиентът му е получил мотора доброволно, но е закъснял с връщането си. Случаят е от 1 февруари и се е разиграл в к-с \"Меден рудник\". От своя страна известният крими герой Симеон охотно обясни, че живее на общежитие, работи по строежите, чувства се щастлив и е влюбен. Малката Рижа излезе от затвора само преди година и половина след серия криминани прояви.", "date": "2018.02.04", "title": "Решетки за Малката Рижа, обърна гръб на съда като чу решението"}
{"url": "https://www.24chasa.bg/novini/article/6698117", "text": "Експлозията в химически завод в Източен Китай е отнела живота на 4 души, съобщи Асошиейтед прес, като се позова на китайската информационна агенция Синхуа, предава БТА.  Шестима души са ранени. Според Синхуа собственикът на завода е задържан от полицията, а причината за взрива се разследва.", "date": "2018.02.04", "title": "4 станаха жертвите при взрива в химически завод в Китай"}
{"url": "https://www.24chasa.bg/novini/article/6698119", "text": ", носи белезите на очевидна расова омраза, каза снощи италианският вътрешен министър Марко Минити, цитиран от Франс прес и ДПА Мъжът, задържан от полицията за стрелбата, има крайнодясна ориентация с явни връзки с фашизма и нацизма, каза министърът, пристигнал на място, предаде БТА. Двайсет и осем годишният мъж е имал очевидни ксенофобски мотиви, отбеляза Минити, цитиран от италианската агенция АНСА. Стрелецът е действал сам и е планирал нападението, каза министърът, допълвайки, че за момента нищо не подсказва, че става въпрос за организирана акция с участието на други хора.", "date": "2018.02.04", "title": "Италианският вътрешен министър: Мотивът за стрелбата в Мачерата е расова омраза"}
{"url": "https://www.24chasa.bg/novini/article/6698123", "text": "Турският президент Реджеп Тайип Ердоган разговаря тази вечер по телефона с френския си колега Еманюел Макрон, съобщи телевизия Ен Ти Ви, цитирана от ТАСС. Двамата президенти са обсъдили турската военна операция \"Маслинова клонка\" срещу кюрдските \"Сили за защита на народа\" и Партията на демократичния съюз в сирийския район Африн. Ердоган и Макрон говорили също за състоялия се в руския курорт Сочи Конгрес на сирийския национален диалог, посочи телевизията, предава БТА. Ердоган увери френския президент, че операцията на турската армия в Сирия \"цели единствено прочистването\" на района Африн от \"терористичните елементи\" и че Анкара \"не ламти за територията на друга страна\", предаде Франс прес, като се позова на Анадолската агенция. В сряда Макрон предупреди във френски вестник Турция да не замисля каквато и да било инвазия в Сирия - изказване, провокирало гнева на турските висши представители. За Запада кюрдските \"Сили за защита на народа\" не са терористична организация, а ценни съюзници в борбата срещу джихадистите от групировката \"Ислямска държава\", припомня АФП. Ердоган, който се опитва да възстанови отношенията си с Европа, влошили се сериозно след вълната от репресии в Турция и почти пълното замразяване на преговорите за присъединяване на Турция към Европейския съюз, се опитва да изгради стабилни отношения с Еманюел Макрон, когото посети за двустранни разговори през януари. Турският външен министър Мевлют Чавушоглу обаче разкритикува предупрежденията на френския президент, заявявайки, че Франция и други страни не могат да поучават Турция. \"Ние не сме Франция, която завзе Алжир. По тези въпроси страни като Франция не могат да ни поучават\", каза той.", "date": "2018.02.04", "title": "Ердоган и Макрон обсъдиха по телефона конгреса в Сочи и операцията в Африн"}
{"url": "https://www.24chasa.bg/novini/article/6698131", "text": "Слабо Земетресение с магнитуд 2 по скалата на Рихтер е регистрирано тази нощ югозападно от Чирпан, в района на село Плодовитово. Това показва справка на сайта на Националния институт по геофизика, геодезия и география към БАН, цитирана от \"Фокус\". Земетресението е регистрирано малко след 03.00 часа тази нощ и е с дълбочина 5.9 км. От НИГГГ към БАН съобщиха за Агенция \"Фокус\", че земният трус е бил прекалено слаб, за да бъде усетен от местното население.", "date": "2018.02.04", "title": "Земетресение леко разлюля Чирпанско"}
{"url": "https://www.24chasa.bg/novini/article/6698157", "text": "Национален антиправителствен митинг срещу решаването на дългогодишния спор, който Гърция има с Република Македония за името се провежда днес в Атина. Митингът е организиран от крайнодесни гръцки политици и партии, подкрепен е от профашистката „Златна зора“ и групировката \"Рубикон\", която заплаши с проливането на кръв. Организаторите настояват за „обща граница със Сърбия“, икономическо задушаване на Република Македония и по никакъв начин терминът Македония да не бъде използван в наименованието на държавата. Шествието е насрочено за 14.00 часа днес като гръцката полиция е изготвила план за драконови мерки за сигурност и специални зони, за да не се срещат идеологически противоположни групи. Ще бъдат създадени полицейски бариери от автобуси в най-горещите точки на центъра. на крак са 19 000 полицаи. От 22.00 часа снощи, 3 февруари бяха отцепени всички централни улици в центъра на гръцката столица. Очакват се да пристигнат стотици автобуси от цялата страна в подкрепа на протестното шествие, както и жители от островите. Впечатляващ бе старта на критяните, които часове преди да отпътуват снощи за Атина посетиха гроба на Казандзакис в Ираклио и оттам посветиха песен на гръцкия народ преди митинга. Вече пристигнаха на пристанище Пиреа и се насочват към центъра. Според организаторите над 1500 автобуса се очакват от цялата страна. Главните оратори на митинг ще бъдат композитора Микис Теодоракис и Георгиос Касиматис, а митрополитите на Сирос, Хиос и Драма ще отправят поздрав от името на Църквата. В събота атака имаше срещу къщата на Микис Теодоракис, която бе залята с бои и лозунги по стените. \"Твоята история започва от планината и свършва на площад\" Синтагма \"- писаха нападателите на стената на дома си. \"Аз съм спокоен и готов\", беше отговорът на г-н Теодоракис и когато го попитаха какво послание иска да изпрати на митинга, той отговори: \"Не се заблуждавайте. Да увеличат своята воля, гняв, решителност.\" Припомняме, че преди два дни писмо с куршуми бе изпратено и до министъра на външните работи Никос Коциас, в което бе отправена заплаха и към семейството му. Седмица по-рано Адвокатът Димитрис Михакис, инициатор и организатор на митинга разкри, че днес е получил заплашително обаждане, в което му е буквално заповядано да отмените протеста, в рамките на няколко часа. Това ще бъде вторият подобен митинг, който се провежда в Гърция от началото на годината. Първият беше в Солун, където се събраха малко над 50 000 души, според организаторите.", "date": "2018.02.04", "title": "Броени часове до големия протестен митинг в Гърция, 19 000 полицаи са на крак (Видео)"}
{"url": "https://www.24chasa.bg/novini/article/6698136", "text": "Синодът на Българската православна църква решава днес кой ще е следващият Видински митрополит. Изборът се налага след кончината на дядо Дометиан, който в продължение на 30 години оглавяваше епархията. Претенденти са Драговитийският епископ Даниил и Мелнишкия епископ Герасим, предаде  . Българският патриарх Неофит, както и останалите митрополити от Св. Синод, ще гласуват един по един.", "date": "2018.02.04", "title": "Синодът избира следващия Видински митрополит днес"}
{"url": "https://www.24chasa.bg/novini/article/6698141", "text": "Министърът на външните работи на Иран Мохамед Джавад Зариф разкритикува новата версия на ядрената доктрина на САЩ, като отбеляза, че тя може да стане крачка по пътя на унищожението на човечеството. Съответстващото заявление бе направено в събота на официалната му страница в Туитър, предава ТАСС, цитирана от \"Фокус\". „Ядрената доктрина на САЩ демонстрира голямата зависимост от ядреното оръжие въпреки Договора за неразпространение, това приближава човечеството към унищожение. Не е учудващо, че стрелките на часовника на Деня на страшния съд са в най-опасното си положение от 1953 година. Упорството (на президента на САЩ Доналд) Тръмп за унищожаването на Съвместния всеобхватен план за действие (за ядрената програма на Иран) произлиза от невнимателност“, написа Зариф. Символичният часовник, който има предвид иранският министър, се появява за първи път през 1947 година на обложката на американското списание Bulletin of Atomic Scientists. На 26 януари, в резултат от изострянето на ситуацията около ядрените оръжия, стрелките бяха преместени на 23:58. Т.е. до „ядрения апокалипсис“ остават само две минути, както през 1953 година, когато ядрените учени реагираха на проведеното от САЩ през октомври 1952 година изпитание на водородна бомба.", "date": "2018.02.04", "title": "Иран: Ядрената доктрина на САЩ приближава човечеството към унищожение"}
{"url": "https://www.24chasa.bg/novini/article/6698169", "text": "Силният вятър предизвика проблеми на летище София. Самолет на нискотарифната авиокомпания \"Райънеър\" не се приземи на пистата заради недобрите метеорологични условия, предаде  . Той е изпълнявал полет от Лондон до София. Излетял е от британската столица в 16.50 часа местно време и е трябвало да кацне в 22 часа вечерта българско време, като полетът е трябвало да продължи 3.35 часа. След два опита да кацне, самолетът се е пренасочил към Букурещ. Летищните власти уточниха, че действието е предприето по желание и преценка на пилота. Пътниците ще бъдат превозени към София с автобуси.", "date": "2018.02.04", "title": "Самолет не успя да кацне на летище София заради силния вятър"}
{"url": "https://www.24chasa.bg/novini/article/6698145", "text": "На входа на село Долно Орашие се излива водата на Голяма Река по пътя, който води от село Йегуновце до село Радуша-Скопие и е напълно прекъснат, предава скопската телевизия \"A1 On\". Около 20:30 в село Доброще, водата от река Поника се излива на главния път Тетово-Яжинце, където трафикът се отбива по една лента, предава \"Фокус\". В село Порой-Тетово водата от р. Поройска се излива върху моста край джамията.", "date": "2018.02.04", "title": "Няколко реки в Македония преляха заради проливните дъждове, има залети пътища"}
{"url": "https://www.24chasa.bg/novini/article/6698161", "text": "Обилните снеговалежи предизвикаха затруднения в трафика в Хърватия и Босна и Херцеговина, съобщава сръбската информационна агенция Tanjug. И в двете страни има места, оставени без електричество или водоснабдяване, по-сериозно е положението в Черна гора, където снегът не спира вече втори ден, предизвиквайки сериозни проблеми по пътищата, предава \"Фокус\". Според данни от агенцията, в Босна и Херцеговина снежната покривка на места достига до половин метър.", "date": "2018.02.04", "title": "Снеговалежи затрудняват трафика в Хърватия и Босна и Херцеговина"}
{"url": "https://www.24chasa.bg/novini/article/6698174", "text": "Сирия определи като лъжа обвиненията на САЩ, че режимът в Дамаск е използвал химически оръжия срещу бунтовниците в Източна Гута, близо до сирийската столица, предаде Франс прес. \"Министерството на външните работи отхвърля лъжливите обвинения, според които сирийското правителство е прибягнало до химически оръжия в Източна Гута\", съобщи държавната агенция Сана. Източна Гута е бунтовнически анклав на изток от сирийската столица, обсаден от силите на режима от 2013 г. насам. Онзи ден министърът на отбраната на САЩ съобщи, че Вашингтон изпитва опасения, че в Сирия може наскоро да е използван газ зарин, предава БТА. САЩ сами признават, че техните изявления не се основават на доказателства, подчертава сирийското външно министерство. \"Това са лъжи, основаващи се на историите на така наречените партньори на американците на терен\".", "date": "2018.02.04", "title": "Сирия отрече обвиненията на САЩ, че е използвала химически оръжия"}
{"url": "https://www.24chasa.bg/novini/article/6697909", "text": "На днешния ден преди 21 г. - събитията преди развръзката на политическата криза според архива на “24 часа” ОДС няма да участва в създаването на коалиционно правителство с БСП. Това декларира политическият съвет на опозицията на 3 февруари 1997 г. 21 години по-късно “24 часа” отвори архива си, за да припомни кои събития предшестват 4 февруари 1997 г. - деня, в който Николай Добрев и Георги Първанов връщат мандата за съставяне на ново правителство на БСП и така спасяван България от кървава криза. Дните са много динамични, а СДС и БСП си подават топката в опит да се намери вярното решение. На 2 февруари червените заявяват, че ще се откажат от мандата си, ако сините съставят коалиционно правителство. Ден по-късно обаче ОДС отказва. Лидерите на трите партии в коалицията - СДС, Народен съюз и ДПС, излизат с нарочен документ за това, в който обясняват, че левицата пренебрегва конституцията, защото президентът може да възложи мандата на следващата политическа сила едва след като Добрев върне мандата. “ОДС отказват да участват в съмнителните задкулисни игри на БСП за създаване на широк коалиционен кабинет. Играта свърши. Трябва да спасим България”, заявяват от опозицията. В същото време протестите в цялата страна продължават, а във Варна мутри вадят пушки помпи срещу барикадата. Вторият син на цар Симеон II - княз Кирил, става съветник на президента Петър Стоянов, а Англия съветва гражданите си да не стъпват в България.", "date": "2018.02.04", "title": "Преди 21 години: ОДС отказва коалиционен кабинет, Добрев връща мандата на президента"}
{"url": "https://www.24chasa.bg/novini/article/6698188", "text": "\"Новият регламент за личните данни на ЕС цели да внесе повече яснота кой може да управлява личните ни данни и по какъв начин\", заяви еврокомисарката Мария Габриел пред  . Тя допълни, че се надява в новия бюджет на ЕС цифровите технологии да са приоритетни. \"Личните данни не са стока. Ако искаме да градим доверие в света на новите технологии, това минава през неприкосновеността на личния живот\", заяви еврокомисарката. \"Новите правила ще важат и за чуждите за ЕС компании, които оперират на негова територия\", заяви Габриел. \"Благодарение на новия регламент ще има повече информация кой събира данни и по какъв начин ги използва, а съгласието е ключовият елемент в регламента\", допълни тя. Новият регламент влиза в сила на 25 май.", "date": "2018.02.04", "title": "Мария Габриел: Личните данни не са стока"}
{"url": "https://www.24chasa.bg/novini/article/6698183", "text": "Почти 80 полета са отменени или забавени на летищата в Москва в неделя, заради обилния снеговалеж, който е най-силният отчетен в руската столица от 1957 г. насам, съобщава Интерфакс. Най-засегнато е летище Шерметиево, където са забавени 58 полета. По-рано авиокомпанията „Авиофлот“ съобщи, че в неделя, четвърти февруари, ще бъдат отменени 21 полета, предаде \"Фокус\". Според метеоролозите, силният снеговалеж ще продължи и в неделя, като се очаква метеорологичните условия да се подобрят едва в понеделник сутринта.", "date": "2018.02.04", "title": "Отменят и бавят полети на летищата в Москва заради обилен снеговалеж"}
{"url": "https://www.24chasa.bg/novini/article/6698198", "text": "\"Полът е биологична категория, а не социална\", заяви пред   вицепремиерът Красимир Каракачанов. Преди дни той предложи предложи нова тема на лансираната от БСП идея за референдум. Според него обществото трябва да отговори подкрепя ли еднополови бракове и въвеждане на трети пол. \"По абитуриентските балове момичетата искат силиконови гърди, сега да започнат да искат смяна на пола ли? Полът е биологична, а не социална категория\", каза Каракачанов по повод дебата за Истанбулската конвенция. Според него идеята да се реши проблемът със семейното насилие е опорочена с джендър идеологията. Каракачанов предлага референдум и по други въпроси, а не само за Истанбулската конвенция. Посочи, че проблем е децата сда се женят на 12 г. и да се продават като булки. \"Защо сме в ЕС? Заради формата на краставиците и джендъра, или заради общите ни интереси в областта на доходите и икономиката?\", попита Каракачанов. Той изрази недоволство, че коалиционният му партньор и колега вицепремиер Валери Симеонов го критикува през медиите като нарече идеята за референдум \"глупотевина\". \"Ако Симеонов беше пожелал да коментираме темата, преди да се изплющи по медиите, щях да му обясня. Аз не можах да разбера дали той е против референдума или за нещата, за които искам да се проведе той\", обясни Каракачанов.", "date": "2018.02.04", "title": "Каракачанов: Полът е биологична категория, а не социална (Видео)"}
{"url": "https://www.24chasa.bg/novini/article/6698196", "text": "Обратното броене до „деня нула“, когато чешмите ще пресъхнат започна. Кейптаун в Южна Африка е първият град в света, който е застрашен да остане напълно без вода, при това в средата на месец април. Ето защо властите въведоха стриктни забрани за разхищение на питейната вода, за да може преминаването на сух режим да се отложи във времето, предаде  . 50 литра на ден - това е максималното количество вода, което всеки жител на Кейптаун има право да използва. За да се вместят в дневната си дажба, хората трябва да вземат душ, не по-дълъг от 2 минути, да избягват готвенето, миенето на чинии или пък прането. Повечето ресторанти в града вече се ориентират към чинии за еднократна употреба, други вече са махнали покривките си. Причината за режима на водата, е изключително сухия период, през който преминава регионът. Липсата на валежи и огромното потребление в градовете са довели до почти пълно пресъхване на язовирите. Голяма част от местните хора са принудени да се редят с часове на опашки, за да си налеят разрешеното количество вода. Други изграждат пречиствателни системи в домовете си, за да използват водата неколкократно.", "date": "2018.02.04", "title": "Кейптаун - първият град в света, застрашен от пълно безводие"}
{"url": "https://www.24chasa.bg/novini/article/6698278", "text": "Около 5 000 абонати в Западна България продължават да бъдат с нарушено електрозахранване заради силния вятър през изминалото денонощие. Това съобщиха за \"Фокус\" от пресцентъра на ЧЕЗ. 2 600 от тях са в област Благоевград, 2 100 в Софийска област, а около 400 в София-град. Екипите на ЧЕЗ работят по отстраняване на проблемите. Скъсани кабели има само там, където са паднали дървета.", "date": "2018.02.04", "title": "ЧЕЗ: Към 5 000 абонати в Западна България все още са без ток заради силния вятър"}
{"url": "https://www.24chasa.bg/novini/article/6698203", "text": "Бургаският крими герой Симеон Стоянчов, по-известен като Малката Рижа, е арестуван за кражба на мотор и заплахи към собственика, съобщиха от Апелативната прокуратура в Бургас. Стоянчов е арестуван в петък, а днес  в 10,30 ч. в съда ще се гледа мярката му за неотклонение. Малката Рижа заплашил собственика на мотора с жесток побой, ако подаде жалба в полицията, разкриха от прокуратурата. Малката Рижа е стар познайник на полицията, има няколко присъди за хулиганство, унищожаване на имущество в полицейско управление, побой  и грабеж. Последно Рижата излезе от затвора преди около година и половина, като през това време нямаше криминални прояви. Симеон Стоянчов е брат на известния в морския ъндърграунд Калоян Стоянчов-Голямата Рижа, който бе застрелян от експолицая Петър Лисичков след спор на бургаско кръстовище.", "date": "2018.02.04", "title": "Малката Рижа пак в екшън, открадна мотор, плаши собственика с бой"}
{"url": "https://www.24chasa.bg/novini/article/6698302", "text": "Вчерашният ураганен вятър остави без покрив жилищен блок в най-пострадалия район – Враца, където скоростта на вятъра достигна 115 км/ч, съобщи  . Блокът е шестетажен и двата най-пострадали апартамента съвсем буквално са без покрив, след като вятърът го е вдигнал, разполовил и запратил върху две съседни сгради. Допълнително щети е нанесъл и завалелият впоследствие дъжд. Всичко е съсипано, цялото ми имущество, стените са подгизнали, отвят е покривът – окаченият таван, дори лампите, каза Нина Петрова, собственичката на едно от пострадалите жилища. До този момент районът не е обезопасен.", "date": "2018.02.04", "title": "Ураганният вятър остави блок във Враца без покрив"}
{"url": "https://www.24chasa.bg/novini/article/6698313", "text": "Лошото време в Москва доведе до жертви, съобщава кметът на руската столица Сергей Собянин, предава Интерфакс. По данни на общината, един човек е загинал вследствие на паднало дърво върху част от електропреносната мрежа, други двама са ранени. Според официални данни, 360 дървета са били съборени от вятъра в Москва, предаде \"Фокус\". „Днес изглежда, че ситуацията ще се влоши“, отбеляза Собянин в една от социалните мрежи. Градоначалникът призова гражданите да стоят далеч от жици и дървета, тъй като в неделя се очаква скоростта на вятъра да достигне до 20 метра в секунда. Очаква се също така силният снеговалеж да продължи поне до понеделник сутринта.", "date": "2018.02.04", "title": "Кметът на Москва: Лошото време доведе до жертви"}
{"url": "https://www.24chasa.bg/novini/article/6698471", "text": "Благоевград се сбогува с голямия актьор Николай Кимчев. Той почина в събота, на 65-годишна възраст, след близо месец в кома вследствие на мозъчен кръвоизлив. Николай Кимчев си отиде от сцената на живота, но остава в сърцата на хилядите свои приятели и почитатели с голямата си душа и талант на артист, певец и душата на всички фестивали в региона. До последно играеше и беше емблемата на ДТ \"Н. Вапцаров\" в Благоевград, преди години беше и негов директор. Благоевградчани го помнят със стотиците му роли както на театралната сцена, така и в киното. Поклонението ще бъде в понеделник от 10 ч във фоайето на драматичен театър \"Никола Вапцаров\" - Благоевград. В 15 часа ще бъде погребан в гробищния парк на родния му квартал \"Ораново\" на град Симитли.", "date": "2018.02.04", "title": "Благоевград се сбогува утре с големия актьор Николай Кимчев"}
{"url": "https://www.24chasa.bg/novini/article/6698441", "text": "Близо 3.2 млн. броя са винетките за различните видове и категории превозни средства в търговската мрежа. От тях около 1.7 млн. броя са годишните винетки за леки автомобили. Това съобщиха от пресцентъра на Агенция \"Пътна инфраструктура\". Стикери се продават в над 3 000 разпространителски пункта. От тях 372 броя са с денонощен режим на работа. Това са големите бензиностанции, офисите на „Български пощи“, областните пътни управления и гранично контролно-пропускателните пунктове. Пълният списък на пунктовете за продажба на винетки е публикуван на интернет страницата на АПИ - тук. Агенция „Пътна инфраструктура” апелира шофьорите, които не са успели да закупят нужния им винетен стикер да сигнализират на e-mail: press@api.bg. Днес не е постъпила нито една заявка за винетни стикери от обект за крайна дистрибуция в София. На 3 февруари са постъпили и изпълнени 3 заявки за годишни винетки за леки автомобили за три търговски обекти в столицата. За първи път годишната винетка за всички превозни средства важи за срок от една година от датата на купуването ѝ. Ако шофьор си купи стикер например на 3 март 2018 г., когато тръгва на път за Националния празник и трите почивни дни, то той ще важи до 2 март 2019 г. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази.", "date": "2018.02.04", "title": "Около 1.7 млн. годишни винетки за коли са в продажба в търговската мрежа"}
{"url": "https://www.24chasa.bg/novini/article/6698477", "text": "В момент, когато ЕС се съвзема след множество кризи и чертае пътя си напред, някои страни членки откриват, че не са толкова добре дошли по общия път. Това съобщава агенция \"Блумбърг\" в статия под заглавие \"Стратегическият ъгъл на Европа здраво се бори да се присъедини към ядрото\", предаде БТА. България се стреми да се присъедини към еврозоната, както и към Шенгенското пространство за свободно движение и покрива критериите за напредък и в двете области. И в двата случая обаче резервираното отношение по този въпрос в някои по-богати страни от ЕС забавят процеса, отбелязва \"Блумбърг\" в статията, публикувана на сайта bloombergquint.com Бившата комунистическа страна, която подсилва стратегическият югоизточен фланг на ЕС, представлява тест за усилията на блока за по-тясна интеграция с цел да се справи с предизвикателства като засилващия се глобален протекционизъм и заплахата от нова бежанска вълна от Близкия изток и Африка. В комбинация с укрепването на еврозоната, ЕС цели да гарантира запазване на икономическото си влияние след изтеглянето на Великобритания след малко повече от година. \"Изборът на България е да бъде част от ядрото\", заяви външната министърка Екатерина Захариева в интервю в Брюксел на 30 януари. \"Имаме ясна програма и ясни приоритети\", добави тя. Германия, която още страда след 10-годишна борба с предизвиканата от Гърция дългова криза, помага да се сложи спирачка на българските аспирации към еврото. Холандия, в която действа силна антиимиграционна партия и Франция, която през последните години пострада от големи терористични нападения, са сред страните, които действат като спирачка на всяко разширяване на Шенген, според цитирани от Блумбърг анонимни служители в Брюксел, Берлин и София. Миналият юни германската канцлерка Ангела Меркел заяви, че иска България да се присъедини към еврозоната \"възможно най-скоро\", но сегашните спънки в процеса разкриват често срещаното в ЕС разминаване между политическите декларации и превръщането им политическа реалност - особено когато става дума за финанси. Гърция често се сблъскваше с подобни ситуации по време на преговорите за спасителна финансова помощ. \"Всички възражения бяха чисто политически\", каза в интервю Жолт Дарваш, изследовател в брюкселския мозъчен тръст \"Брюгел\". \"Има двойни стандарти. Приемането на България като нов член на еврозоната не би трябвало да е проблем. България няма да стане нова Гърция\". България, която планира да кандидатства за влизане във валутно-курсовия механизъм, известен като ERM-2 и който е част от пътя за присъединяване към еврозоната, изпълнява всички икономически изисквания. Националната валута, левът, вече е обвързан с еврото. Държавният дълг е доста под средния за еврозоната и под максималното равнище, определено от ЕС. Страната има бюджетен излишък и е достатъчно далеч от европейския лимит от 3% от БВП за бюджетните дефицити. Балканската страна изпълнява отлично и всички изисквания за присъединяване към Шенген. През септември председателят на Европейската комисия Жан-Клод Юнкер заяви, че България и Румъния трябва да станат част от Шенген \"незабавно\", защото изпълняват всички изисквания. Министър Захариева заяви, че страната е готова да се присъедини към Шенген \"от много години\" и че \"този двоен стандарт не трябва да съществува\". Тактиките на Берлин за отлагане по валутния въпрос са комбинирани с продължаващ процес на оценка на годността на България за присъединяване към 19-членната еврозона, извършван от Европейската централна банка (ЕЦБ). Германското финансово министерство приветства \"проявения от страни членки интерес към присъединяването към еврозоната\", но подчерта, че ЕЦБ трябва да приключи оценката си. Тази подробна оценка трябва да включва аспекти на устойчивостта, подчерта говорител на министерството на финансите в Берлин. Според говорител на ЕЦБ банката работи по оценката и се очаква тя да бъде публикувана през май. Някои официални представители казват, че опасенията за готовността на България за присъединяване към единната валута произтичат от опасността от инфлация, свързана със силния икономически растеж в страната и изискванията на банковия съюз на ЕС да се предотвратява финансова нестабилност. Други представители сочат равнището на корупция в България - най-лошото в ЕС, според \"Трансперънси интернешънъл\". Те казват, че еврозоната трябва да гледа отвъд твърдите икономическите критерии и да отчита силата на националните институции, когато обмисля дали да отвори вратите си за нови членове. \"Блумбърг\" припомня изявлението на финансовия министър Владислав Горанов от 11 януари, че правителството планира до средата на годината официално да кандидатства за влизане в ERM-2 и че ако се гледат чисто официалните критерии, София е \"отличен ученик\".", "date": "2018.02.04", "title": "\"Блумбърг\": Стратегическият ъгъл на Европа \nздраво се бори да се присъедини към ядрото"}
{"url": "https://www.24chasa.bg/novini/article/6698540", "text": "Страните от Западните Балкани ще се присъединят към Европейския съюз много по-скоро, отколкото се смяташе. Според документ на Европейската комисия, който ще бъде оповестен във вторник, Сърбия и Черна Гора могат да влязат в ЕС още през 2025 г., малко след това ще ги последват и Македония, Албания, Косово и Босна и Херцеговина. В документа на комисията са описани и сериозни реформи за общността, които ще бъдат препоръчани още този септември. Съдържанието на документа бе публикувано в неделя от германския в. „Велт“, който разполага с него. В него е описана стратегията на Брюксел, която ще ускори шеметно влизането на Западните Балкани в ЕС. „Членството на шестте западнобалкански държави в ЕС е от политически и икономически интерес за ЕС, както е важен и за неговата сигурност“, пише в него. Той е озаглавен „Реалистична перспектива за разширение на ЕС със страните от Западните Балкани“. „Със силна политическа воля, прокарването на реформи и решаването на конфликтите със съседите, Черна Гора и Сърбия би трябвало да са готови за членство през 2025 година“, цитира „Велт“ документа. Според ЕК в момента има „исторически изгодна възможност“ тяхното бъдеще да се обвърже здраво и необратимо с Европейския съюз. ЕК ще настоява за бързото и задълбочено провеждане на необходимите реформи в тези страни. „За да изпълнят всички критерии за членство, както и да подсилят демокрацията си, трябва да се проведат убедителни и всеобхватни реформи във важни области като правосъдието, конкурентоспособността, регионалното сътрудничество и помирението“, пише в документа. Комисията настоява и за да се подпише „всеобхватно, обвързващо с правните норми споразумение за нормализиране на отношенията между Сърбия и Косово“. ЕК е изготвила екшън план от 4 страници , в който е описано как точно Европа може да помогне на трансформацията в обществата от Западните Балкани. В него са описани конкретни мерки, с които до 2020 ще се проведе правосъдна реформа и ще се ускори социално-икономическото развитие. В същия документ Еврокомисията обявява и някои жизненоважни предложения за реформи на ЕС. Едно от тях е в бъдеще решенията в ЕС да се взимат по-често с квалифицирано, а не с пълно мнозинство. Пред октомври пък ЕК ще представи и своя инициатива за засилване на основните правни принципи в ЕС.", "date": "2018.02.04", "title": "ЕК: Сърбия и Черна Гора стават членки още 2025 г."}
{"url": "https://www.24chasa.bg/novini/article/6698548", "text": "Трима души са загинали при тежка катастрофа между тир и лек автомобил в Прохода на Републиката. Това съобщиха от пресцентъра на МВР. Сигналът за пътния инцидент е получен малко след 13.00 часа. Съобщено е било, че тир с турска регистрация и лек автомобил „Опел Зафира“ с разградска регистрация, пътувал на юг, са се сблъскали челно в участъка между градовете Гурково и Велико Търново при голям завой. Колата е излязла от пътното си плътно заради мократа настилка, при което настъпва и самият удар. От удара на място за загинали трима души. Едно дете е с опасност на живота и е откарано в болница в Стара Загора. Пътният инцидент е причина Проходът на Републиката да бъде затворен за движение. „Пътна полиция“ регулира движението, като отбива леките автомобили през град Шипка, а тежкотоварните спира на паркинг. Предстои да бъдат изяснени причините за катастрофата.", "date": "2018.02.04", "title": "Трима загинаха при тежка катастрофа между тир и кола при Хаинбоаз, проходът е затворен"}
{"url": "https://www.24chasa.bg/novini/article/6698536", "text": "В препълнения салон на Синодалната палата патриарх Неофит отправи днес слово към новоизбрания Видински митрополит Даниил, в което го приветства за избирането му за митрополит на старославната Видинска епархия, която винаги в хилядолетната си история е била от особена значимост за православната ни църква. Негово светейшество каза, че новият митрополит на Видинска епархия наследява в нея именити и много заслужили архиереи, оставили незаличима диря в историята не само на тази епархия, но и на цялата ни православна църква, предаде БТА. \"В този тържествен за Вас и за цялата ни църква ден, нашите молитви и моления са за Вас и за цялата Богохранима Видинска епархия. Да Ви укрепява Господ и изобилно да излива над Вас и на повереното Ви от него словесно стадо, своята Благодат, милост и щедрости, та с усърдие и ревност да се усъвършенствате в делото на служението, в съзиждане на тялото Христово\", пожела на новоизбрания митрополит българският патриарх. Той припомни в словото си как е започнало и преминало до днес служението на митрополит Даниил. Патриарх Неофит каза, че от днес по Божията и народната воля митрополит Даниил приема грижите за Светата Видинска епархия, като вярна помощ и подкрепа винаги ще му бъде Господ Исус Христос, заедно с всичките митрополити от Светия синод. Те Ви приемат с любов, доверие и надежда за доброплодно сътрудничество в благодатното единство, в което ни е призвал Господ. Дерзайте, не щадете време и не пестете сили, нито умения, но като богомъдър архиерей, с чувство за приемственост продължете делото на Вашите достойни предшественици, призова Негово светейшество новия митрополит на Видин. В словото си към патриарх Неофит и към Светия синод новоизбраният Видински митрополит каза, че съзнанието му се вълнува от въпроса - дали ще може да оправдае доверието и достойно да изпълнява високото служение, което му се възлага. \"Ще имам ли жертвената любов да положа своята душа за новоповереното ми духовно паство по примера на нашия Спасител\", попита в словото си митрополит Даниил. Той отбеляза, че задавайки си тези въпроси, пред него е и примерът на архиереите, заемали Видинската митрополитска катедра през годините. Сред тях в своята духовна обаятелност е примерът на приснопаметния Видински митрополит и пръв български екзарх - Антим, каза митрополит Даниил. Той изреди имената и добродетелите и на другите Видински митрополити - Кирил, Неофит, Филарет, както и на починалия негов предшественик - митрополит Дометиан.", "date": "2018.02.04", "title": "Патриарх Неофит: По Божията и народната\nволя митрополит Даниил приема грижите за Светата Видинска епархия"}
{"url": "https://www.24chasa.bg/novini/article/6698551", "text": "Апаши обрали малката частна ферма на стопанин от монтанското село Мърчево. Гладните крадци се промъкнали през нощта на 2-ри срещу 3-ти февруари и задигнали 13 пуйки, 40 кокошки и петли. Освен пернатите домашни животинки като капак на всичко взели от хамбара и 800 килограма царевица, 200 килограма жито, 50 килограма смески за изхранването им и 6 лед лампи. Така собственикът 69- годишният М. Ц. К. останал без поминъка си. Той подал сигнал в полицията. Криминалисти извършили оглед и установили, че апашите са проникнали през отвор в тухлена стена на селскостопанска постройка. По случая е образувано досъдебно производство. Крадците се издирват.", "date": "2018.02.04", "title": "Апаши задигнали и пуйките, и кокошките на стопанин в Монтанско"}
{"url": "https://www.24chasa.bg/novini/article/6698555", "text": "Катастрофа между три автомобила е станала на път Самоков - София в района на язовир „Искър“ в посока София, съобщи слушател на Радио“ Фокус“.                                                                                                                                                                                                                                                                                                                       ", "date": "2018.02.04", "title": "Три коли катастрофираха на пътя Самоков - София край язовир „Искър“"}
