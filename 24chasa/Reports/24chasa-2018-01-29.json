{"url": "https://www.24chasa.bg/novini/article/6688306", "text": "Може ли правото да се изучава само редовно? По този въпрос се самосезира Комисията за защита от дискриминация. Решението е по повод приетата от МС нова наредба за единните държавни изисквания за придобиване на висше образование по специалност “Право” и професионална квалификация “юрист”. В нея се разписва, че обучението по право вече може да е единствено в редовна форма. Тази подзаконова регламентация силно стеснява използването на установените от Закона за висшето образование форми на обучение - редовна, задочна, вечерна и дистанционна, като по този начин цели групи в обществото могат да се поставят в неравноправно положение, пише в доклада си Орлин Колев от КЗД. За сравнение все още действащата наредба освен редовна предвижда и задочна форма на обучение. Установената редовна форма на обучение като единствено възможна на практика представлява ограничително условие за неопределен, но определяем кръг лица, които искат да се обучават право, пише в доклада. Така се изключвала възможността хора, които работят или учат в други специалности, да изучават и юридическата наука. Както и няма да има възможност студентите да работят по време на обучението си. Същото важи и за преподавателите, а и стеснява възможността в учебния процес да бъдат привлечени изявени в теорията и практиката специалисти, пише в доклада. В документа се сочи още, че по този начин могат да бъдат различно третирани широки групи от лица по признаците лично положение, имуществено състояние, възраст и увреждане, като е възможно да бъдат засегнати и лица, носители на други защитени от закона признаци. Затова проверката на КЗД има за цел да установи дали разписаното в новата наредба нарушава антидискриминационното законодателство.", "date": "2018.01.29", "title": "Само редовно учене на право - дали това е дискриминация?"}
{"url": "https://www.24chasa.bg/novini/article/6688274", "text": "Чуждите туристи, посетили през 2017 г. България, са 8,882 млн. - със 7,2% повече отколкото през 2016 г., съобщи Националният статистически институт (НСИ). Според данните на статистиката за декември 2017 г. през този месец България е била посетена от 596,1 хиляди туристи, с 12,2% повече от декември 2016 г., като гостите са рекордни за този месец. В тези числа обаче влизат всички посетители на страната, и ако се съберат данните за всички месеци, чуждите туристи излизат над 10 млн. От тази цифра обаче трябва да се извади броя на хората, които са посетили България само за 1 ден, без да правят нощувка. Така общият брой чужди туристи намалява до 8,8 млн. На първо място сред държавите, чиито граждани идват да почиват тук, е гърция, следвана от Румъния, Германия, Турция и Русия. В първата десетка са също Македония, Сърбия, Полша, Великобритания и Украйна. 15,6% ръст на годишна база имат през декември пътуванията на български граждани в чужбина. ", "date": "2018.01.29", "title": "Чуждите туристи у нас  за 2017 г. - 8,8 млн."}
{"url": "https://www.24chasa.bg/novini/article/6688206", "text": "12 000 пътници повече са се возили само в метрото в неделя, когато заради замърсяване на въздуха общината пусна за първи път “зелен билет” за пътуване с градския транспорт. На 28 януари са продадени 30 217 зелени билета. Те са с цена от 1 лев и важат за неограничен брой пътувания с метро, автобус, трамвай и тролей за деня. На касите на Център за градска мобилност са продадени 2000 билета повече в сравнение с предишната неделя, обясниха от Столичната община. Отделно в метрото са продадени 13 500 зелени билета. Подземната железница обаче превозила 23 000 души със зелени билети. Иначе в неделния ден с метро са се придвижили 118 000 души, което е с 12 000 пътници повече в сравнение с 21 януари. От общината не можаха да посочат колко повече пътници са използвали останалите видове градски транспорт. По-евтиният билет за градски транспорт е една от мерките, които общината може да предприема в дни със сериозно превишение на нивата на фини прахови частици. Мерките бяха приети от Столичния общински съвет в четвъртък. Според тях евтината еднодневна карта за пътуване с градски транспорт се въвежда, когато има превишение на нивото на фини прахови частици от над 200 микрограма на куб. м, което е измерено от поне 2 автоматични станции за два последователни дни. Зелен билет може да бъде пуснат и в случаите, в които превишението е отчетено и за един ден от поне 4 станции. В неделя той бе пуснат сутринта заради няколко поредни дни, в които бе отчетено превишение, и измерените високи стойности в първите часове на почивния ден.", "date": "2018.01.29", "title": "Зеленият билет вкара 12 000 пътници повече в метрото (Обзор)"}
{"url": "https://www.24chasa.bg/novini/article/6688253", "text": "Президентът на САЩ Доналд Тръмп заяви в интервю за британската телевизия Ай Ти Ви, че е стабилен гений и че яде доброкачествена храна, предаде Ройтерс. На въпрос какво мисли за отправяните понякога към него квалификации, че е луд и в недобро физическо здраве, президентът отвръща: “Аз съм стабилен гений”. Запитан дали яде бъргъри и пие кока-кола, той казва: “Ям чудесна храна, приготвена от някои от най-добрите шеф готвачи в света, ям здравословна храна, но също хапвам и такива неща при случай... Мисля, че се храня много добре.” Тръмп признава, че понякога пише туитове в леглото сутрин, а също на закуска или вечеря, защото през деня е много зает. “Много съм популярен във Великобритания - каза още Тръмп. - Получавам толкова много имейли от фенове във вашата страна, те харесват моето чувство за сигурност и какво казвам по различни теми. Имаме огромна подкрепа от хората във Великобритания.” В интервюто пред журналиста Пиърс Морган, записано на Световния икономически форум в Давос, Тръмп посочва, че очаква да посети Великобритания, където има покана от кралица Елизабет Втора да направи държавно посещение. ", "date": "2018.01.29", "title": "Тръмп: Аз съм стабилен гений и ям чудесна храна"}
{"url": "https://www.24chasa.bg/novini/article/6688428", "text": "Много интелектуалци и политици изпълниха литературния клуб \"Перото\" в НДК, където беше представена книгата на известния политолог Иван Кръстев \"Време и място, Разговори с Глеб Павловски\" на издателство \"Труд\". Специално за представянето тук бе и самият Глеб Павловски, наричан преди време \"сивия кардинал на Кремъл\" и \"човекът, открил Путин\". Павловски е най-известният руски политтехнолог - 15 години е бил съветник по политически технологии в Кремъл. Събитието бе открито от издателя на \"24 часа\" Венелина Гочева. Иван Кръстев, който е описал разговорите си с Павловски, даде думата на \"героя\" на книгата. \"Струва ми се, че книгата е много важна за всеки, който има интерес да си представи какво се случва и не се случва в Русия през последните 40 години. Това не е книга в която има жертва или герой или злодей, става дума за човек с изключително сложна съдба\", каза Кръстев. Павловски е човекът, който има огромна заслуга Владимир Путин да наследи на президентския пост от Елцин. Но през април 2011 г. той буквално е изхвърлен от Кремъл. Иван Кръстев е провокиран от живота на Павловски и иска да разбере какво кара путиниста Глеб Павловски да се обърне срещу президента Путин. При представянето на книгата Глеб Павловски разказа част от интересната си биография и отговори на много въпроси. Обясни как се е чувствал след уволнението му от президентството, коментира убийството на Борис Немцов, има ли я България в сценариите на Кремъл и как Русия се отнася към съседните държави. Както и актуалните събития около Алексей Навални: Това е кошмар в главите на хората от Кремъл. Сред хората, дошли на представянето на книгата, бяха бившите министри на образованието Даниел Вълчев и Румяна Коларова, бившият представител на България в ООН Стефан Тафров, ексдепутатът Михаил Неделчев, бившият шеф на валутния борд Михаил Заимов, водещият на предаването \"Панорама\" Бойко Василев, Севда Шишманова, доскорошен програмен директор на БНТ, социологът Андрей Райчев. Михаил Неделчев призна, че книгата \"Време и място\" му е подействала като наркотик.", "date": "2018.01.29", "title": "Човекът, открил Путин, на представянето\nна \"Време и място\" на КК \"Труд\""}
{"url": "https://www.24chasa.bg/novini/article/6688226", "text": "Съпругата на президента Румен Радев - Десислава бе засечена в столичен фризьорски салон да се стяга за приема за ръководителите на дипломатическите мисии в Националния исторически музей. Първата дама заложи на стилна прическа със спусната коса за дипломатическата среща. Тя посети салона в спортно елегантен стил и бе заложила на дънки и черна блуза. Деси Радева, поверява косата си на известния коафьор Любен Николов. Първата дама е станала негова клиентка след президентските избори, когато Румен Радев спечели. \"Тогава започнахме промяната по визията ѝ. Занапред предстои да изсветлим косата ѝ, защото по-светлата коса винаги освежава и омекотява чертите на лицето\", сподели фризьорът на Деси Радева пред Нова телевизия преди време.", "date": "2018.01.29", "title": "Първата дама на фризьор"}
{"url": "https://www.24chasa.bg/novini/article/6688356", "text": "Бизнесът иска среща с премиера Бойко Борисов заради поскъпването на тока. Ако на нея бъде намерено решение и се поеме ангажимент от правителството за мерки срещу вдигането на цените, може и да няма протест на работодателите. Това заяви пред “24 часа” изпълнителният директор на КРИБ Евгени Иванов. Ако срещата не се състои или от нея няма резултат, на 28 февруари ще има протест срещу скъпия ток и спекулациите на енергийния пазар. Това се посочва в изявление на четирите работодателски организации - КРИБ, АИКБ, БТПП и БСК. Недоволството на бизнеса е заради поскъпването на тока на свободния пазар между 30 и 65%. То не бе потушено след две срещи с министъра на енергетиката Теменужка Петкова. В третата, която бе насрочена за петък, работодателите отказаха да участват. В същия ден асоциацията им подаде в КЗК сигнал да се направи проверка за картел между двете държавни централи - АЕЦ “Козлодуй” и ТЕЦ “Марица-изток 2”, и търговците на ток. В понеделник работодателите излязоха с нова декларация, в която се казва, че има недопустими деформации на уж “свободния” пазар на електроенергия, на който са само две дружества, принадлежащи към държавния енергиен олигопол - АЕЦ “Козлодуй” и ТЕЦ “Марица-изток 2”. Всички останали производители се подсигурили с договори, осигуряващи им привилегии. И посочват т.нар. американски централи, производителите на ток от ВЕИ и когенерациите. През уикенда Теменужка Петкова заяви, че за нея е голяма загадка за какви цени говори бизнесът. И че по време на срещите с работодателите не станало ясно кои са тези търговци, които предлагат такива високи цени, след като тези на държавните централи са 76,09 лв. за мегаватчас. Тази цена обаче се отнася за базовия ток на двете държавни централи. Но в пакета, който предлагат търговците, има и пикова, и балансираща еленергия, които са значително по-високи. Бизнесът пък обвинява двете централи, че предлагат ограничени количества на борсата, за да поддържат високи цени. Държавната енергетика отрича и казва, че цените са референтни на тези на борсите в региона. Според работодателите обаче на собствените си платформи АЕЦ “Козлодуй” и “Марица-изток 2” търгували средно тока с 22,4% по-ниски цени на определени търговци. Работодателската асоциация предлага и три мерки: - Прекратяване на държавната помощ за американските централи и засилване на контрола върху когенерациите и производителите на електроенергия от ВЕИ. - Нов закон за енергетиката, въвеждащ пълна либерализация на пазара и приемане на Национална енергийна стратегия до 2030 г. - Повишаване на ефективността на държавните енергийни дружества - на първо място чрез листването им на БФБ. Според енергийни експерти в момента ситуацията с тока на свободния пазар се успокоявала. Те дават пример, че от началото на тази година цените са паднали, след като с промени в закона всичкият ток се търгува на борсата. Сега цените в сегмента “ден напред” били 90 лева, а преди Нова година офертите били за 120 лв. Няма сценарий с тока срещу Теменужка Петкова и това не е опит за свалянето ѝ от поста на министър на енергетиката, твърдят няколко независими източника от управляващата коалиция. Според тях значителното подобрение на финансовите резултати на държавната енергетика показвало, че Петкова се справя добре, поради което доверието на премиера Бойко Борисов в нея остава стабилно. Слухове, че позициите на Петкова са разклатени, се появиха, след като работодателите отказаха последната среща с нея. Тогава те заявиха, че проблемите им могат да се решат от премиера и парламента. Според анализатори протестът на бизнеса е поради изцяло икономически причини. Работодателите били недоволни, че договори се променят, преди те да се изтекли. Освен това част от тока, който се предлага сега за 100-120 лв. на мегаватчас, бил купен през лятото на миналата година за 70 лева. ", "date": "2018.01.29", "title": "Бизнесът иска среща с Борисов за тока, може и да спре протеста. Нямало сценарий срещу Петкова"}
{"url": "https://www.24chasa.bg/novini/article/6688450", "text": "Симеон Йосифов, който бе осъден за умишленото убийство на 19-годишния Ангел Петров в Катуница, е починал преди половин час в затвора в Пловдив, според  . Йосифов издъхнал от инфаркт или инсулт. Аутопсия ще покаже точната причина за смъртта му. На 23 септември 2011 година Йосифов заедно с група роми прегази и уби на място 19-годишното момче. Симеон Йосифов е приближен на ромския бос Кирил Рашков. След инцидента, по време на шествие, почина и 17-годишният приятел на Ангел Павел Толев. Неговото сърце не издържа. Малко след това в Катуница избухнаха безредици, насочени към фамилията на Цар Киро. Бяха запалени и опожарени част от имотите на Рашкови, а Кирил Рашков бе осъден за заплаха за убийство на 2 години и шест месеца затвор. Репортер на \"24 часа\" потърси за коментар шефа на затвора в Пловдив Божил Иванов, но не го откри. ", "date": "2018.01.29", "title": "Осъденият за убийството на 19-годишния Ангел в Катуница, починал в затвора?"}
{"url": "https://www.24chasa.bg/novini/article/6688264", "text": "Жалбата до Върховния административен съд срещу решението на Министерския съвет от края на миналата година за промяна на плана за управление на национален парк “Пирин” засега е оставена на трупчета, научи “24 часа”. С решението се допуска изграждането на още един лифт в туристическата зона над Банско и изграждане на съоръжения за водохващане за питейна вода в рамките на по-голямата част от парка. В последния възможен момент решението бе атакувано пред ВАС. Жалбата, чийто подател от съда все още отказват да назоват, обаче засега е оставена без движение, защото не са спазени редица изисквания на закона. Подателят например не е представил доказателство, че е заплатил 20 лв. такса, дължими за публикуването на жалбата в “Държавен вестник”, както изисква чл. 181 от Административнопроцесуалния кодекс. Освен това в жалбата не е посочено мотивирано в какво се състои незаконосъобразността на акта на кабинета. Липсвал и правният интерес на жалбоподателя и каква вреда му нанася решението. За отстраняване на тези нередности на жалбоподателя е даден 7-дневен срок. Ако не ги поправи, дело няма да има и промените в плана ще влязат в сила, тъй като няма друго обжалване.", "date": "2018.01.29", "title": "Съдещият държавата за Пирин не плаща 20 лв. съдебна такса"}
{"url": "https://www.24chasa.bg/novini/article/6688483", "text": "Депутатът от БСП Таско Ерменков огласи във фейсбук отговора на правосъдния министър Правосъдният министър Цецка Цачева е заявила в официален отговор, че Истанбулската конвенция ще защитава и съжителството на еднополовите двойки. Това става ясно от публикация във фейсбук на депутата от БСП Таско Ерменков, пише \"Труд\". Цачева обяснява още, че се предвижда в Закона за защита от домашното насилие от фразата \"фактическо съпружеско съжителство\" да отпадне \"съпружеско\". И допълва, че \"защита ще получат и лица, които съжителстват с партньори от същия пол\". Така ще се получи хармонизация на законодателството ни, казва правосъдният министър.", "date": "2018.01.29", "title": "Цачева призна: Истанбулската конвенция брани хомодвойките"}
{"url": "https://www.24chasa.bg/novini/article/6688480", "text": "САЩ е свързан с Близкия Изток заради интересите си, но Турция споделя около 800 мили граница само със Сирия и Ирак. В този географски регион, а дори и извън него, Турция и САЩ споделят целта за разгром на терористичните организации, застрашаващи нашите нации. „Ислямска държава“ беше наш общ враг и победата срещу групировката не беше възможна без активното участие на Турция, пише министърът на външните работи на Турция Мевлют Чавушоглу в статия за авторитетното американско издание The New York Times, предава \"Фокус\".  Приносът ни продължава, независимо от това, че групировката претърпя военно поражение и в Сирия, и в Ирак. Турската армия изигра ключова роля при освобождението на северния сирийски град Джарбулус от „Ислямска държава“ през 2016 година. Турция задържа повече от 10 хиляди членове на „Ислямска държава“ и „Ал Кайда“ и депортира около 5800 терористи, докато отказваше достъп на повече от 4000 подозрителни пътешественици. „Ислямска държава“ загуби териториалните си придобивки в Сирия и Ирак, но продължава да има капацитет да всява ужас. В последно време турските власти проведоха операции срещу клетки на групировката и осуети намеренията й да се реорганизира. Американските власти ни казаха, че САЩ искат да останат фактор и че ще оставят свои военни части в Сирия, за да предотвратят прегрупирането на остатъците от „Ислямска държава“. Но борбата с екстремистите не може и не трябва да означава, че ще я водим чрез други терористични групировки в нашия регион, които заплашват нашата страна и сигурността на нашите граждани. Между нас се създаде импас заради избора на Вашингтон за локален партньор в тази война: групировка, която дори американското правителство признава за терористична организация. Т.нар. „Отряди за народна самоотбрана“ или YPG, е чисто и просто незаконната терористична организация Работническа партия на Кюрдистан (ПКК) под друго име. Екстремистите приемат различни имена и развиват разклонени структури, но това не скрива реалността. Те са водени от същите кадри, тренират в същите лагери, споделят същите организационни и военни структури и използват същите пропагандни средства и финансови източници. ПКК управлява YPG и самоубийствените атентатори на ПКК тренират в лагерите на YPG в Сирия. За наше съжаление, терористите от YPG/ПКК край нашите граници с Ирак и Сирия използват въоръжение и обучение, предоставени от САЩ. Конфискуваните оръжия от терористите от ПКК, от нашите сили за сигурност, са се увеличили значително и по отношение на броя, и по отношение на съвременността си. Член на НАТО въоръжава терористична организация, която атакува друг член на НАТО във фундаментално противоречие на това, за което се бори НАТО. Това е ненормална политика, която трябва да бъде поправена. Ние нямаме съмнение, че САЩ ще видят какви щети нанася тази политика по авторитета на Алианса и ще променят политиката си, като поставят на първо място съюзниците и дългосрочните си интереси. Зависимостта на американците от YPG е самопредизвикана грешка, когато САЩ вече има способен и достоен партньор в лицето на Турция. Турция, обаче, не може да си позволи за евентуалната и неизбежна промяна в курса. Празните приказки за разбиране на турските тревоги не премахват заплахите и опасностите. През последните седмици, турските власти документираха увеличаване на заплахите, поставени от YPG и “Ислямска държава“ в Сирия. Терористите в района на Африн в Сирия заплашват живота и собствеността на хората и в самата област, и на турска територия. Наложи се да действаме и Турция започна провеждането на операция „Маслинова клонка“ срещу терористите в Африн. Целта на операцията е ясна: да осигури безопасността на нашите граници и да неутрализира терористите в Африн. Тя се провежда на основата на международното право, във връзка с нашите права на самозащита. Целта са терористите, техните скривалища, техните оръжия и свързаната инфраструктура. Турската армия действа с всички възможни предварителни мерки, за да се избегне нараняването на мирни граждани. Ние вече интензифицирахме значително нашите хуманитарни усилия, организирайки лагери, за да помогнем на цивилните, бягащи от Африн. Ние сме приели повече от три милиона сирийци и турските хуманитарни служби помагат на тези, които се нуждаят от нашата подкрепа. Турция ще продължи операцията, докато терористите не бъдат ликвидирани. Турция няма да се примири със създаването на сепаратистки анклави или терористически убежища, които застрашават нейната национална сигурност и са срещу волята на сирийския народ. Турция вече е активна във всеки политически процес, който търси мирно разрешение за батака в Сирия. Запазването на териториалния интегритет на Сирия е ключово условие за мирните преговори. Разчистването на терористите означава отваряне на пространство за мира. Ние мечтаем за бъдеще, свободно от терористични образувания, имплодиращи съседи, войни и хуманитарни трагедии в нашия регион. Турция заслужава уважението и подкрепата на САЩ в тази важна борба.", "date": "2018.01.29", "title": "Чавушоглу за \"Ню Йорк Таймс\": Америка избра грешния партньор"}
{"url": "https://www.24chasa.bg/novini/article/6688300", "text": "Операцията на турската армия в района на сирийския град Африн е насочена само срещу терористи, заяви днес турският вицепремиер Бекир Боздаг, цитиран от Анадолската агенция. Операцията в Африн е насочена срещу терористи и терористични организации, в частност срещу сирийските кюрдски Сили за защита на народа, уточни Боздаг, като добави, че продължителността на офанзивата зависи от развитията на бойното поле, предава БТА.  Операцията \"Маслинова клонка\" не е насочена срещу кюрдите, живеещи в Африн, подчерта Боздаг. Той посочи, че някои \"тъмни сили\" опитват да разпространяват неверни информации, че Турция атакува цивилни в населения с кюрди район. Всичко това са фалшиви новини, каза вицепремиерът. Той посочи, че въпросът, който най-често е задаван на турското правителство е колко дълго ще продължи операцията в Северна Сирия. Тази офанзива ще продължи, докато не бъде неутрализиран и последният терорист и не бъде постигната стабилност и доверие, така че хората в региона да може да усетят духа на мира и свободата, каза Боздаг. Той за пореден път заяви, че Турция ще изтегли военните си от региона, след като операцията бъде приключена напълно. Вицепремиерът подчерта, че Турция не е окупационна сила. Във връзка с опасенията, че по време на операцията може да пострадат цивилни той каза, че \"Турция пази цивилните не заради оказван международен натиск, а заради нейната вяра, морални ценности и военни традиции\". Турските въоръжени сили обявиха на 20 януари началото на операцията \"Маслинова клонка\" срещу сирийските кюрдски Сили за защита на народа (СЗН) и Партията на демократичния съюз (ПДС) в района на сирийския град Африн.", "date": "2018.01.29", "title": "Боздаг: Турската военна операция в Северна Сирия е само срещу терористи"}
{"url": "https://www.24chasa.bg/novini/article/6688313", "text": "Днес беше много важна среща, защото за пореден път показахме, че по отношение на разговорите за Брекзит обединението е много важно. Това коментира пред журналисти вицепремиерът и министър на външните работи Екатерина Захариева след заседанието на Съвета на ЕС, което тя председателства, предаде \"Фокус\". \"И както върши добра работа в първа фаза, така сме убедени, че ще върши добра работа и във втора фаза, където е по-трудно да останем обединени\", добави Захариева. Тя обясни, че по време на заседанието всички са се обединили около това да има точна дата за край на преходния период , което по думите ѝ е от интерес и за  Великобритания, и за 27-те членки на Ес, но най-вече за гражданите и бизнеса на ЕС и Обединеното кралство. \"Дебатирахме нещо, което всички ние искаме да продължи като партньорство - обща политика за отбрана и сигурност и обща външна политика, но това е част от бъдещите взаимоотношения. Тези дебати трябва да започнат след Европейския съвет от март месец, когато се очаква европейските лидери да одобрят насоки за бъдещите отношения\", каза още вицепремиерът. Беше наистина забележително обединението, което постигнахме. Този период беше поискан от Обединеното кралство и той е в интерес на двете страни. Всички се стремим към плавно и предвидимо напускане на Съюза, коментира Захариева и отбеляза, че краят на преходния срок съвпада с изтичането на действащия бюджет на ЕС.", "date": "2018.01.29", "title": "Захариева: За пореден път показахме, че относно Брекзит обединението е важно"}
{"url": "https://www.24chasa.bg/novini/article/6688325", "text": "Двадесет и осем годишна жена, родена в Узбекистан и живееща в Санкт Петербург, бе осъдена на 4 години затвор за продажбата на детето си, предаде Франс прес. Жената изтъргувала новородения си син през октомври 2016 г. за 11 500 долара и веднага похарчила парите, за да си купи билет за Централна Азия, уточни говорителят на съда в Санкт Петербург, където се гледаше делото, предава БТА.  Бебето било купено от семейна двойка, която на свой ред бе осъдена на 3 години затвор.", "date": "2018.01.29", "title": "4 години затвор за жена, продала бебето си, за да си купи самолетен билет"}
{"url": "https://www.24chasa.bg/novini/article/6688359", "text": "Американският президент Доналд Тръмп изключи днес всякакви разговори с талибаните на този етап и разкритикува техните атаки срещу невинни хора в Афганистан, предадоха световните агенции. Тръмп направи това изявление два дни след като атентат в афганистанската столица Кабул отне живота на над 100 души. За него отговорност поеха талибаните, предава БТА.  \"Ние не искаме да говорим с талибаните. Те убиват хора навсякъде, невинни хора\", каза Тръмп по време на обяд с посланиците на страните членки на Съвета за сигурност на ООН. \"Ние не сме готови да говорим на този етап. Моментът може би ще дойде, но това ще отнеме дълго време\", допълни той, цитиран от Франс прес. \"Когато виждате какво правят те и жестокостите, които те извършват и убийствата на собствения им народ и сред убитите има жени и деца.... това е ужасно\", заяви Тръмп по време на срещата с постоянните представители, визирайки талибаните, предаде Ройтерс. \"Ние няма да говорим с талибаните. Ние ще свършим това, което ние трябва да свършим, онова, което никой друг не бе способен да го свърши, ние ще сме способни да го свършим\", заяви Тръмп, визирайки Афганистан, предаде Ройтерс. Срещата с постоянните представители е организирана от посланика на САЩ в ООН Ники Хейли, уточнява Асошиейтед прес. Срещата освен обяд включва и посещение на Мемориалния музей на Холокоста във Вашингтон. Преди началото на срещата Тръмп каза, че на нея ще се говори за Северна Корея, за Иран, за Сирия, за тероризма, за талибаните, предаде Ройтерс. На срещата участниците в нея ще видят останки от ракета, за която САЩ казват, че са доказателства, че Иран въоръжава бунтовниците в Йемен, допълва Асошиейтед прес.", "date": "2018.01.29", "title": "Тръмп: Не искаме да говорим с талибаните, те убиват невинни хора навсякъде"}
{"url": "https://www.24chasa.bg/novini/article/6687907", "text": "Кметовете Йорданка Фандъкова, Димитър Николов и Иван Тотев са сред тазгодишните участници в молитвената закуска, която дава президентът на САЩ. Тя е 66-ата поред и втора за Доналд Тръмп. Както от 2010 г. досега, на събитието, което се провежда традиционно в първия четвъртък на февруари във Вашингтон, ще е зам.-председателят на ГЕРБ Цветан Цветанов. На нея се събират представителите на световния политически, културен и духовен елит. Цветанов ще е придружен от съпругата си Десислава. Традиционно с него ще пътува и русенският депутат на ГЕРБ Пламен Нунев. Делегацията на ГЕРБ заминава за Щатите на 3-и, а събитието тази година ще е на 8 февруари. Няколко пъти Тотев ходил на интервюта в посолството на САЩ за виза. Питали го има ли роднини в Америка, той отговорил отрицателно. А също - какво е работил последните 15 г. На въпрос кой е бившият ви работодател Тотев отговорил: “Бойко Борисов” - понеже, преди да стане кмет на Пловдив, е бил областен управител, назначен от премиера. На въпрос кой е настоящият ви работодател, Тотев написал: “Гражданите на Пловдив.” Тотев, който ще пътува за първи път до САЩ, давал отговорите на български и на английски. От 1991 г. съставът на българската делегация за молитвената закуска е предлаган от д-р Мария Каназирска и съпруга проф. Петър Василев. Те емигрират в САЩ през 1983 г. и работят в Харвард. Преди Цветанов, 5 месеца преди да стане премиер, на молитвената закуска участва лидерът на ГЕРБ Бойко Борисов. Тя пък беше първата за президента Барак Обама. Цветанов се срещна днес с посланика на Ирландия Майкъл Форбс. Дипломатът увери, че премиерът Лео Варадкар, който бе наскоро у нас, поддържал приоритета Западни Балкани на европредседателството ни.", "date": "2018.01.29", "title": "Цветанов пак при Тръмп на молитвена\nзакуска, този път с Тотев, Митко Николов и Фандъкова"}
{"url": "https://www.24chasa.bg/novini/article/6688205", "text": "Google използва изкуствен елемент отдавна. Той вече се появи в системата за разпознаване на гласа, в машинните преводи и така нататък. Но сега, както съобщава Quartz, разработчиците създават софтуер, който ще може да предсказва състоянието на пациента с помощта на ИИ. Тази система ще прогнозира какво Ви очаква. В случай на опасност от смърт, тя ще предвижда след колко часа ще се случи това - 24- 48 часа, което означава, че ще има време за получаване на оперативна намеса, предава  . За обучение на ИИ са използвани 46 милиарда точки данни от историите на заболяванията на 216 221 възрастни пациента. Тази информация е получена от медицински центрове, Калифорнийския университет в Сан Франциско и от Чикагския университет. За декриптиране се използват три сложни невронни мрежи за задълбочено обучение, които анализират бележките на лекарите, а също и всички налични данни за пациентите. Имайте предвид, че в плановете на разработчиците влиза увеличаване на прогнозирания срок до 3-12 месеца, което ще намали значително смъртните случаи.", "date": "2018.01.29", "title": "ИИ на Гугъл ще предсказва съдбата на пациента в болницата"}
{"url": "https://www.24chasa.bg/novini/article/6688218", "text": "Съветът във формат ЕС-27 прие допълни директиви за преговорите по оттеглянето на Обединеното кралство от Съюза, с които се определя позицията на ЕС-27 по преходния период. Тези директиви дават на Комисията, като преговаряща от името на ЕС, мандат да започне разговори с Обединеното кралство по въпроса. Това съобщиха от пресцентъра на МВнР. „Министрите от ЕС дадохме ясен мандат на Комисията как си представяме преходния период: Обединеното кралство да прилага в пълнота достиженията на правото на ЕС, без право на участие в институциите на ЕС и в процеса на вземане на общи решения. 27-те одобрихме днес текста бързо и се надяваме, че също така бързо ще постигнем съгласие с Обединеното кралство по въпроса“. Това заяви заместник министър - председателят по правосъдната реформа и министър на външните работи Екатерина Захариева, която председателства днес Съвет „Общи въпроси“ в Брюксел. В насоките от Европейския съвет (по чл.50) от 15 декември 2017 г. се посочва, че преходните разпоредби трябва да бъдат ясно определени и ограничени във времето. Предложената крайна дата за преходния период в преговорните директиви е 31 декември 2020 г. Съгласно позицията на ЕС по време на преходния период Обединеното кралство следва да прилага достиженията на правото на ЕС, както те важат за пълноправна страна членка. Всяка промяна на достиженията, приета през този период от институциите, органите и агенциите на ЕС, ще важат и за ОК. Ще се прилагат и важат също всички съществуващи регулаторни, бюджетни, надзорни, правни и правоприлагащи инструменти и структури, включително компетенциите на Съда на ЕС. По въпросите на свободата, сигурността и правосъдието, където ОК има право да прилага или не отделни законодателни актове, настоящите правила ще важат за актове, приети по време на преходния период, по които ОК е станало страна преди оттеглянето си. Въпреки това ОК няма да получи право за избор по нови мерки в тази област освен да поправя, заменя или допълва онези, по които е страна отпреди оттеглянето си. По време на преходния период ОК ще остане обвързано по задълженията си, произтичащи от сключените от ЕС споразумения, но няма да участва в каквито и да е органи, учредени с горните споразумения. Доколкото ОК ще продължи да участва в митническия съюз и единния пазар (с всички четири свободи) по време на прехода, страната ще трябва да продължи да спазва търговската политика на ЕС, да прилага митническите тарифи на ЕС, да събира установените от ЕС мита и да осигури извършването на постановените от ЕС гранични проверки. Това означава, че по време на прехода ОК няма да се обвързва едностранно с международни споразумения от областта или компетенциите на правото на ЕС, докато не получи разрешение от ЕС за това. ОК в качеството си вече на трета страна ще преустанови участието си в институции на ЕС и процеса на взимане на общи решения. ОК няма вече да присъства на срещи на експертни групи в Комисията, комитети или други подобни органи, където са представени страните членки. По изключение, като това се разглежда за всеки отделен случай, ОК може да бъде канено за някои от тези срещи, но без право на глас. Предвиждат се отделни консултации по въпроса за определяне на възможностите за риболов (общ допустим улов) по време на преходния период, при пълно зачитане на достиженията на правото на ЕС.", "date": "2018.01.29", "title": "Съветът по член 50 прие преговорните директиви по преходния Брекзит период"}
{"url": "https://www.24chasa.bg/novini/article/6688220", "text": "Австрийската полиция съобщи, че над сто скиори са били блокирани на седалков лифт в Централна Австрия и е в ход операция по спасяването им с участието на хеликоптери, предаде Асошиейтед прес. Полицията в австрийската провинция Щирия посочи в Туитър, че поради технически проблеми лифтът спрял и се наложило на между 100 и 150 души да се оказва помощ, предава БТА. Става дума за седалков лифт в зимния курорт Крайшберг северно от град Клагенфурт. Около половината души, намирали се в лифта, са били спасени в първите два часа след спирането на лифта, уточнява ДПА. Австрийската информационна агенция АПА предаде, че в операцията участват три хеликоптера, планинските спасителни служби и други структури.", "date": "2018.01.29", "title": "Над 100 скиори са блокирани на седалков лифт в Централна Австрия"}
{"url": "https://www.24chasa.bg/novini/article/6688225", "text": "Аркадий Вайспапир, последният известен оцелял от нацисткия концентрационен лагер Собибор, почина на 96-годишна възраст, предаде Асошиейтед прес. Музеят на Холокоста в Берлин заяви, че Вайспапир е починал в Киев на 11 януари. Роден в Южна Украйна през 1921 г., Вайспапир е пленен от германците като военнослужещ от съветската армия и впоследствие е изпратен в нацисткия концентрационен лагер Собибор в окупирана Полша, защото бил евреин. Той е един от малцината лагеристи, които не били убити веднага в газовите камери, а били изпратени да работят. През октомври 1943 г. лагеристите в Собибор вдигнаха бунт срещу надзирателите и убиха десетина от тях. Вайспапир бе един от осемте главни организатори на бунта, които в качеството им на бивши военнослужещи използвали познанията си във военното дело, за да подготвят плана си. В крайна сметка около половината от 600-те лагеристи успяха да избягат, макар че почти веднага около стотина от тях бяха заловени. От останалите 200, само 47, сред които Вайспапир, оцелели до края на войната, предава БТА.  След бунта нацистките надзиратели разстреляха останалите лагеристи и изравниха лагера със земята. Между март 1942 и октомври 1943 г. в Собибор са убити около 167 000 души, почти всички от които евреи, според американския Музей на Холокоста. Според германския Музей на Холокоста Вайспапир е загубил цялото си семейство по време на окупацията на Украйна от Третия райх. След войната той се оженил и му се родили двама синове, съобщи още музеят. Вайспапир живял и работил в Източна Украйна, преди да се пенсионира през 1994 г., след което се преместил в Киев.", "date": "2018.01.29", "title": "В Украйна почина последният известен оцелял от концлагера Собибор"}
{"url": "https://www.24chasa.bg/novini/article/6688234", "text": "3-годишно момченце е било разкъсано от питбул в двора на къщата, където е живеело в пазарджишкото село Мокрище, съобщи за \"24часа\" говорителят на полицията Мирослав Стоянов. Страшният инцидент се е разиграл малко след 16ч. в циганската махала на селото. Кучето е било вързано, когато детето е отишло да си поиграе с него. Питбулът буквално е разкъсал главата и шията на момченцето, което се казва Тошко, съобщиха очевидци на трагедията. На писъците му са се отзовали негови близки от къщата, но когато успели да издърпат кучето от детето, то е било мъртво. Задържани са няколко човека от живеещите в имота.", "date": "2018.01.29", "title": "Тригодишно дете почина, разкъсано от питбул в Пазарджишко"}
{"url": "https://www.24chasa.bg/novini/article/6688248", "text": "Мъжът,   на блок в Студентски град, се е прибрал след 4 часа убеждаване, видя репортер на \"24 часа онлайн\".  Екипи на полицията и пожарната са опитвали да го убедят да слезе от 15 часа насам. Районът беше отцепен.                                                                                                                                                                                                                                                                                                                       ", "date": "2018.01.29", "title": "След 4 часа се прибра мъжът, който заплашваше да скочи в Студентски град"}
{"url": "https://www.24chasa.bg/novini/article/6688246", "text": "Израелският премиер Бенямин Нетаняху обвини Иран, че иска да унищожи еврейската държава. Той заяви това на среща с руския президент Владимир Путин в Москва, предаде Франс прес. Иран \"има намерение да ни унищожи\", заяви Нетаняху в реч в Еврейския музей и център за толерантност, където се състоя церемония в памет на жертвите на Холокоста. \"Ние ще му се възпротивим с цялата си сила, за да гарантираме вечното съществуване на Израел. Няма да има друг Холокост\", заяви Нетаняху. Той беше осъдил \"заплахата\" от засилването на иранското присъствие в Сирия на последната си среща с Путин през август. Русия и Иран са основни съюзници на Дамаск. Путин пък направи съпоставка между антисемитизма и \"русофобията\". Москва редовно обвинява САЩ и изобщо Запада в \"антируска истерия\", предава БТА.  \"Убеден съм, че политическите и религиозни ръководители трябва да направят всичко възможно да попречат на избуяването на семената на националистическата идеология независимо от вида им: антисемитизъм, русофобия и всички основани на омразата фобии\", заяви Путин.", "date": "2018.01.29", "title": "Нетаняху: Иран \"има намерение да ни унищожи\""}
{"url": "https://www.24chasa.bg/novini/article/6686337", "text": "    Съдебномедицинска експертиза, която да бъде изпълнена от сексолог и психиатър, е наредил петричкият съд по повод иск на млад мъж от града да бъде променен полът му и да стане жена. Молбата му е подадена в края на декември м.г., а към нея са приложени десетина медицински документа от лекари и болница във Франция. “Като дете си играех с момичета и кукли, обличах се с рокли и говорех за себе си в женски род.” Това са част от мотивите, които е посочил в искова молба до районния съд в Петрич младият мъж, който желае да му бъде променен полът от мъжки в женски, съответно името и ЕГН-то. От 3 г. насам мъжът се подлагал на хормонална терапия, в резултат на което се засилили вторичните му полови белези. Подложил се е и на няколко операции на тялото и лицето - липектомия на шията, ларингопластика, префасониране на долната челюст и брадичката, липоаспирация на корема, ханша и бедрата и др. По време на първото заседание по делото, което е било преди дни, неговият адвокат от Пазарджик е обяснил, че в момента клиентът му се е подложил на поредната хирургична интервенция и му предстои премахване на мъжкия полов орган и оформяне на женски. След серията операции мъжът категорично приличал вече и визуално на жена, както всъщност се чувствал. Едно от удостоверенията е на френски лекар, според което нашенецът има разстройство на половия идентитет (транссексуалност). Петричанинът, който от години живее в чужбина, е посочил още, че мъжкото име в документите му създавало емоционален дискомфорт и било пречка в социалните контакти и затруднявало живота му. За районния съд в Петрич това е второто дело от подобен род. Преди повече от 10 г. друг младеж от града е поискал промяна на пола и са удовлетворили молбата му Наскоро и в съда в Разлог имало постъпила такава молба от мъж, който иска да бъде признат за жена, но в хода на делото той починал. Единственото такова дело в съда в Благоевград пък бе преди около 2 г., но тогава случаят бе за малко дете хермафродит. Родителите на 4-годишното момиченце поискали да бъде сменен полът му в мъжки, защото година след раждането установили, че детето има бързо нарастване на клитора. След редица хормонални изследвания в три столични болници е установено, че е с преобладаващи мъжки хромозоми и става въпрос за хермафродизъм. Детето нямало влагалище и матка, а фалос и тестиси. Лекари посъветвали още в ранна детска възраст да се направи операция за корекция на аномалията, докато то още не се е самоопределило и за запазване на психичното му здраве. Преди това родителите поискали смяна на пола от съда и магистратите удовлетвориха молбата им. В районните съдилища в страната се водят и други дела за смяна на пола, като съдебната практика е противоречива Все повече нашите съдии се водят от практиката на ЕСПЧ по сходни дела. Отдава се приоритет на “психичния пол”, когато едно лице е с половото съзнание и самоидентичност на един пол, а е родено с друг биологичен. Позовават се на понятието за лична независимост, което е гарантирано от конвенцията за правата на човека. ВКС по касационно дело от януари м. г. например се произнесе, че за промяна на пола не е задължителна операция, а хормонална терапия. Върховните съдии са категорични, че транссексуалните не може да се задължат да си направят хирургическа операция против волята им като предпоставка за промяна на пола. Те обаче трябва да докажат пред съда cepиoзнoто и нeпoкoлeбимo peшeниe зa биoлoгичнo пoтвъpждeниe нa изпълнявaнaтa oт тяx пcиxичнa и coциaлнa пoлoвa poля. Използвали са и научни публикации и описание на транссексуалността в правната и социалната теория. “Според нея термините “транссексуалност” и “трансджендъризъм” трябва да се разграничават. Ако трансджендаризмът акцентира върху т.нар. психологически пол и правото на всеки човек да “преминава” от един към друг пол, то транссексуалността е свързана с извършването на телесна модификация”, цитира ВКС научен труд. Една от съдийките в състава обаче е била с особено мнение, че дeйcтвaщoтo зaкoнoдaтeлcтвo нe пoзвoлявa пoлът дa ce oпpeдeля пo дpyг нaчин ocвeн пo пъpвoнaчaлнитe пoлoви бeлeзи.", "date": "2018.01.29", "title": "Психиатър да провери  пола на мъж, който иска  да е жена, нареди съд"}
{"url": "https://www.24chasa.bg/novini/article/6688284", "text": "След спад, продължил няколко месеца, за януари 2018 г. статистиката отчита подобрение на стопанската конюнктура, като общият показател на бизнес климата през първия месец от годината се повишава с 2,6 пункта. Това се дължи изключително на промишлеността и особено на сферата на услугите, където оптимизмът на менидърите е най-силен. В промишлеността за първи път от октомври 2017 г. се стига до толкова силно натоварване на мощностите, че мениджърите се оплакват от недостиг на мощности. В услугите оптимизмът се дължи на очаквано от мениджърите повишение на продажните цени. В строителството и търговията няма промяна. ", "date": "2018.01.29", "title": "2018 г. започва  с подобряване на бизнес  климата"}
{"url": "https://www.24chasa.bg/novini/article/6688200", "text": "        Тази седмица ще внесем промени в Закона за горите, които ще разрешат да се изграждат всякакви спортни съоръжения без промяна предназначението на територията под тях.” Това обяви вицепремиерът Валери Симеонов. “Такъв ограничителен закон като българския няма никъде по света, и то той е избирателен – насочен е към ограничаването на инициативата и какъвто и да е бил туризъм в планините на България. Защото изграждането на далекопровод през планината не изисква промяна предназначението на трасето, а изграждането на лифт изисква. Кажете ми, каква е разликата? Дай боже повече млади хора да разберат тези факти, че в момента екозащитни организации тотално блокират развитието на България”, заяви Симеонов пред БНТ. Той разказа и за срещата при кмета на София Йорданка Фандъкова за ситуацията на планината Витоша. На 17 януари Симеонов, Фандъкова и министрите на екологията и на спорта Нено Димов и Красен Кралев се договориха да се създаде работна група, която да подготви актуализацията на плана за управление на природния парк. Позицията на общината е категорична - промяната трябва да е само за модернизация на съоръженията, но без да се допуска ново строителство на леглова база в планината. “Ще се направи работна група, която трябва да започне работа през тази седмица, за да можем конкретно да залагаме параметрите за преустройството на лифтовете, които в момента не работят. Целта на това правителство е да отвори планинския туризъм, който беше изцяло потиснат от безумни екологични норми”, каза Симеонов. Работната група за Витоша с представители на различни институции е към спортното министерство. В нея ще участва и главният архитект на София Здравко Здравков, както и представители на Столичния общински съвет. По искане на Фандъкова започва проверка на всички ски съоръжения в планината. “Ще проверим както работещите, така и неработещите лифтове. Става дума за проверка на изправността на съоръженията и на съпътстващите сгради. Започваме в четвъртък от Княжевския лифт. В комисията ще има и представители на Държавната агенция по метрологичен и технически надзор”, обясни пред “24 часа” Здравков. Валери Симеонов коментира и промяната в плана за управление на Пирин. “С него дадохме възможност на концесионната зона върху 2% от територията на Пирин, която е всъщност концесионната зона на ски зона “Банско”, ще се разреши построяването на един лифт и нищо друго. Пълни глупости са това, че ще се строи на 36%, това е напълно забранено. На Витоша също ще бъдат променени само тези лифтове, които съществуват в момента. В Австрия пуснаха 16 км лифт, а в Унгария, където няма планини, пуснаха 2 лифта и това е само миналата година. А в България няма един метър лифт заради криворазбраното опазване на природата”, каза още вицепремиерът. ", "date": "2018.01.29", "title": "Лифтовете да са равни на далекопроводи пред закона, предлага Валери Симеонов"}
{"url": "https://www.24chasa.bg/novini/article/6688365", "text": "Транспортният министър Ивайло Московски до 24 часа да освободи цялото ръководство на БДЖ, а Сметната палата и Инспекцията по труда да влязат на спешна проверка в дружеството. Това поискаха от БСП на извънреден брифинг вчера. “Ако министърът продължава да държи на ръководството на БДЖ и твърди, че то изпълнява задълженията си, а не го освободи, ще поискаме и неговата оставка”, обяви зам.-шефът на червената група Георги Свиленски. От БСП обявиха, че има далавери в БДЖ както около футболния отбор, така и около ремонтите на вагони. На брифинга на “Позитано” 20 бе и бившият изпълнителен директор на БДЖ Християн Кръстев, който разказа, че претовареното работно време на машинистите е опасно не само за тях, но и за пътниците. “Не може в ХХI век в държава - член на ЕС, служители да бъдат заплашвани с думите - “мъртъв си” за това, че са се осмелили да дадат сигнал за корупция”, заяви още Свиленски. И обяви, че БСП ще защити всеки служител, който е заплашен заради това, че дава сигнали за корупция. БСП поиска оставката и на зам.-транспортния министър Ангел Попов, но заради уволнението на шефа на ДАИ-София. Уволниха ме, защото се боря с корупцията и подавам сигнали, разказа самият Кънчо Димитров. Той също бе на “Позитано” 20, при това броени минути след уволнението си. “Не може човекът, който е сигнализирал прокуратурата, ДАНС, премиера и президента за корупция в ДАИ при издаването на шофьорски книжки, да бъде уволнен дисциплинарно”, категоричен бе Свиленски. Благодарение на БСП беше затворен последният завод за ремонт на локомотиви в България, заяви пък транспортният министър Ивайло Московски. В поръчката за подвижния състав сме заложили изграждането и оборудването на нов завод, допълни той. И напомни, че през 2009 г. задълженията на БДЖ са били 850 млн. лева, сега са 330 млн. Оперативните загуби на дружеството през 2009 г. са 68 млн. лева, днес са 15 млн. “Няма как финансовите показатели на едно дружество, ако има тежка корупция, както твърдят колегите от опозицията, да се подобряват. Или при управлението на БСП тя е била чудовищна, за да генерират такива дългове и загуби, или твърдението, че ние не се справяме добре, не е вярно. Могат да кажат - ние бяхме много корумпирани, съсипахме дружеството, доведохме го до технически фалит, или другото - браво колеги, вие се справихте по-добре”, коментира Московски. Той информира, че Сметната палата вече е в БДЖ и извършва проверка в дружеството от три месеца. Министърът е разпоредил да бъде закрит футболният отбор, за да престанат спекулациите. Служителят, отправил заплахи в телефонен разговор, е отстранен от работа. По темата ДАИ министърът отбеляза, че в неговия мандат има най-голям брой арестувани и уволнени служители, докато при управлението на БСП няма нито един. Уволненият днес началник-отдел Кънчо Димитров е представил фалшив болничен, това било доказано след експертиза на здравното министерство, оспорва се и втори болничен лист. ", "date": "2018.01.29", "title": "БСП иска проверки и оставки в БДЖ. Московски: Намалихме дълговете, явно при БСП корупцията е била чудовищна (Обзор)"}
{"url": "https://www.24chasa.bg/novini/article/6688372", "text": "Рекордните 329 проекта са кандидатствали за финансиране по програмата “VIVACOM Регионален грант”, чието трето издание е тази година, съобщиха от оператора. Организациите, които кандидатстват, са 249, тъй като условията на програмата позволяват участие с повече от един проект. Целта на програмата е да подпомага регионалното развитие и да подкрепя местните инициативи и в най-малките населени места в страната. Безвъзмездната помощ е общо 60 000 лв., като целта е да се подкрепят проекти и местни инициативи, които водят до устойчива промяна в региона. Максималният размер на финансирането за един проект е 5000 лева, като няма ограничение в тематиката и в насочеността. Едно от основните изисквания е проектът да въвлича в участие и населението по места. Програмата се прави в партньорство с Българския център за нестопанско право. 74% от кандидатстващите проекти са за населени места с над 10 хиляди жители, 8% са за селища с под 10 хиляди жители, а 8% са за активности в села. Миналата година “селските” проекти са били почти два пъти по-малко. Сред кандидатите преобладават неправителствени организации, които са представили 218 проекта. С немалко проекти - 80 на брой, кандидатстват читалища, а 21 са представени от училища и детски градини. Миналата година учебни заведения са кандидатствали само с 11 проекта. Получените проекти ще бъдат оценени от 5- членно жури. В състава му са Любен Панов, член на настоятелството на Българския център за нестопанско право, директорът на издателство “Колибри” Жаклин Вагенщайн, журналистките Мария Чернева и Ива Дойчинова и основателят на сдружение “Българска история” Иван Кънчев. Одобрените за финансова подкрепа проекти ще бъдат представени през март на сайтовете www.vivacomfund.bg и www.ngobg.info. Право на участие в програмата имат читалища, юридически лица с нестопанска цел, регистрирани в обществена полза, училищни настоятелства и настоятелства към детски градини в партньорство с училища и детски градини.", "date": "2018.01.29", "title": "Рекордните 329 проекта за грантове от “Виваком”"}
{"url": "https://www.24chasa.bg/novini/article/6688138", "text": "Сръбски митничари откриха днес на граничния пункт Градина на границата с България нелегални мигранти, скрити в специално изработен бункер в пода на автомобил пежо с българска регистрация, предаде Танюг. Двайсет и три годишният шофьор на автомобила, български гражданин, пристигнал на пункта Градина рано тази сутрин, като казал на митничарите, че пътува за Германия и няма нищо за деклариране, предава БТА.  Когато отворили врата на автомобила, митничарите забелязали, че вътрешността и подът са преправяни. При проверката установили, че в специален бункер в пода на колата се крият трима млади иракчани.", "date": "2018.01.29", "title": "Хванаха нелегални мигранти в българска кола на границата със Сърбия"}
{"url": "https://www.24chasa.bg/novini/article/6688079", "text": "Значимият приоритет на нашето председателство са Западните Балкани. Това каза президентът Румен Радев пред посланиците, акредитирани у нас, на традиционния за началото на годината прием за ръководителите на дипломатическите мисии в Националния исторически музей. Държавният глава се обърна към присъстващите посланици на държави от този регион и ги увери, че твърдо стоим зад този приоритет. “Без да върнем вниманието на Европа към този регион, тя не може да бъде единна, сигурна и стабилна. Европейското призвание на страните от Западните Балкани не подлежи на дискусии изобщо, но когато водим този дебат, трябва да бъде ясно, че оценката се основава на индивидуалните постижения на всяка страна”, каза Радев. Българското председателство на Съвета на ЕС било едновременно и предизвикателство, и отговорност, и огромна възможност. “Очакват ни напрегнати месеци, но имаме ясни цели и приоритети. България трябва да бъде инициатор и модератор на важни дебати, които да търсят консенсус и рационални решения по много важни теми от дневния ред на Европа, като солидарност,политическо единство, сигурност и намалява на различията в икономическото развитие и стандарта на живот”, допълни Радев. \"С настъпилата 2018 г. искам да ви благодаря за резултатната дейност и сътрудничество през миналата година и за това, което правите за нашите отношение\", поздрави той посланиците. \"Поемането на председстелството не означава, че ще обърнем гръб на външната ни политика. Нашето стратегическо партньорство със САЩ и взаимодействията ни в рамките на НАТО продължават да са крайъгален камък в политиката ни\", обясни президентът. \"През изминалата година се ръководех от ясното съзнание, че външна ни политика трябва да се формира тук, в София. Вие, ръководителите на дипломатическите мисии имате голям принос за това\", допълни той. Радев коментира още и тежките криза в района на Близки Изток. Според него решаването на проблемите там изискват колективни действия. \"Искам да благодаря на всички институции за продължаващото сътрудничество с дипломатическия корпус в различни сфери като политика, култура и още много. Вярвам, че трябва да вървим ръка за ръка към бъдеще без разделени и окупация\", обърна се към присъстващите и посланикът на Палестина в България д-р Ахмед Ал Мадбух. Той поздрави президента за поемането на европредседателството и заяви,че българското правителство е на достатъчно високо ниво за това.", "date": "2018.01.29", "title": "Радев: Твърдо стоим зад приоритета Западни Балкани"}
{"url": "https://www.24chasa.bg/novini/article/6688077", "text": "Върховният комисариат на ООН за бежанците призова Германия да позволи събирането на семействата на всички бежанци в момент, когато този въпрос заплашва плановете на канцлерката Ангела Меркел да състави ново правителство, предаде ДПА, цитирана от БТА. Роланд Банк от представителството на върховния комисариат в Германия каза на изслушване пред парламентарна комисия, че ограниченията, въведени от коалиционното правителство на Меркел след бежанската криза от 2015 г. с цел да бъдат пресечени исканията за събиране на семействата, са безсмислени. Около четири месеца след изборите през септември, които не доведоха до решаващ резултат, Меркел се надява да сключи ново коалиционно споразумение със социалдемократите в началото на следващия месец. Социалдемократите смятат, че правото на събиране на семействата би трябвало да бъде разширено, обхващайки всички бежанци, но консерваторите на Меркел са против. По този начин въпросът се превръща в основен препъникамък в коалиционните преговори. Консерваторите и социалдемократите сключиха по-рано този месец проектоспоразумение за коалиция, съгласно което се договориха да ограничат броя на хората, които могат да се присъединят към свои преки роднини, получили закрила в Германия, до 1000 души на месец. Оттогава обаче се водят разгорещени дискусии за статута на споразумението и възможността за внасяне на промени.", "date": "2018.01.29", "title": "ООН призова Германия да позволи събирането на семействата на бежанците"}
{"url": "https://www.24chasa.bg/novini/article/6688085", "text": "На 29 януари, около 13:00 часа е получено съобщение за пострадала жена на 46 години, служител на МБАЛ-Добрич. Това съобщиха от ОДМВР-Добрич. Незабавно на място са изпратени полицейски екипи, които установяват, че при изпълнение на служебните си задължения, жената е била нападната от непознат мъж. Полицейските служители са установили и задържали извършителя на деянието Н. Н. (32 г.) от град Добрич, известен на МВР. Материалите по случая са докладвани на Районна прокуратура-Добрич. Назначена са съдебна медицинска експертиза. Работата по случая продължава в условията на досъдебно производство.", "date": "2018.01.29", "title": "Мъж нападна с юмруци лаборантка в Добрич"}
{"url": "https://www.24chasa.bg/novini/article/6687650", "text": "Районна прокуратура – Свищов внесе в съда обвинителен акт срещу стопани на кучета, които нападнали възрастна жена и причинили смъртта й. Обвинението срещу Петър К. и Величка К. е за това, че на 19.01.2017 г. в с. Козловец, общ. Свищов, не положили достатъчно грижи за две кучета - рижаво на цвят мъжко куче кръстоска между порода «Питбул» и местно едро куче, и черно на цвят мъжко куче, които се намират под техен надзор, в резултат на което същите са нанесли разкъсване на дясна сънна артерия и вена заедно с нарушаване в дълбочина и на други кръвоносно съдове по главата, тялото и крайниците с липсващи меки тъкани, довели до смъртта на Гина Б. /на 80 години/. Престъплениe по чл. 325, вр. чл.20 от НК; Обвиняемите отглеждали в дома си двете кучета, които завързвали със синджири в близост до кошарата си и там им давали храна. Често кучетата се движили свободно в двора и в селото, но поради проява на злобен характер хората се страхували от тях. Въпреки, че предупреждавали стопаните им да не ги пускат, кучетата продължавали да бродят по улиците. Преди няколко години, едното от тях изяло друго куче. Заради агресивното им поведение съседи непрестанно се страхували, че питбулът /рижавото куче/ на обвиняемите ще нападне някое от децата им. На 19.01.2017г докато се прибирало към дома си съседско момче видяло в близост до геран и до дома на пострадалата, разхвърляни дрехи по земята. Момчето видяло, че на земята лежи жена, а върху нея се били надвесили двете кучета на обвиняемите и я хапели. Започнал да пищи и крещи, но никой не се показал. В този момент майка му звъннала на мобилния телефон на сина си, за да му каже да се прибира. Тя чула кучешки лай и гласа на момчето, който викал „Циба, циба.“ Уплашена, майката побързала да прибере детето си и се обадила за помощ на близки, за да разгонят кучетата от тялото на пострадалата. Предстои насрочване на делото за разглеждане от съда.", "date": "2018.01.29", "title": "Изправят на съд стопани на кучета убийци,\nразкъсали 80-годишна жена в Свищовско"}
{"url": "https://www.24chasa.bg/novini/article/6687808", "text": "През 2017-та година Дирекцията за национален строителен контрол извърши общо 6565 проверки на законосъобразното изпълнение на задълженията на лицата, упражняващи строителен надзор, на строежи от първа до четвърта категория включително, на територията на цялата страна. За този период е проверена дейността на 595 юридически лица и еднолични търговци, извършващи строителен надзор. Съставени са 65 акта за административни нарушения и са издадени 87 наказателни постановления. За сравнение, за същия период през 2016 г. са издадени 27 наказателни постановления. Това съобщиха от пресцентъра на Министерството на регионалното развитие и благоустройството. От 1 октомври до 31 декември миналата година от ДНСК са извършени общо 1867 проверки на законосъобразното изпълнение на задълженията на лицата, упражняващи строителен надзор, на строежи от първа до четвърта категория включително, на територията на цялата страна. Проверките са направени на 588 жилищни сгради, 377 обществени сгради, 154 производствени сгради, 627 строежа от техническа инфраструктура, 114 телекомуникационни съоръжения и 7 хидротехнически съоръжения и обекти за производство на енергия от възобновяеми източници. Проверени са 360 юридически лица и еднолични търговци, извършващи строителен надзор. За този период са съставени 13 акта за административни нарушения и са издадени 27 наказателни постановления, като 19 от тях са по съставени актове през предходни отчетни периоди. По 5 от съставените актове за административни нарушения предстои приключване на административно-наказателното производство, предвидено в закона. За първи път от няколко години ДНСК отне лиценза за упражняване на строителен надзор на фирма „Инекс консулт ООД“ поради допуснати от нея редица нарушения, вписани в поддържания от дирекцията Регистър на административнонаказателните производства. Тече процедура по отнемане на лицензите на още две фирми – „Глобал Консулт 07“ ООД и „ЗТ Консулт“ ЕООД.", "date": "2018.01.29", "title": "Извършиха 6565 проверки на строителния надзор в цялата страна през 2017 г."}
{"url": "https://www.24chasa.bg/novini/article/6687825", "text": "Две ракети, изстреляни от Северна Сирия, паднаха днес в турските гранични градове Йонджупънар (окръг Килис) и Рейханлъ (окръг Хатай), съобщи турската телевизия НТВ. Ракетите са изстреляни от бойци на сирийските кюрдски Сили за защита на народа (СЗН) в Африн, предаде БТА. Няма информация за пострадали при ракетното нападение в Йонджупънар. Ракетата е паднала в маслинова градина. Полицейски екипи са пристигнали в района. Турските сили за сигурност са дали ответен огън по позиции на сирийските кюрдски сили в Африн. Друга ракета, изстреляна от Северна Сирия, падна днес в град Рейханлъ. Ракетата е уцелила офис. Нанесени са били материални щети на офиса и автомобил, паркиран в района, но няма данни за ранени хора. Турските въоръжени сили обявиха на 20 януари началото на операцията \"Маслинова клонка\" срещу СЗН и Партията на демократичния съюз (ПДС) в района на сирийския град Африн.", "date": "2018.01.29", "title": "Ракети, изстреляни от Северна Сирия, паднаха в турските окръзи Килис и Хатай"}
{"url": "https://www.24chasa.bg/novini/article/6686392", "text": "В нощта на 19 октомври 2016 г. 43-годишният Николай не се прибира вкъщи. Той е таксиметров шофьор, но е свършил работа още по обед. Към 21 ч родителите му Димитър и Марияна вече са разтревожени. Звънят му по телефона, но Николай не вдига. Вести от него няма да има и през следващите 3 дни, в които те ще го търсят под дърво и камък, но напразно. През това време МВР казва на родителите да пуснат молба за издирването му. “На 20 октомври, на другия ден, след като моят син не се прибра, решихме със съпругата ми да идем там, където Николай ходеше за риба - на гьоловете в с. Долни Богров. Имаше двама-трима с въдици. Попитах ги: “Да сте чули нещо да е станало?”. А те отвърнаха: “Не, няма нищо.” На връщане влязохме в София и спряхме пред 5-о РУП. На входа имаше полицаи. Казах им, че синът ми не се е прибрал цяла нощ и че с майка му сме притеснени. Питах и тях за инцидент. Отидохме в 3-о РУП, но и там нищо не знаеха. От 3-о прескочихме до 9-о, пак нямаха информация. Изведнъж си казах - що не отидем в нашето районно – 2-о”, разказва Димитър. Там с жена му са посрещнати от дежурна полицайка, пред която двамата разказват, че от сина им няма следа вече 24 ч. “Попитах я какво да направя. “Напиши молба за общодържавно издирване”, отговорила му полицайката. На следващия ден съпрузите палят колата за Бобошево. “Той обича да ходи за риба на р. Струма” - така Марияна убедила Димитър да тръгнат към града. “Видях мой познат - Стефчо. Направо го попитах дали не е чул да е станала беля в реката. Той ми каза, че нищо не знае. Предложи да попитаме племенничката му, която работи в районното в Дупница. Но и оттам нищо нямаше. Следобед се прибрахме”, разказва Димитър. Кошмарът идва до вратата на апартамента на Димитрови в столичния кв. “Банишора” на 22 октомври. Пред тях се изправят 2-ма полицаи. “Отворих. Попитах ги: “Най-лошото ли е?”. Единият ми отвърна: “Да, най-лошото е! казва с просълзени очи почерненият баща. “Показаха ни трупа. Бях втрещен, помислих си, че жена ми ще си отиде. Да си видиш детето на желязната маса, от това по-лошо няма\", разказва Димитър. В съзнанието му и до днес отекват думите на санитаря, показал трупа на Николай: “Вие храните ли го този човек, в стомаха си нямаше нищо”. След потресаващата гледка в съдебна медицина Димитър и Марияна тръгват към “Пирогов”. Дежурен полицай им съобщава, че на разклона за село Мрамор. “Смъртта е установена в 19,41 ч на 19 октомври”, уточнява униформеният. “Как на 19 октомври? Ние научаваме днес, на 22-и! У него имаше лична карта и шофьорска книжка, в които пише адреса му”, пита съсипаният баща. Същия ден от 2-о РУП звънят на Димитър да иде и да анулира молбата за издирването на Николай. Мъката на семейството ги отвежда на разклонението на северната тангента към с. Мрамор, на около 200 м преди кръстовището с ул. “Васил Левски”. “С жена ми видяхме цялото кръстовище. Имаше бетонен панел, който не беше на шосето, а бе изместен към мантинелата. Синът ни се беше забил в бетонния панел. Имаше синя боя по него. По асфалта стояха още стъкълца и пластмаси. Взех предната броня на колата му”, казва Димитър. В нощта срещу неделя сън не го хваща. Лобното място на сина му не излиза от главата му. “Качих се на колата и пак отидох на местопроизшествието. 12-13 души работеха там, поставяха знаци. Слагаха знак “Забранено влизането!”. На другата нощ пак отидох, вече довършваха ремонта. В събота, като отидохме с жена ми, Не можеш да разбереш, че по околовръстното има препятствие”, казва бащата. От МВР връщат на семейството на Николай личните му документи, застраховката “Гражданска отговорност”, визитки и черен кожен скъсан портфейл с 15 лв. “Неговият портфейл беше почти нов. Тези пари не са негови, той излезе без пари. Той имаше телефон. Купи си айфон на лизинг 2 месеца преди смъртта. Полицаите не могат да установят къде е телефонът му. От магазина на мобилния оператор ми казаха, че джиесемът може да бъде проследен за 2 минути. Представяте ли си, гневи се Димитър. След нещастието той се среща с разследваща полицайка. Разговорът им е с няколко думи. “Синът ви е самокатастрофирал”, казва му тя и слага точка на разследването. През април 2017 г. бащата получава постановление от прокурор за прекратяване на делото за смъртта на Николай. То е подписано от обвинителя от Софийската градска прокуратура Павел Панов. Според разследването на 19 октомври към 19,10 ч Николай карал хюндая си със 106 км/ч на северната тангента. На около 200 м преди кръстовището с ул. “Васил Левски” имало ляв завой, при който заради високата скорост на колата Николай изгубил контрола над волана. Напуснал шосето, блъснал се в бетонна преграда и се преобърнал по таван. От експертизи по делото става ясно, че Разкъсан е белият и черният дроб, далакът и десният бъбрек. 43-годишният таксиметров шофьор издъхнал от раните си в линейката на път към болница. От прокуратурата установяват още, че Николай е карал хюндая си с 2,1 промила алкохол в кръвта. Заключението на Панов е, че в случая виновен няма, не става дума и за причинена смърт по непредпазливост. “Николай Димитров е нарушил правилата за движение, като е карал с висока скорост. Няма как той да носи отговорност за престъпление, доколкото вследствие на инцидента е причинил собствената си смърт”, пише в прокурорското постановление. “Аз разбрах от решението на съда, че синът ми е карал с 2,1 промила алкохол. При разговора с разследващата полицайка тя не ми го каза. Обясни ми само, че синът ми е самокатастрофирал. 2,1 промила - това е много! 10 минути преди да загине, е разговарял с диспечерка от таксиметровата фирма. Ако е имало нещо, тя щеше да усети”, казва бащата. Той обжалва пред Софийския градски съд прокурорското постановление за прекратяване на разследването . Съдия Антон Урумов изцяло потвърждава мнението на прокурора, че виновен няма и че Николай сам е катастрофирал. Съмнението обаче гложди Димитър, у него са обажда полицейският нюх. Той е бивш служител на МВР. Дълги години е бил оперативен работник. Започнал работа в системата през 1969 г. “Да, усъмних се. Някой решава, че трябва да ме уведоми 3 денонощия след катастрофата, а не 1-2 ч след нея, при положение че у сина ми има лични документи”, казва мъжът. Според него не е случайно, че шосето край разклона за с. Мрамор е било ремонтирато и преработено за 2 денонощия. “Защо? Защо не преправиха кръстовището на Орлов мост. Защо там нямаше сложен преграден панел?”, пита Димитър. Той твърди, че по време на разследването не му е показана нито една снимка на местопроизшествието. И в прокурорското постановление, и в решението на съда няма коментар, че бетонен панел е преградил шосето преди удара, както смята бащата. В документите по делото пише, че заради високата скорост хюндаят на Николай излязъл от пътя и се блъснал в панел. 15 дни след смъртта на сина си бащата прави свое разследване. От Бърза помощ за катастрофата на тел. 112. “Дадоха ми номера на този човек. Звъннах му. Обясних му, че никой не ще да ми каже как е станало произшествието. “Настръхва ми косата, като се сетя за тогава, каза ми мъжът”, обяснява Димитър. Свидетелят му разказал, че хюндаят на Николай го изпреварил. В следващия момент той видял светнали стоповете на колата и как тя излита във въздуха, преобръщайки се по таван. През 2016 и 2017 г. Димитър посещава всички конференции на “24 часа”, посветени на безопасността на движението по пътя. Понякога не остава време да зададе въпрос на ключовите гости на събитията. Друг път заради ангажименти експерти по дела нямат възможност да навлязат в детайлите по казуса. Най-голямата “Единственото ми желание е да се срещна с човека, който е наредил за случая да не се казва нищо. За мен това е манипулация. Имам приятели юристи, които ми казват: “Най-трудно в съда се защитава една лъжа, най-лесно се защитава истината”. Да не съобщиш да родителите, че детето им е загинало. Това не е престъпление, това е по-жестоко. Това е най-голямата мъка, която човек може да изживее на тази земя”, разплака се бившият служител на МВР. И продължава: “Чели ли сте книгата за императрица Екатерина Велика, която въвежда меморандум на мълчанието, за да скрие любовниците си. Антуражът около нея не трябва да говори кой е бил с Екатерина Велика. Потърсихме коментар за случая чрез пресцентъра на вътрешното министерство, но оттам засега се въздържат от изявления. Очаква се да бъде наредена вътрешна проверка, както по принцип се действа в подобни ситуации. Загиналият Николай Димитров е баща на 2 момчета, сега те са в 9-и клас. Едното учи в гимназията по строителство, а братчето му в 18-о училище в паралелка с японски език. Николай живеел с тях в апартамента на родителите си в “Банишора”. С жена му се разделили преди време. “Всеки божи ден ставаше към 4,30-5 ч за работа. Имаше постоянни ангажименти. Караше едно момченце от “Бояна” до училище, след това возеше инвалид от “Надежда” до работата”, описва бащата ежедневието на сина си. Николай е зад волана на жълтите коли от 1992 г. Баща му разказва как майка му го карала да учи, за да печели по-добри пари. “Е, мамо, ти, като имаш 2 висши образования, колко лева взимаш на месец? 6000 лв. ( ! Аз тези 6 хил. лв. ги изкарвам за една седмица, защо ме караш да уча тогава”, казвал на майка си Николай. “Ако не са внуците, ние с жена ми нямаше да останем живи”, трепери Димитър. Тръгва си от редакцията на “24 часа” с думи към МВР: “Обиден съм от дъното на бездънната си душа”. После маха с ръка и се качва в трамвая. - Не знам подробностите по случая, който визирате, но според мен това се дължи или на безхаберие, или на следствена тайна. Спомням си през 2007 г., когато на площад “Св. Неделя” бе убит студентът Андрей Монов. 24 ч след трагедията родителите на момчето нямаха информация какво е станало. - Да. Например един от казусите, по който работя, е такъв. Неотдавна крава излезе на магистрала “Струма” и се заби в кола с трима души. Проби едното стъкло на автомобила и шофьорът загина. Окръжната прокуратура в Перник заключи, че виновен няма. Т.е. не се потърси отговорност например на пъдаря, който не е вързал животното и го оставил пуснато. Сега обжалваме постановлението на прокурора пред съда. - Зависи от случая. Понякога приключват със съкратено следствие. Малко са съдиите, прокурорите и адвокатите, които разбират от транспортни престъпления. Така че тези дела основно се решават на базата на експертизи.", "date": "2018.01.29", "title": "3 дни полицаи мълчат за убит при катастрофа, искат от близките му молба за издирване"}
{"url": "https://www.24chasa.bg/novini/article/6687836", "text": "В петък миналата седмица на плажа на гръцкия град Ретимно на остров Крит била открита мъртва жена, изхвърлена от морето. При разследването на местната полиция се установило, че трупът е на 50-годишна българска гражданка, която отскоро била жителка на крайбрежния град. След извършената аутопсия се оказало, че причината за смъртта на жената е удавяне и не са открити следи от насилие, съобщи сайта cretapost.gr. Наше репортерско разследване установи, че удавничката е жителката на циганската махала във врачанското с. Попица Марияна Маринова. Известната като Меди в селото жена отишла на гурбет на Крит през лятото на миналата година. Грижела се за възрастни жители на Ретимно и няколко пъти се връщала в родното си село, но после пак отивала да работи на о. Крит. Според нейни близки тялото на загиналата стои все още в моргата на Ретимно, а гръцките власти на острова са поискали 3000 евро, за да я транспортират в България. Братът Пламен заяви, че семейството не разполага с такива пари и ще търси съдействие от нашите власти, за да може сестра му да бъде погребана в Попица. Дъщерята на удавилата се Джулия и близките й не вярват на официалната версия, че 50-годишната жена се е удавила сама. Според тях може би пръст в смъртта на Марияна има циганин от Пловдивско, с когото имала отскоро връзка, пращала му пари от Гърция и го чакала да отиде при нея в Ретимно. Според друга версия циганката от Попица се забъркала във връзки с албански контрабандисти на острова, които може да са я ликвидирали.", "date": "2018.01.29", "title": "Само в \"24 часа\":  Нашенка открита мъртва на остров Крит, близки подозират убийство"}
{"url": "https://www.24chasa.bg/novini/article/6687833", "text": "Германският президент Франк-Валтер Щайнмайер заяви, че прехвърлянето на военнослужещите от Бундесвера от Турция в Йордания в рамките на международната военна кампания срещу екстремистката групировка \"Ислямска държава\" е било \"правилното решение\", предаде Асошиейтед прес. Щайнмайер каза това днес след среща с германския контингент от близо 300 военнослужещи във военновъздушната база Азрак в Североизточна Йордания. Германия провежда мисии за разузнаване и презареждане на самолети във въздуха над Сирия и Ирак, където преди \"Ислямска държава\" контролираше обширни райони, предава БТА.  Пред военните Щайнмайер заяви, че битката с \"Ислямска държава\" е била успешна, но германските военни все още са необходими за продължаване на борбата с останките от есктремистката групировка и пресичането на възможността те да я възродят. Миналата година Германия прехвърли военнослужещите си от Турция в Йордания, след като Анкара ограничи достъпа до тях, включително за посещения на германски депутати. Щайнмайер беше на двудневно посещение в Йордания, откъдето замина за Ливан.", "date": "2018.01.29", "title": "Щайнмайер: Прехвърлянето на германските военни в Йордания беше правилно решение"}
{"url": "https://www.24chasa.bg/novini/article/6687869", "text": "Председателят на Европейския съвет Доналд Туск призова президента на Чешката република Милош Земан да си сътрудничи с ЕС, след като бе преизбран на поста, след кампания, основана на критика към Съюза, предава Reuters. В поздравителното си послание Туск заяви: „Имам доверие, че страната ви ще продължи да играе активна и конструктивна роля в ЕС“, предава \"Фокус\". На въпрос дали Европейската комисия е притеснена от преизбирането на смятания за евроскептик Земан, неин прессекретар отрече да има нещо подобно.", "date": "2018.01.29", "title": "Туск към Земан: Имам доверие, че страната ви ще продължи да играе активна роля в ЕС"}
{"url": "https://www.24chasa.bg/novini/article/6687873", "text": "Не намирам сериозен повод да подам оставката си или да искам оставките на колегите. Това каза на пресконференция министърът на транспорта, информационните технологии и съобщенията Ивайло Московски, предаде „Фокус“. „Чувстваме се длъжни да отговорим на пресконференцията на г-н Свиленски и на другите колеги, които бяха там, защото се отправиха доста сериозни твърдения спрямо министерството и един ултиматум към мен, който не знам как да го приемам. Но вероятно нещата минават границата на нормалното и така и ще продължи – но щом опозицията иска така, това си е нейна работа. Оставката винаги си я нося в джоба и за мен не представлява проблем, когато се наложи, да си я дам“, каза още Московски и поясни, че няма никакво основание да се отправят квалификации по такъв начин, както и неверни тези. „В обвиненията за корупция в БДЖ и тезите, които изказаха колегите, не намирам нищо, което да е сериозен повод да искам оставката на колегите си. От 2009 г. това ръководство заварихме БДЖ с 850 млн. лева задължения, които не се обслужваха, и с 68 млн. лева оперативна загуба. Към 2017 г. задълженията на дружеството са 330 млн. лева, с 15 млн. лв. оперативна загуба. Тук колегите от БСП си противоречат. Ако приемем тяхната теза, че има голяма корупция в дружеството, тогава щеше да е обратното. Няма как финансовото състояние да се подобрява, ако вътре има корупция. Значи или когато БСП са управлявали железниците, корупцията е била ожесточена, за да генерира 850 млн. лева загуба, или ние се справяме добре - да си изберат. Това показват числата. И те могат да кажат: „Да, колеги, вие се справяте по-добре от нас, корупцията при вас е по-малка“, каза още Московски. \"Няма друга партия освен БСП, която да съсипва БДЖ. Тях ще ги идентифицират със съсипването на железниците, а нас – с работата им\". По думите му ремонт на локомотиви не се прави. „Въобще думичката „ремонти“ е манипулативна и невярна. Първо, това са локомотиви от 43-та и 46-та серия и минават минимално санитарно обслужване – т.е. козметични неща, които могат да бъдат коригирани. Така че колегите налагат заблуда, като говорят за ремонти. Благодарение на БСП, е затворен единственият завод за ремонти – по време на тяхното управление, така че сега ние нямаме в България къде да ремонтираме локомотиви. Единственият начин е те да бъдат закарани в друга държава“, каза още той и посочи, че в новата процедура за железниците е предвидено да бъде създадено и депо за ремонт на локомотиви. „През 2010 г. се говореше за фалирало дружество без перспективи, а в момента то малко по малко се стабилизира и си стъпи на краката. Общо взето, много лесно могат да се сравнят нещата – при управление на БСП БДЖ се съсипва, при нас – малко по малко се оправя“, коментира Московски. „А колегата, който говореше за автомобилите – директорът на областната дирекция „Автомобилна администрация“, го виждам за първи път днес по телевизията. Това че по време на управление, когато аз съм министър, са арестувани най-много служители на „Автомобилна администрация“ показва достатъчно. Това показва, че няма политически чадър над тези хора. А при БСП те не са арестувани. Дали пък случайно не са ги пазили? Прякото ръководство на този човек сподели, че когато е имало акция, са арестувани 12 души негови подчинени и не е нормално той да не ги е санкционирал по никакъв начин преди това. И ако приемем, че там има нещо, е нормално ръководителят да поеме отговорност. И веднага ръководителят излиза 7 месеца болнични. Да е жив и здрав човекът, но аз се притеснявам да поема ръководството, като е толкова време болен. Трябваше да излезе и да каже подавал ли е сигнали и т.н., но 7 месеца беше невъзможно да бъде открит нито по телефон, нито на адрес. Оказа се, че единият от болничните му листове е фалшив, най-вероятно и другият ще се окаже такъв. Предоставил е фалшив болничен лист, за да го няма 7 месеца на работа“, каза още министърът.", "date": "2018.01.29", "title": "Московски: Не намирам сериозен повод да подам оставка или да искам тази на колегите"}
{"url": "https://www.24chasa.bg/novini/article/6687877", "text": "Съветът на ЕС упълномощи днес Европейската комисия да започне преговорите с Лондон по преходния срок до пълното оттегляне на Великобритания от ЕС, съобщи БТА. Утвърдените преговорни насоки предвиждат в преходния срок до края на 2020 г. Великобритания да прилага изцяло правото на ЕС, като същевременно не участва в общностните решения. Днешното решение бе прието бързо и очакваме преговорите също да приключат бързо, коментира вицепремиерът Екатерина Захариева, която председателства заседанието на Съвета на ЕС. ЕК ще преговаря европейското законодателство в областта на сигурността да бъде прилагано в преходния срок от Лондон по желание, както и досега. Великобритания следва да остане страна по търговските споразумения на ЕС, сключени по време на прехода, макар че няма да участва в приемането им. В този двугодишен срок британската страна ще остане в митническия съюз и в единния пазар, но няма да може да сключва двустранни търговски споразумения, освен ако не получи разрешение от ЕС. От март догодина Великобритания повече няма да има представители в институциите на ЕС. Когато бъде преценено, това правило ще допуска изключения и британски представители ще бъдат канени на отделни срещи на равнище ЕС, без да имат правото на глас.", "date": "2018.01.29", "title": "ЕК с правомощия да договори преходен срок до пълното напускане на Великобритания"}
{"url": "https://www.24chasa.bg/novini/article/6687901", "text": "Сливенският окръжен съд наложи наложи наказание от 10 години \"лишаване от свобода\" на мъж, изнасилил непълнолетно момиче. Това съобщиха от Окръжната прокуратура, внесла обвинителния акт. 46-годишният Христо А. от сливенското село Въглен е подсъдимият, изнасилената не е била пълнолетна и е низходяща негова сродница. Съдебното заседание се е провело по реда на съкратеното производство. Присъдата на Окръжен съд-Сливен подлежи на обжалване пред Апелативен съд-Бургас.", "date": "2018.01.29", "title": "10 години затвор за изнасилвач на непълнолетна"}
{"url": "https://www.24chasa.bg/novini/article/6687931", "text": "Извънредният труд в дружеството е напълно доброволен и това, което се говори за убийства и самоубийства, е грешно. Това каза по време на пресконференция управителят на „БДЖ – Товарни превози” ЕООД инж. Любомир Илиев, цитиран от „Фокус“. „БДЖ е единствената компания, в която извънредният труд се измерва по интересен начин. Например, ако вие сте машинист и живеете в Дупница, но трябва да поемете влак с маршрут София- Пловдив, работното ви време започва да тече, когато вие излезете от дома си, и завършва, когато се приберете. Тоест управляването на влака е 1/3 от цялото работно време. Преразглеждайки маневрената дейност през 2018 г., намираме вътрешен ресурс и според мен извънредният труд ще бъде намален с 30%. Така че това, което се споменава в медиите за убийства и самоубийства, е грешно. Трудът е напълно доброволен и времето за почивка се спазва абсолютно точно“, каза още инж. Илиев и уточни, че в Сметната палата в момента тече проверка на дружеството, а Инспекцията по труда се е самосезирала и също ще го провери. „Нашите локомотиви са на около 40 години – основно от 43-та и 46-та серия, и ние извършваме няколко ремонта в нашите депа. Има рекламации – от 87 поддържани локомотива имаме точно 3 рекламации. Локомотивът, за който тече разследване, излиза от работа за техническа поддръжка, има сигнал, но от излизането му от депото той преминава през 7 души, като последният, който го проверява, е машинистът. Т.е. абсолютно невъзможно е даден локомотив с нередност да излезе от депото“, каза още той.", "date": "2018.01.29", "title": "БДЖ: Извънредният труд в дружеството е напълно доброволен"}
{"url": "https://www.24chasa.bg/novini/article/6687926", "text": "Ловчанския митрополит Гавриил е бил подведен от специалист по лингвистика за еднаквия корен на думите „джендър“ и „джендем“, която означава ад, съобщиха от Ловчанската Света митрополия, цитирани от  Духовникът е коригирал своето изказване уточнявайки, че „джендем“ е дума, която произхожда от еврейския език, а джендър – е с индоевропейски произход. „Това обаче по никакъв начин не променя духа и смисъла на джендър доктрината, която е антихристиянска, античовешка”, посочва в изказването си Гавриил Ловчански.", "date": "2018.01.29", "title": "Митрополит Гавриил бил подведен за еднаквия корен на джендър и джендем"}
{"url": "https://www.24chasa.bg/novini/article/6687935", "text": "Папа Франциск призова европейските страни да положат повече усилия в борбата с антисемитизма и заяви, че безразличието по този въпрос е вирус, който може да доведе до разпространяване на идеологията на расовата омраза, предаде Ройтерс. Папата отправи призива си в реч на конференция в Рим за отговорността на държавите в борбата с антисемитизма и свързаните с него престъпления. \"Носим отговорност, когато сме в състояние да реагираме. Не става дума просто да анализираме причините за насилието и опровергаването на изкривената логика (на антисемитските престъпления), а да сме активно подготвени да реагираме на тях\", каза Франциск на форума на Организацията за сигурност и сътрудничество в Европа, предава БТА.  В редица европейски страни е незаконно да се отрича действителността на Холокоста, отбелязва Ройтерс. Миналата седмица долната камара на германския парламент поиска да се учреди нова правителствена длъжност да координация на борбата с антисемитизма след изгарянето на еврейски символи и израелски знамена. В Полша пък около 60 000 души взеха участие в крайнодясно шествие във Варшава през ноември, а в Швеция миналия месец бе опожарена синагога. \"Безразличието е силно заразен вирус в нашето време, когато сме по-свързани помежду си от всякога, но обръщаме все по-малко внимание на другите\", предупреди папата и добави, че \"ваксината за множеството форми на апатия\" е помненето. Цитирайки предшественика си Йоан Павел Втори папа Франциск каза, че всеки трябва да работи за бъдеще, в което \"неописуемото злодеяние на Холокоста никога повече няма да е възможно\". Председателят на Световния еврейски конгрес Роналд Лаудър заяви, че в страна след страна се наблюдава възход на крайнодесни, ултранационалистки, а понякога и неонацистки партии. \"Новата Европа внезапно ужасно заприличва на Европа от 30-те години\", каза Лаудър на конференцията, която се състоя в италианското външно министерство в Рим.", "date": "2018.01.29", "title": "Папата: Не просто да анализираме причините за насилието, а да реагираме"}
{"url": "https://www.24chasa.bg/novini/article/6687956", "text": "Мъж заплашва да скочи от деветия етаж на сграда в Студентски град в София, видя репортер на \"24 часа онлайн\". На място има екип на пожарната и полиция. Мъжът е по тениска, пожарникар разговаря с него. Не са ясни мотивите за действията му. Към 19 часа мъжът все още не е слязъл от деветия етаж. Изминали са над 4 часа. Районът е отцепен.                                                                                                                                                                                                                                                                                                                       ", "date": "2018.01.29", "title": "Мъж заплашва да скочи от деветия етаж в Студентски град (Снимки, обновена)"}
{"url": "https://www.24chasa.bg/novini/article/6687964", "text": "Жесток убиец, разчленил тялото на приятел по чашка, отива на съд. Окръжна прокуратура Благоевград внесе обвинителни акт срещу 56-годишния Благой Митрев от петричкото с. Самуилово за убийство по особено мъчителен начин. На 10 януари м. г. около 11 ч в дома на Митрев гостувал приятеля му от детските години Георги Златков, с когото играели карти и употребявали алкохол. Двамата пили до към 21,30 ч и се скарали. Стопанинът взел от масата нож и започнал да нанася с особена жестокост и ярост множество силни удари по гърдите на госта си. За да се спаси от нападението, Златков тръгнал по стълбите, за да излезе, но Митрев продължил с ударите по гърба, тила и главата. Лазейки Златков успял да стигне до първия етаж и паднал пред входната врата. В този момент Митрев взел брадва. Започнал да нанася множество посичания по главата, гърдите и корема на госта си, който починал. Частично разчленил тялото му в областта на шията, раменния пояс и горната част на гърдите, а след това извършил пълно напречно разчленяване на трупа през средата до нивото на корема, пояса и кръста. Убиецът решил да прикрие следите като взел чувал, в който сложил ръцете и главата на трупа. След това, осъзнавайки какво е направил, той отишъл в двора на негов братовчед, повикал го и му казал: \"Обади се на полицията да дойдат да ме приберат, защото убих Гошо\". Според психиатрично-психологична експертиза, в деня на убийството Митрев се намирал в обикновено алкохолно опиване, което е улеснило изявата на негативните черти от характера му, като мнителност, обидчивост, гневливост. Предстои да започне съдебен процес срещу Бл. Митрев, който се намира в затвора в Бобов дол.", "date": "2018.01.29", "title": "Жесток убиец, разчленил тялото на приятел, отива на съд"}
{"url": "https://www.24chasa.bg/novini/article/6688007", "text": "По повод новопостъпили сигнали от Маринела Лазарова, дисицплинарно уволнената шефка на дом \"Хризантема\" и Йорданка Георгиева- служителката, заснеда да удря момиче, както и от Дирекция „Социално подпомагане“-Габрово, днес се провела съвместна среща между представители на РП-Габрово, ОП-Габрово, и РУ-Габрово, на която се взе решение за разширяване обхвата на извършваната проверка. Това съобщиха от Апелативната прокуратура във Велико Търново. По разпореждане на наблюдаващия прокурор предстои да бъдат проверени действията и на всички длъжностни лица, на които е вменен контрол върху двата центъра за настаняване от семеен тип на деца и младежи с увреждания на територията на гр.Габрово, чийто ръководител е била М.Лазарова. Предстои да бъде изяснено извършвани ли са били проверки на място в центровете от съответните длъжностни лица и с каква честота, респективно какви констатации са били направени. До момента са снети обяснения от служителите в дом „Хризантема“. Установена е самоличността на лицата /служители и деца/, които са заснети в предоставения на Районна прокуратура- Габрово видеоматериал. Приложени са документи за заеманата длъжност от заснетите служителки, правата и задълженията им, произтичащи от длъжностните им характеристики. Продължава проверка на документацията, свързана със здравословното състояние на децата – потребители на социалната услуга.", "date": "2018.01.29", "title": "Прокуратурата в Габрово разшири проверката по сигнали за тормоз в Център за деца"}
{"url": "https://www.24chasa.bg/novini/article/6687479", "text": "До 2 години и половина очакваме да бъде изграден скоростният път между София и сръбската граница. Това каза министърът на регионалното развитие и благоустройството Николай Нанков на брифинг след срещата с вицепремиера на Сърбия Зорана Михайлович и министъра на транспорта, съобщенията и информационните технологии на България Ивайло Московски, предаде „Фокус“. „С изключително удоволствие сме относно проведената работна среща и с всички партньорства, които поддържаме със Сърбия. За мен основен приоритет в рамките на Българското председателство на Съвета на ЕС са Западните Балкани и в нашето поле на действие са две основни теми, като едната е пътната - изграждане на скоростния път между София и сръбската граница в двете отсечки Калотина-Драгоман и Драгоман-Сливница. Вече стартирахме процедурата, в момента предстои фиксиране на участниците. Основната част ще покрием със собствени средства и се надяваме тя да бъде завършена до 2 години и половина. Бюджетът е почти 35 млн. евро за реализиране на устойчиви проекти от двете страни на границата, за околна среда, за младежки политики, за туризъм и др.“, каза още Нанков и посочи като важен приоритет за България и връзката по река Дунав. Министърът на транспорта, съобщенията и информационните технологии Ивайло Московски обясни, че Сърбия е близка до България държава и чисто политически двете страни се разбират прекрасно. „Хубавото е, че дори и процеси, които бъдат започнати, но не завършват, имаме уговорката на колегите от Австрия, че също е работят по тази тема, за да има добра интеграция на Западните Балкани и конкретно Сърбия. Ще работим по подписване на споразумение за воден и железопътен транспорт“, каза още той. Московски поясни, че двете държави са си поставили рамка от около 6 месеца, в който трябва да бъдат намалени драстично цените за роуминг услуги. „Обсъждаме няколко варианта. Работим и по проект за оптична свързаност между България, Сърбия и Румъния, нямаме заделен бюджет за това, но се надяваме по различни начини да бъде осигурен такъв, за да покрием всички разходи, които ще допринесат за устойчиво развитие на целия регион“, каза още той.", "date": "2018.01.29", "title": "Нанков: До 2 години и половина очакваме изграждането на пътя от София до сръбската граница"}
{"url": "https://www.24chasa.bg/novini/article/6687501", "text": "Председателят на Народното събрание Цвета Караянчева участва в тържественото честване на 140 години от Освобождението на Търговище. Тя присъства на ритуала по издигане на знамена на площад „Свобода“. Председателят на парламента се включи в шествието до Морената и в церемонията по поднасяне на цветя и венци в памет на загиналите за свободата на Търговище, съобщиха от пресцентъра на Народното събрание. В ден като този ние трябва да помним, че ако всеки паметник е разрушим от времето, то неразрушим е само споменът, който живее в поколенията и който ги вдъхновява за подвиг, заяви в словото си председателят на Народното събрание. Затова по думите й такъв невидим паметник трябва да вдигнем в душите си за великата епопея на Освобождението, който да можем да предадем на тези, които ще дойдат и след нас. Тогава наистина ще сме изпълнили дълга си пред Майка България, допълни Цвета Караянчева. Свободата е изстрадана от всички българи, платена с потоци българска и руска кръв, узаконена със силата на духа и оръжието, подчерта председателят на парламента. Длъжни сме да предадем магията на тази свобода на поколенията, за да я има България, добави още Цвета Караянчева. Председателят на парламента призова \"да помним, че неразрушим е споменът, който живее в поколенията и ни вдъхновява\". Длъжни сме знаем, че правото да сме свободни българи не идва даром и не е задължение, а велика и свещена привилегия и затова трябва не само да го изживеем, но и да го съхраним завинаги, заяви Цвета Караянчева. Длъжни сме да знаем, че сме частица от храбър народ-мъченик, че носим неговата памет, неговата национална идея и неговия национален устрем, добави тя.", "date": "2018.01.29", "title": "Караянчева в Търговище: Длъжни сме да знаем, че сме частица от храбър народ"}
{"url": "https://www.24chasa.bg/novini/article/6687514", "text": "Президентът на Сърбия Александър Вучич се срещна днес в Истанбул с турския президент Реджеп Тайип Ердоган, съобщи Танюг. Темите, по които двамата президенти разговарят, са укрепването на политическото сътрудничество между двете страни, нови инвестиции и инфраструктурни проекти, предава БТА. След двустранната среща между Вучич и Ердоган следва тристранна среща с мюсюлманския член на председателството на Босна и Херцеговина Бакир Изетбегович, на която ще се разговаря за сътрудничеството в региона. Вучич заяви след пристигането си в Истанбул, че е много важно за Сърбия да разговаря за турската политика на Балканите, за развитието на приятелските отношения между двете страни и какво Турция очаква в отношенията между Сърбия и Босна. Срещата в Истанбул е третата между президентите на Сърбия и Турция за по-малко от една година.", "date": "2018.01.29", "title": "Вучич се срещна с Ердоган в Истанбул"}
{"url": "https://www.24chasa.bg/novini/article/6687530", "text": "35-годишната Красимира Колева е била прободена 24 пъти с нож от съпруга си Георги. Жестокото убийство било извършено в апартамента на семейството в ж.к. \"Лъгът\" в Троян в неделната нощ. Сигнал за престъплението на тел. 112 подал самият Георги, на 37 години. Пред служители на РП - Троян той заявил, че вероятно е убил жена си. На място незабавно бил изпратен екип, който намерил в жилището мъж с прободни рани в корема, а съпругата му лежала мъртва в коридора. Пострадалият бил откаран в болнично заведение, но след като раните му били обработени, той бил приведен в следствения арест. Задържан е за 72 часа. По трупа на Красимира съдебните лекари преброили 24 прободни рани. 6 от тях били проникващи, като смъртносни са 4, нанесени в областта на сърцето и 2 в корема. Останалите били повърхностни, но не били по ръцете - т.е. жертвата не се е отбранявала. Най-вероятно вече е била мъртва, когато е последвало дупченето по тялото й. Пред разследващите Георги разказал, че Красимира се прибрала пияна. Той й направил забележка, но тя грабнала нож и го наръгала в стомаха. Тогава разгневен от нападението мъжът й отнел оръжието и го насочил към нея. После не помнел колко пъти я пробол в яда си.", "date": "2018.01.29", "title": "Убитата в Троян жена намушкана 24 пъти с нож от съпруга си"}
{"url": "https://www.24chasa.bg/novini/article/6687566", "text": "Две години и половина, след като стана ясно, че „Фолксваген” е измамил хиляди свои клиенти, като фалшиво е занижавал стойностите на изхвърляните от негови коли вредни емисии във въздуха, в Германия пламна нов скандал около фирмата. Оказва се, че ”Фолксваген” е тествал върху хора влиянието на азотния диоксид, който се отделя в атмосферата от дизелови двигатели. 25 души са взели участие в експеримент, платен от „Фолксваген”, в който те са били подложени на обгазяване с азотен диоксид. Хората са вдишвали отровният газ през специална инсталация, за да се тества дали и колко той вреди на човешкия организъм. Според резултата от експеримента вреди не са нанесени. Изследването е проведено от обединението „Европейски изследователски съюз за околната среда и здравето в транспортния сектор” – една организация, основана от \"Фолксваген\", БМВ и \"Даймлер\", която просъществува до миналата година. Експериментите са провеждани между 2012 и 2015 година, като са финансирани от „Фолксваген”. Учени оборват резултата от теста, според който вреди не се нанасят. Причината за недоверието им е, че тестът е продължил само няколко часа и е проведен върху здрави възрастни хора, които не са представителна извадка на цялото население. Освен това азотният диоксид е само една от вредните съставки, изхвърляни от автомобили във въздуха. Само преди дни „Фолксваген” бе обвинен, че използва за тези тестове и живи маймуни. 10 маймуни са били обгазявани месеци наред при експерименти, провеждани в САЩ. Разкритието направи „Ню Йорк Таймс”. Подемайки го, германските вестнци „Зюддойче цайтунг” и „Щутгартер цайтунг” стигнаха и до разкритията за включване на хора в тестовете. То придава на скандала с вредните емисии нови измерения, които най-вероятно ще имат серозни последствия за автомобилния концерн. „Тези експерименти са отвратителни и не могат да бъдат извинени с нищо”, реагираха политици в понеделник. Очаква се бордът на директорите на „Фолксваген” да излезе със становище.", "date": "2018.01.29", "title": "Нов скандал с „Фолксваген”: тествал\nвредни газове на живи хора"}
{"url": "https://www.24chasa.bg/novini/article/6687569", "text": "В 625 училища в страната няма занятия, информира Министерството на образованието и науката. 138 училища в Бургас са в грипна ваканция до 2 февруари включително. В София - област няма да има учебни занятия в 98 училища. В София-град 276 училища няма да учат до 6 февруари включително. В Габрово в 13 училища няма да има учебни занятия. Обявена грипна ваканция има в 47 училища в Хасково и в 44 училища в Ямбол. Днес няма да учат в две училища в област Видин - СУ \"Хр. Ботев\" - гр. Белоградчик, в ОУ \"Васил Левски\" - с. Бойница, както и в ОУ \"Св. Св. Кирил и Методий\" - с. Ставерци - община Долна Митрополия, област Плевен. В София-област грипната ваканция се прекратява. От утре учениците са на училище.", "date": "2018.01.29", "title": "В 625 училища в страната няма занятия"}
{"url": "https://www.24chasa.bg/novini/article/6687589", "text": "Екип от преподаватели в Медицинския университет във Варна и лекари в университетската болница „Св. Марина“ единствен от България е поканен да участва във втория етап на световно научно проучване за асимптоматична каротидна хирургия, ръководено от проф. д-р Алисън Холидей от Оксфордския университет и президент на Европейското дружество по съдова хирургия. Българските специалисти, водени от проф. д-р Веселин Петров - ръководител на клиниката по съдова хирургия, д-р Чавдар Бъчваров и проф. д-р Силва Андонова - национален консултант по интервенционална неврология, прилагат високоспециализирания метод при пациенти със стеноза на каротидната артерия, който предотвратява бъдещи смъртоносни и инвалидизиращи инсулти. Първият етап на проучването доказа, че каротидната операция е по-ефективна и осигурява по-голяма продължителност на живот в сравнение с най-доброто медикаментозно лечение. Резултатите бяха публикувани в сп. Lancet, в статията е цитиран проф. Петров. Вторият етап т проучването има за цел да съпостави оперативното лечение със стентирането на каротидните артерии. Проф. д-р Веселин Петров и д-р Чавдар Бъчваров бяха представени на първа страница на официалния сайт на проучването като специалисти, постигнали много високи научни резултати до момента. „Целта на каротидната операция е да се предотвратят неблагоприятните последствия от стеноза на каротидната артерия поради атеросклеротична болест, т.е. исхемичен инсулт. Както при всяка профилактична интервенция, се изисква внимателна оценка на относителните ползи и рискове от процедурата при всеки пациент индивидуално. Ние в УМБАЛ „Св. Марина“ във Варна днес успешно прилагаме за овладяване на каротидните стенози и нова процедура, наречена перкутанна транслуменална ангиопластика, и стентиране“, коментира проф. Петров.", "date": "2018.01.29", "title": "Екип лекари от Варна включен в световно научно проучване"}
{"url": "https://www.24chasa.bg/novini/article/6687422", "text": "Великотърновец плати годишната си винетка за 2018 г. с жълти стотинки в знак на протест срещу лошите пътища. Николай Василев събрал общо 6 500 бройки с номинал от по една и  две стотинки и занесе 97 лева в Областно пътно управление във Велико Търново, съобщи Times.bg. Близо два часа служителките на ведомството са броили жълтите стотинки, които им занесъл Николай Василев. Великотърновецът събирал монетите в продължение на месеци, за да изрази гражданската си позиция срещу лошата инфраструктура. „Решихме във вид на малък протест към агенция „Пътна инфраструктура“ да си закупим винетен стикер с жълти стотинки – по една и по две. Общо около 6 500 бройки“, обяснява шофьорът. Николай Василев споделя, че би плащал по-висока цена на винетката, ако пътищата са в отлично състояние, тъй като няма да дава средства за ремонт на колата си.", "date": "2018.01.29", "title": "Търновец си купи годишна винетка с жълти стотинки"}
{"url": "https://www.24chasa.bg/novini/article/6687581", "text": "Европейският съюз съобщи, че ще реагира „бързо и адекватно“, ако Вашингтон наложи търговски ограничения, след като президентът на САЩ Доналд Тръмп обвини Съюза, че „търгува много нечестно“, предава AFP. „Европейският съюз е готов да реагира бързо и адекватно в случая, че нашия износ пострада от каквито и да е ограничителни мерки, предприети от страна на САЩ“, съобщи прессекретарят на Европейската комисия Маргаритис Схинас, предава БТА.", "date": "2018.01.29", "title": "ЕС: Ще реагираме незабавно срещу всяко търговско ограничение от страна на Тръмп"}
{"url": "https://www.24chasa.bg/novini/article/6687583", "text": "За Сърбия е важно да паднат всички нефизически бариери на границите с България и другите ни съседни страни, т.е. как пътниците и стоките по-лесно да преминават границите. Това каза на брифинг вицепремиерът и министър на строителството, транспорта и инфраструктурата на Сърбия Зорана Михайлович след срещата с министъра на регионалното развитие и благоустройството Николай Нанков и министърът на транспорта, информационните технологии и съобщенията Ивайло Московски, предаде  „Фокус“. „В момента има забавяния на границата от 2 часа и половина, а за пътникопотока – около час и половина. Така че това е един много важен въпрос, с който трябва да се занимаем, дискутирахме го днес. С държавите, които са извън ЕС, Сърбия има един общ граничен пункт, а с държавите от ЕС няма как да имаме един такъв, но трябва да разговаряме с Европейската комисия и да се направят определени стъпки“, каза още тя и изрази надежда, че с времето ще бъде намерено решение. „Особено щастливи сме, че България работи по проекта за пътя до границата, Миналата година от наша страна открихме около 200 км от Белград до Ниш. Особено се радвам и за това, че уговорихме рамката на споразумението за железопътния и водния транспорт. Ние с България сме в много добри политически отношения, имаме добри икономически връзки и само от нас зависи да ги направим още по-добри. За нас е радост, че България председателства ЕС, защото всички на Балканите имаме общи цели“, каза още Михайлович. Тя коментира темата и за членство на Сърбия в Европейския съюз. „Позицията на Сърбия е за членство в ЕС, за да може целият регион да функционира и да бъде свързан, да преодолее всички останали проблеми. Сигурна съм, че всички държави на Западните Балкани, които са членки на ЕС, могат да ни помогнат по отношение на свързаността. Разбира се има някои политически причини, поради които някои страни не са в ЕС. Важно е свързаността да бъде инфраструктурна, да се направи и газопровод“, каза още Михайлович. „Ниш - Димитровград за нас е най-важният проект, който през тази година ще започне да се реализира. След 2 дни се подписва договор за финансирането му, който е 265 млн. евро за реконструкция, модернизация, както и околовръстния път около Ниш. Другият проект е газопроводът Ниш - Димитровград, за него се говори повече от едно десетилетие. Вече всичко това е договорено и финансирано от европейските фондове за около 60 млн. евро“, обясни тя.", "date": "2018.01.29", "title": "Вицепремиерът на Сърбия: За нас е важно да паднат нефизическите бариери с България"}
{"url": "https://www.24chasa.bg/novini/article/6687607", "text": "Полицията задържа мъж, опитал да разбие банкомат, съобщиха от пресцентъра на МВР - Габрово. На 27 януари през нощта, при опит за взломяване на метален защитен корпус на банкомат на ул. „Орловска“ в града, е задържан 29-годишен мъж от с. Жълтеш. Полицейските служители намерили у него уреди за взломяване. Извършителят е задържан в РУ-Габрово за срок до 24 часа. Започнато е досъдебно производство.", "date": "2018.01.29", "title": "Задържаха мъж, опитал да разбие банкомат в Габрово"}
{"url": "https://www.24chasa.bg/novini/article/6687612", "text": "Районна прокуратура – Разлог предаде на съд Ю. Ц., обвинен за участие в шест измами, извършени в периода от 13 до 25 април 2017 г. Обвиняемият Ц. действал като помагач на неустановено по делото лице с цел набавяне на имотна облага чрез въвеждане в заблуждение на различни граждани. Въпросният извършител се представял като служител в криминална полиция и под предлог за разкриване на престъпления и задържане на престъпници искал от пострадалите пари и златни накити. На свой ред, Ю. Ц. улеснявал извършването на измамата като вземал паричните суми от хората, транспортирал ги и предавал на неустановеното лице срещу възнаграждение. В резултат на тези действия била причинена вреда в общ размер 18 456 лева, в това число изделия от злато – пръстени, халка, гривна и синджир.", "date": "2018.01.29", "title": "Мним полицай за 7 дни събрал 18 500 лв. от ало измами"}
{"url": "https://www.24chasa.bg/novini/article/6686437", "text": "Докога монополисти ще тормозят малкия и средния бизнес, а държавни институции ще изискват купчини нужни и ненужни документи, за да заработи малка фирма. Отговор на тези въпроси ще търси председателят на икономическата комисия в парламента Петър Кънев, научи “24 часа”. “С административни пречки и ненужни разпоредби създаваме хранителна среда за корупция Не може ние, които пишем законите, да стоим встрани от проблемите. Длъжни сме да ги установяваме и да намираме работещи решения”, обясни мотивите си депутатът. Става дума за 440 000 компании, в които работят 1/3 от заетите, и които са над 94% от икономиката ни, подчерта той. За целта Кънев започва серия изслушвания в парламентарната комисия, която оглавява, на държавни институции, министерства и ведомства. “След като бъдат изведени проблемите, ще се търси решение на всеки един по един”, обясни Кънев. Той планира проблемите да се обсъждат на съвместни заседания с други парламентарни комисии, имащи отношение към тях, за да се намерят работещи законодателни решения. След това предложенията ще се обсъждат и със социалните партньори. Първите изслушвания на държавни институции в комисията се проведоха миналата седмица. Поканени бяха представители на Главната инспекция по труда и на Агенцията по заетостта . Следващият планиран разговор ще бъде с председателя на КЕВР Иван Иванов. Причината това да е втората среща в комисията била, че в приемния ден на Кънев само в Бургас, където доставчик на еленергия е ЕВН, имало два случая. Двама души регистрирали фирми- едната в Сунгурларе, втората- в Царево. Те били готови с всичко останало, но не могат да започнат работа, само защото монополистът, който им доставя ток, е записал в договора за присъединяването им към мрежата 6-месечен срок. Тъй като договорите били типови, Кънев ще търси съдействието на КЕВР за промяна. При изслушването на трудовата инспекция в комисията Кънев показа папка с документи, изисквани само от нея. Той бе категоричен, че искането на цели 25 документа само от една малка фирма, е напълно безсмислено и ненужно. Депутатът не прие обяснението на социалното министерство, че това било заради равнопоставеност на общия трудов пазар. Зам.-председателката на икономическата комисия Адлен Шевкед пък даде пример с малка фирма, отнесла глоба от 300 лв., защото “липсва измерване на импеданса, каквото и да значи това”. Над 300 са нормативните актове, които контролира инспекцията. 2/3 от тях са свързани с Кодекса на труда и със закона за здравословни и безопасни условия на труд, стана ясно при дебатите. Тъй като и ние трябва да прилагаме европринципа “Мисли първо за малкия”, Кънев организира среща в парламентарната комисия с президента на Европейската асоциация на занаятчийския, малкия и среден бизнес Улрике Рабмер- Колер и с генералния секретар на асоциацията Вероник Уилемс. - Знаете, че аз идвам от реалния бизнес. Накарах една от компаниите, в които съм съсобственик, да ми подготви папка с документи, които иска инспекторът от ГИТ, като дойде. Преброих ги - 25 документа! Близо килограм на тегло. За сериозно предприятие като “Лукойл” или от големите фирми не е проблем. Но за фирмичка с двама човека, един гараж, едно семейно хотелче е проблем. - Като на лаик ми обясниха, че това било много важно, защото ако падне рафтът с каймата върху някой от тях и му счупи крака, може да е в извънработно време. По подобен начин ми обясниха защо трябва да има правилник за организация на работната заплата, защо да има правилник за това, това, това и това. Недоумявам. - Смятам, че при една фирмица от двама човека, като дойде проверяващият, създаваме хранителна среда вече за друг тип поведение. Говоря за корупционен тип поведение. - Предложих да гледаме документ по документ и проблем по проблем заедно. Ние, от икономическата комисия ще бъдем модераторът, ние ще работим с другите комисии. - Нали няма да е нескромно, ако ви припомня, че в миналия и в този мандат успяхме да променим закона за счетоводството, успяхме да махнем прословутите графици за отпуски, успяхме да махнем задължителното монтиране във вендинг автоматите на фискални апарати, успяхме до известна степен да решим проблема държавата да не се меси в работното време на фирмите с т.нар. сливания на празници, успяхме да принудим няколко институции да намалят обема документация, който се изискват специално от малките фирми. - Умерен оптимист съм във всичко. Умереността ми идва от това, че много често нашата администрация приема свалянето на ненужни документи, като прехвърлянето им от хартиен в електронен вид.", "date": "2018.01.29", "title": "Депутат започва акция за защита на малкия и среден бизнес от бюрокрацията"}
{"url": "https://www.24chasa.bg/novini/article/6687658", "text": "32-годишен мъж от варненското село Дъбравино загина на място, след като се обърна на пътя с микробус. По данни на полицията мъжът е бил неправоспособен. Инцидентът станал през уикенда, около 3 часа сутринта на пътя от родното му село към съседното Гроздьово. Заради високата скорост по мокрия асфалт, мъжът изтървал контрола над буса, излетял от пътя и се преобърнал в канавката. Той загинал на място. Единият от двамата му спътници също е пострадал. Той е на 20 години и е откаран в болница с комоцио. Другият се разминал само с леки натъртвания. Отново високата скорост е причината за друг инцидент по пътя Варна - Златни пясъци. 29-годишен шофьор с тойота излетял от платното е забил в крайпътно дърво. С травма на гръбначния стълб е откаран в болница 57-годишен мъж, който бил на седалката до шофьора.", "date": "2018.01.29", "title": "Шофьор загина на място край Варна, след като колата му се обърна в канавка"}
{"url": "https://www.24chasa.bg/novini/article/6687671", "text": "61-годишен мъж от Бургас се е самопрострелял с ловна пушка днес по обед, съобщиха от полицията. Инцидентът е станал в апартамент на ул.\"Богориди\" в центъра на града, малко след 13,30 ч. Г.Б. се е застрелял в областта на сърцето. По непотвърдени данни той имал сериозен здравословен проблем. Самоубийство е основната версия, по която работят разследващи. Тялото е откарано за аутопсия в Съдебна медицина към УМБАЛ Бургас.", "date": "2018.01.29", "title": "61-годишен се застреля с ловна пушка в Бургас"}
{"url": "https://www.24chasa.bg/novini/article/6687677", "text": "Възложил съм проверка по всички теми, които са заложени в телевизионния репортаж за БДЖ. Това каза пред журналисти министърът на транспорта, информационните технологии и съобщенията Ивайло Московски, предаде репортер на Агенция „Фокус“. „Не мога да коментирам записаните разговори. В момента, в който се появи анонса, съм възложил проверка по всички теми, които са заложени в телевизионния репортаж. Когато колегите приключат, тогава ще мога да коментирам. На абсолютно всичко, което представлява засегната тема в този репортаж, ще бъда направена проверка“, каза още той и обясни, че е редно човекът, който е бил заплашван, да си подаде оплакване. „Министерството ще се намеси в случая, защото той представлява престъпление. Но не мога да коментирам нито какви пари струват футболисти, нито нищо, защото най-вероятно има и шахматисти и други спортисти в държавните железници – там са хиляди работещи, но поне на мен не ми е известно да бъдат назначавани хора, защото имат хобита. Назначават се по други критерии и ако има нарушения, всеки, който трябва, ще си понесе отговорност“, обясни Московски. Министърът уточни, че в първия си мандат правителството е заварило дружеството фалирало и с 850 млн. лева дългове, които в момента са около 300 млн. лева. „Финансовото състояние на дружеството е най-важната тема и днес имаме преговори с едната група кредитори – т.нар. акционери. Тази седмица ще погасим 32 млн. лева към акционерите и така дълговете ще станат под 300 млн. лева. Това, което се забелязва при БДЖ, е, че при наше управление оперативната загуба намалява и обратното – при колеги от опозицията тя се увеличава“ коментира още Московски.", "date": "2018.01.29", "title": "Московски: Възложил съм проверки по всички сигнали за нарушения в БДЖ"}
{"url": "https://www.24chasa.bg/novini/article/6687112", "text": "Пътуванията на българи в чужбина през декември 2017 г. са 459.2 хил. или с 15.6 на сто над регистрираните през декември 2016 година, съобщи Националният статистически институт. В сравнение с декември 2016 г. e регистрирано увеличение при пътуванията по всички наблюдавани цели: с цел почивка и екскурзия - с 42.2 на сто, със служебна цел - с 11.4 на сто, и с други цели - с 6.3 на сто. През декември 2017 г. посещенията на чужденци в България са 596.1 хил. или с 12.2 на сто повече в сравнение с декември 2016 година. Регистрирано е увеличение при всички наблюдавани цели: с други цели (вкл. гостувания и транзитни преминавания) - с 13.3 на сто, с цел почивка и екскурзия - с 12.3 на сто, и със служебна цел - с 9.7 на сто. Транзитните преминавания през страната са 23.3 на сто (138.9 хил.) от всички посещения на чужденци в България. Най-голям относителен дял от общия брой пътувания на български граждани в чужбина през декември 2017 г. формират пътуванията с други цели (гостуване, обучение, посещение на културни и спортни мероприятия) - 49.1 на сто, следвани от пътуванията с цел почивка и екскурзия - 27.6 на сто, и пътуванията със служебна цел - 23.3 на сто. През декември 2017 г. най-голям брой пътувания на българи са осъществени към: Турция - 103.4 хил., Гърция - 86.7 хил., Германия - 39.2 хил., Сърбия - 32.8 хил., Румъния - 32.2 хил., Македония - 30.5 хил., Италия - 17.1 хил., Австрия - 15.2 хил., Испания - 11.1 хил., Обединеното кралство - 10.2 хиляди. От общия брой чужденци, посетили България през декември 2017 г., делът на гражданите от Европейския съюз е 55.8 на сто или с 13 на сто повече в сравнение със същия месец на предходната година. Увеличават се посещенията на граждани от Италия - с 32.7 на сто, Германия - с 18.7 на сто, Обединеното кралство - с 15.4 на сто, Гърция - с 15.1 на сто, Румъния - с 4.2 на сто, и други. Същевременно намаляват посещенията на граждани от Хърватия - с 21.2 на сто, Испания - с 12.7 на сто, Чехия - с 0.6 на сто, и други. Увеличават се и посещенията на граждани от групата \"Други европейски страни\" - с 10.0 на сто, като най-голям е ръстът на посещенията на граждани от Турция - с 13.5 на сто. През декември 2017 г. преобладава делът на посещенията с други цели - 46.4 на сто, следвани от посещенията с цел почивка и екскурзия - 35.1 на сто, и със служебна цел - 18.5 на сто. Най-много посещения в България през декември 2017 г. са направили гражданите от: Румъния - 126.1 хил., Гърция - 108.3 хил., Турция - 94.8 хил., Македония - 45.1 хил., Сърбия - 43.9 хил., Германия - 20.5 хил., Украйна - 15.5 хил., Израел - 10.9 хил., Обединеното кралство - 10.4 хил., Италия - 10.3 хиляди.", "date": "2018.01.29", "title": "Пътуваниятa в чужбина за почивка се увеличили с 42.2% през декември"}
{"url": "https://www.24chasa.bg/novini/article/6687135", "text": "През 2017 г. в приемните на Националния осигурителен институт (НОИ) са издадени над 150 000 персонални идентификационни кодове (ПИК). Това показват окончателните данни за ползваемостта на електронните услуги на институцията през миналата година, съобщиха от пресцентъра на НОИ. Статистиката сочи, че средномесечно 12 625 души са посетили офисите на НОИ и са поискали да им бъде издаден такъв код. ПИК се издава на момента във всяко териториално поделение на институцията, само срещу представяне на личната карта на лицето. Защитеният достъп до електронните услуги на НОИ е факт от 2005 г., когато на всички осигурени беше изпратен еднократно ПИК. Общият брой на пожелалите след това да имат такъв достигна 1 милион в средата на миналата година. ПИК на НОИ предоставя лесен, удобен и безплатен начин за ползване на редица електронни справочни и административни услуги на НОИ през интернет страницата на института. Чрез него осигурените могат без да посещават офисите на институцията да получат персонални справки, които са свързани с достъп до личните им данни. По интернет те могат да следят осигурителния си статус и дали работодателят им начислява дължимите осигуровки. Ако им предстои пенсиониране, потребителите могат да проверят наличната информация за натрупания си осигурителен стаж и доход, както и да изчислят прогнозния размер на пенсията си. В случай че са останали без работа или са в отпуск по болест или по майчинство, чрез своя ПИК хората могат дистанционно да следят дали им е отпуснато полагащото им се обезщетение и дали същото е изплатено. Освен това имат възможността да проследяват постъпилите данни за издадени болнични листове и кои документи за тяхното изплащане са вече налични в НОИ , припомнят от НОИ. С ПИК може да се подаде заявление по електронен път за извършване на редица административни услуги, да се зададе актуален въпрос или да се подаде сигнал или жалба, изискващи достъп до лични данни, чрез контактните форми.", "date": "2018.01.29", "title": "През 2017 г. НОИ издаде над 150 000 кодове за достъп до онлайн услугите си"}
{"url": "https://www.24chasa.bg/novini/article/6687149", "text": "Двама души бяха тежко ранени при експлозия в завода за оръжие \"Тара\" в черногорския град Мойковац, съобщи МИА. Двама пациенти с тежки изгаряния са били изпратени в болницата в Биело поле, но според непотвърдени информации те трябва да бъдат транспортирани с хеликоптер в клиничния център в Подгорица. Все още няма информация за причините за експлозията, предава БТА. Това не е първият инцидент в завода за оръжие \"Тара\". Една работничка загина, а седем бяха ранени при експлозията, която избухна през юли 2015 г. в същия завод.", "date": "2018.01.29", "title": "Завод в Черна гора експлодира, двама са тежко ранени"}
{"url": "https://www.24chasa.bg/novini/article/6687160", "text": "В областите Монтана и Враца е обявена грипна епидемия. Това съобщиха от пресцентъра на Министерството на здравеопазването. Регионална здравна инспекция – Враца обявява грипна епидемия на територията на област Враца от днес. На училищата в областта е препоръчано да бъдат преустановени учебните занятия. Грипна епидемия е обявена и на територията на област Монтана, като се преустановяват учебните занятия от утре, 30 януари, до петък – 2 февруари, включително. До второ нареждане на територията на двете области се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Регионалните здравни инспекции следят епидемичните показатели и предприемат незабавни мерки, тъй като картината на заболяваемостта е динамична.", "date": "2018.01.29", "title": "Обявиха грипна епидемия в областите Монтана и Враца"}
{"url": "https://www.24chasa.bg/novini/article/6687153", "text": "Южнокорейският министър на отбраната Сон Йон-му заяви, страната му никога няма да признае Северна Корея като ядрена държава и възнамерява да продължи усилията по пълното ядрено разоръжаване на Корейския полуостров, а всеки опит да се използва атомно оръжие от страна на Пхенян би бил равносилен на самоубийство, предава РИА Новости, цитирана от \"Фокус\". „Южна Корея при никакви условия не признава Севера Корея като ядрена държава. От една страна ще продължим да отговаряме решително на провокационните действия на Северна Корея, а от друга ще задействаме всички възможни мерки, в това число и санкционните, и диалога, за да постигнем пълно, контролирано и необратимо ядрено разоръжаване на Корейския полуостров“, заяви Сон Йон-му. Според него идеята, че Северна Корея може да използва ядрено оръжие за обединяването на полуострова е „анахронична“. „Ако Северна Корея се опита да употреби ядрено оръжие срещу Южна Корея или САЩ, тя най-вероятно ще бъде изтрита от лицето на земята. Предполагам, че подобна ситуация никога няма да възникна, защото това, което виждаме, е поредното припламване на пропагандната стратегия на Ким Чен-ун“, добави министърът. Сон Йон-му подчерта, че „притежанието на ядрено оръжие не означава, че то може да се употреби“.", "date": "2018.01.29", "title": "Южна Корея: Никога няма да признаем Северна Корея за ядрена държава"}
{"url": "https://www.24chasa.bg/novini/article/6686485", "text": "Обявените в края на миналата седмица от регионалния министър Николай Нанков три варианта за нови региони за развитие, които да влязат в сила от 2020 г., очаквано разбуниха духовете в цялата страна. Това показа проверка на “24 часа”. Общинският съвет в Русе още на 25 януари е приел декларация в подкрепа на и против евентуална промяна, която да направи Велико Търново такъв. Документът е бил гласуван единодушно на сесията на общината. Местни депутати зададоха в парламента въпрос на министър Нанков, от чийто отговор стана ясно, че се предлагат три варианта за ново делене и се предвижда дебат, на който да бъде приет най-удачният. “Русе е бил винаги безспорен лидер в този регион и не може да се смята, че този статут ще му бъде отнет”, заявиха през уикенда кметът Пламен Стоилов и гостуващите евродепутати Андрей Новаков и Емил Радев, които откриха свой офис. “Не може да бъде отнета ролята на Русе в Северния район, още повече че не е ясно, дали изобщо ще бъде приложена тази стратегия. Нямаме повод за тревога”, казаха тримата. В сега действащите региони за планиране няма заковани градове, които да са наречени мотори за развитие и да са естествени лидери. Те се сменят на ротационен принцип. Кметът на Благовеград Атанас Камбитов възропта за планиране заедно с Благоевград, Кюстендил и Перник. “Ясно е, че развитието на столицата е несравнимо с останалите области. Заради изключително високите показатели на София бяха високи и показателите на целия Югозападен район, а в действителност не е така. Това водеше до намаляване на инвестициите в останалите области”, коментира Камбитов. Заради високите показатели на Югозападния район за планиране при оценка на проектите фирмите получават по-нисък процент външно финансиране и съответно се изисква от тях много по-висок процент съфинансиране, отколкото за идентична фирма от друг район. В същото време две фирми от района - от София и от Сатовча например, се приемат като равнопоставени и се оценяват по един и същи начин. Затова Камбитов е твърдо за вариант, при който София-град е отделен район за планиране. Кметът на Бургас Димитър Николов заяви пред “24 часа”, че единственият вариант, при който Варна и Бургас остават в един регион за планиране, а не както сега в два отделни, е да има добра инфраструктура между тях. “Става въпрос за четирилентов път между двата града”, уточни Николов. Кметът на Царево Георги Лапчев предупреди, че ако наистина се създаде нов Черноморски регион за планиране, в който влизат Варненска и Бургаска област, ще се възобнови старата вражда между двата града кой е по-важен. Той каза още, че регионите в България трябва да “Ако сме като в Германия, протестите срещу втория лифт на Банско трябваше да се организират не на жълтите павета, а в самия Банско”, каза той. Кметът на Велико Търново Даниел Панов, който е и председател на Националното сдружение на общините в Република България, съобщи, че част от дебатите за новите региони за планиране ще се състоят из цялата страна и населението ще може да си каже думата. Той подчерта, че това изобщо не засяга административно-териториалното деление на страната. Налага се заради намаляващото население, поради което някои региони падат под минимума, определен от Европейската комисия, каза Панов. Кметовете на Враца и Плевен Калин Каменов и Георг Спартански са решили да изчакат дебата, за да коментират по същество, тъй като засега има само мнение на работна група в МРРБ за новото райониране. Спартански каза пред “24 часа”, че за него важно е да се привличат инвестиции. “Ако това стане, никой няма да пита с коя област сме в един регион”, каза той. Каменов обърна внимание върху това, че предстои дебат и никой още не е предрешил кой вариант ще се приеме. Кметът на Ловеч Корнелия Маринова заяви, че трябва да има за да се вземе най-правилното решение. “Става дума за анализ на нива на трудова активност, пазар на труда, икономика, обхват и качество на образование, здравеопазване, инфраструктура, въобще цялата структура на обществения живот”, каза тя. “До момента имахме един модел, който не работеше и не бе в услуга на хората, а само на европейската статистика. Ако и бъдещият не действа, с него ще се случи същото. Нищо няма да се промени при механично присъединяване на бедния Северозапад към София. Трябва да се направят и следващите стъпки”, смята кметът на Пловдив Иван Тотев. Според него за Пловдив най-удачен вариант е Предвижда се в него освен Пловдив да влязат и Пазарджик, Стара Загора, Хасково, Кърджали и Смолян. “Тракия и Родопите са свързани както исторически, така и икономически. Стара Загора има място в този район, защото профилът ѝ е по-близък до този на Пловдив, отколкото на Бургас. Смолян също трябва да присъства, тъй като пътната ни връзка с него е много важна”, обясни кметът на втория по големина български град. Предложенията за три различни варианта според кмета на Габрово Таня Христова са и тя не вижда най-добрия вариант за Габрово. “Може би той се съдържа в четвърти вариант, който да включва четири района, като обаче тук не се предлага категорично правилното извеждане на София като отделен район. Всички обективни индикатори показват, че където и да сложим София, тя изкривява ситуацията”, каза Христова. Според нея на дебатите трябва да се обсъди и истинска финансова децентрализация, която обосновава даденостите и възможностите за развитие на съответните райони. Причината за създаване на нови региони за планиране е следващият програмен период след 2020 г. и възможностите за реализиране на проекти с европари в районите. Регионите за планиране са създадени през 2000 г. и влизат в сила от 2004 г. През 2007-а границите на някои от тях са променени поради изискване от Евростат за териториалните единици в рамките на Европейския съюз, според които в един регион трябва да живеят минимум 800 000 и максимум 3 милиона жители. Оттогава обаче Северозападният регион, който обхваща Врачанска, Монтанска, Видинска и Плевенска област, е паднал под минимума. Натам върви и Северният централен район, който обхваща Русе, Велико Търново, Габрово, Силистра и Разград. Първият от новите варианти, описани от “24 часа” в съботния му брой, заличава Северния централен район и неговите области се разделят между Североизточния и Северозападния район. Според втория вариант държавата е разделена на 4 района за планиране. Последният, трети вариант на прекрояване, предвижда пак 6 района като сега, но преформатирани. Акцентът при него е огромният район на Западна България от Видин до Петрич, който включва областите София, Благоевград, Кюстендил, Перник, Видин, Монтана и Враца.", "date": "2018.01.29", "title": "Дебати ще решат дали да има градове мотори  в  новите региони"}
{"url": "https://www.24chasa.bg/novini/article/6687183", "text": "Жителите на Скопие вече няколко последователни дни дишат замърсен въздух, съобщи МИА. Концентрациите на фините прахови частици ПМ 10 според измерванията на министерството на околната среда в събота са достигнали максималните 426 микрограма в скопския квартал Лисиче, вчера 596 микрограма, а тази сутрин в същия квартал е била измерена концентрация от 527 микрограма. И в другите скопски квартали има регистрирано повишаване на замърсяването, като то се движи между 200 и 400 микрограма през последните два дни, предаде БТА. В случаите, когато средните дневни концентрации на фини прахови частици са над 100 микрограма се препоръчва да се използва общественият транспорт, а колите да не се използват, ако това не е крайно необходимо. За децата, възрастните хора, хронично болните от белодробни и сърдечни заболявания, но и лицата, които работят на открито в замърсените зони на града, се препоръчва да ограничат движението и дейностите на открито, посочва МИА. Спешните мерки, които македонското правителство прие преди един месец, влизат в сила, когато в два последователни дни, в две измервателни станции се измерят концентрации над 200 микрограма фини прахови частици. Сред тези мерки са да бъдат освободени от работа бременните жени, лицата над 60 години, лицата с хронична астма, лица, които са прекарали инфаркт или мозъчен удар независимо от възрастта. Общините се задължават да намалят цената на билета в градския транспорт в периода с неблагоприятни климатични условия, което да стимулира гражданите да ползват тези средства за придвижване, посочва македонската информационна агенция.", "date": "2018.01.29", "title": "Въздухът в Скопие силно замърсен от няколко дни"}
{"url": "https://www.24chasa.bg/novini/article/6687204", "text": "Маркетинговата конференция “Dentsu Digital Camp” ще се проведе за втори път в София на 15 февруари, 2018 г. Организирано от Dentsu Aegis Network България, събитието ще е с основна тема “Transforming the future: People and Data”. “Dentsu Digital Camp” ще събере отново на едно място над 600 маркетинг професионалисти и лидери на мнение и ще даде думата на водещи световни експерти от медия индустрията и представители на някои от най-прогресивните марки от българския и регионален пазар, да представят своите решения за превръщането на големите данни, с които почти всяка компания разполага, в смислена информация, която подхранва взимането на ефективни бизнес решения. Сред основите лектори тази година в София ще са Глобалният директор Стратегии и Иновации на Dentsu Aegis Network - Найджъл Морис, Генералният директор на Amnet и управляващ програматик дивизията за Европа, Близкия Изток и Африка – Масимо Фонтана; Румяна Тренчева, Управляващ директор на SAP за Югоизточна Европа; Димитър Димитров, Изпълнителен директор на Софарма Трейдинг; Татяна Гречнова, Ръководител Продуктови решения в DataLab, Русия; Директор Потребителско поведение на компанията за дигитален криейтив Isobar, Великобритания – Алекс Хамилтън, представители на Google и др. Както и по време на първото си издание, Dentsu Digital Camp цели публиката да получи безпристрастни и практически съвети за тенденциите, инструментите, технологиите и начините които отключват нови възможности пред брандовете през следващите няколко години. Програмата на събитието за 2018 г. ще покрие теми като връзката между поведението на брандовете и навиците на хората и как това диктува взимането на маркетингови решения, персонализирането на рекламата, създаването на адресируеми послания в многоканална среда, тенденциите и иновациите, които рушат представата на потребителите за симбиозата между данните и хората. Форумът е изграден така, че да създаде уникална симбиоза между бизнеса, творческия потенциал на участниците, медиите и технологиите в света на комуникациите, такъв какъвто ще бъде утре. Повече информация за събитието и лекторите може да откриете на  . То се провежда в партньорство със SAP България, Neticle.bg, IAB Bulgaria, Фондация StartUp, eCommerse Academy, She Promotions и с медийната подкрепа на bTV Media Group, 24 часа, сп. Мениджър, Обекти, WebCafe, sportal.bg, bg-mamma, mail.bg, actualno.com, dir.bg, Kaldata, expert.bg Dentsu Digital Camp се организира от Dentsu Aegis Network България, част от глобалната мрежа  . В България комуникационната компания развива медия агенциите Carat и Vizeum, агенциите за дигитален маркетинг – iProspect и дигитален криейтив Isobar, звеното за инвестиционен и медиен мениджмънт Amplifi, както и търговското подразделение за автоматизирано купуване на рекламни площи онлайн - Amnet.", "date": "2018.01.29", "title": "Dentsu Digital Camp 2018 събира международни маркетинг специалисти на една сцена в София"}
{"url": "https://www.24chasa.bg/novini/article/6687203", "text": "Жестоко убийство е извършил 38-годишен мъж в Троян в неделната нощ. Той е задържан по подозрение, че при семеен скандал е причинил смъртта на съпругата си. Сигнал за инцидент в апартамент в ж.к. \"Лъгът\" е получен в РУ Троян около 2.35 часа. На място незабавно бил изпратен полицейски екип, който намерил в жилището мъж с прободни рани в коремната област, а 35-годишната му съпруга лежала мъртва в коридора. Пострадалият бил откаран за лечение в болнично заведение без опасност за живота. Трупът на жената е откаран за аутопсия в Ловеч. От апартамента на семейството били иззети множество веществени доказателтва. Работата по случая продължава, образувано е досъдебно производство.", "date": "2018.01.29", "title": "Мъж намушка с нож съпругата си в Троян, мъртва е (Обновена)"}
{"url": "https://www.24chasa.bg/novini/article/6687202", "text": "За опазването на парк Пирин трябва да се отхвърли проектът за нов план за управление, смятат от World Wide Fund for Nature. В националния пресклуб на БТА Катерина Раковска заяви, че много хотели през лятото са затворени, работят само през зимата. Има спад на населението и на цените на имотите в Банско. Освен това средства на данъкоплатците се \"наливат\" под различни форми в годините. Така за ВиК са наляти 60 млн. лева по оперативни програми, предаде БТА. От организацията оповестиха доклад, в който се препоръчва развитието на целогодишен туризъм. Това може да стане с организирането на приключенски събития, походи, да се увеличи хотелската заетост, като се засили СПА туризма.", "date": "2018.01.29", "title": "Световна организация: За опазването на \"Пирин\" да се отхвърли проектът за нов план за управление"}
{"url": "https://www.24chasa.bg/novini/article/6687217", "text": "Ще получаваме сигнали по фейсбук за похитени деца, след като ГДБОП и социалната мрежа стартираха партньорство по програмата \"АМБЪР АЛЪРТ-Изчезнало дете\". След като получим сигнал за изчезнало дете, ще се проверява дали то е похитено, и ако отговаря на изискванията на системата, ще го пускаме във фейсбук на всеки в радиус от 200 км, обясни на брифинг днес зам.-министърът на вътрешните работи Красимир Ципов. Съобщението ще съдържа снимка и описание на детето, с какво е било облечено, както и номер на колата и описание на похитителя, ако органите на реда разполагат с такова. Системата няма да работи за т. нар. родителски отвличания, тъй като при тях няма пряка опасност за живота на детето. Няма да се пускат и съобщения за изчезнали малчугани, ако няма данни да са отвлечени. \"АМБЪР Алърт\" действа в САЩ от 1996 година. Името е акроним от America's Missing: Broadcast Emergency Response - Липсва в Америка: Излъчи спешно, за да има отговор. Съкращението идва от името на 9-годишната Амбър Хагерман, похитена и убита през 1996-а година в Арлингтън, Тексас. На 13 януари момиченцето е отвлечено, докато кара колело с брат си Рики. Съсед вижда всичко и се обажда в полицията, а Рики тича да каже на родителите им. Майката и бащата - Ричард и Дона, се обаждат на медиите и ФБР. Заедно със съседите те почват да търсят детето Тялото на Амбър е намерено на 17 януари на по-малко от 8 км от мястото на отвличането. То е захвърлено в рекичка зад комплекс, детето е с прорезни рани по врата. Смята се, че убиецът на Амбър я е държал жива поне 2 дни И до днес няма заподознян за зверството. Дни след погребението, родителите на Амбър се обявяват за по-строги закони за отвличания и изнасилвания на деца. Събират подписи, които да занесат при тогавашния губернатор на Тексас Джордж У. Буш, стигат и до президента Бил Клинтън и присъстват, когато той подписва регистъра на сексуалните престъпници. През юли Ричард Хагерман и неговият приятел Брус Зейбърт отиват на медиен семинар. Ричард си е подготвил бележки, но моли Зейбърт да говори вместо него. Той изнася реч за нуждата от бързо съдействие на медиите при случаи на отвлечени деца. Така много щяло да се помогне на местната полиция. През следващите две години съобщения по системата са изпращани по радиа, включили се в програмата. Мрежата се разраства, стига до телевизии, ЛЕД билбордове, а фейсбук се включва през 2011 г. Датата е символична - 13 януари, точно 15 години от изчезването на Амбър. България е едва 15-ата страна в света, в която фейсбук въвежда системата. Досега с \"АМБЪР алърт\" са спасени близо 900 деца, каза Емили Вачер, директор по безопасността и доверието в социалната мрежа. От тях 4 са след видени сигнали във фейсбук. \"Може и да са повече, хората просто казват, че са видели \"АМБЪР алърт\", но не и къде\", поясни Вачер. \"Надяваме се никога да не се наложи системата да се използва в България\", добави тя.", "date": "2018.01.29", "title": "Пуснаха \"АМБЪР алърт\", получаваме сигнали по фейсбук за похитени деца"}
{"url": "https://www.24chasa.bg/novini/article/6687222", "text": "В понеделник около 02,05 ч. на паркинг в ж.к. „Младост“ в гр. Монтана неизвестен извършител запалил автомобила на 31- годишен жител на областния град. Пироманът замислил пъкления си план и с помощта на дървена пръчка и прикачена към нея факла, напоена със запалимо вещество, я поставил на земята под предната част на паркирания лек автомобил „Рено Еспейс“,. Колата била с гориво бензин – газ и бързо пламнала. След подаден сигнал пристигнали огнеборци и потушили пламъците. По данни на полицията автомобилът е собственост на Цветелин Ц., а причина за палежа са неуредени лични взаимоотношения. Инцидентът няма връзка с опожарените автомобили на сина на бизнесмена Иван Георгиев – Цолето в края на миналата година, заявиха от полицията в Монтана. Причините за възникването на пожара и щетите, причинени от палежа, са в процес на изясняване. Местопроизшествието е посетено от служители на полицията в Монтана. По случая е образувано досъдебно производство.", "date": "2018.01.29", "title": "Подпалиха автомобил с факла в Монтана"}
{"url": "https://www.24chasa.bg/novini/article/6687243", "text": "В 00:15 часа на 29 януари в дежурната част на РДПБЗН-Шумен бил приет сигнал за пожар в паркиран на ул.“Илчо войвода“ Нисан „Примера“. Автомобилът бил собственост на И.З./46г./. Това съобщиха от ОДМВР- Шумен. Екипът, който пристигнал на място обезопасил и доизгасил автомобила с помощта на 400 л. вода. Унищожени са предно стъкло, пластмасови решетки, две гуми. Огнеборците забелязали, че върху купето има кибрит с изгорели клечки. Подаден е сигнал в полицейското управление. Извършен е оглед. Заради съмнение за умисъл е образувано досъдебно производство за престъпление по чл. 330 ал. 1 от НК. На 29 януари в 01:32 часа бил приет сигнал за горящ лек автомобил Шевролет „Матиз“ в Шумен, собственост на 52-годишния М.Д.. На ул.“Под Манастира“ бил насочен противопожарен екип. При пристигане на екипа автомобилът бил обгърнат в пламъци и почти унищожен от огъня. Пожарът е загасен с помощта на 1500 л. вода и 60 л. пяна. Спасени от изгаряне са друг лек автомобил и сграда. Причините за пожара са в процес на изясняване. Извършен е оглед. Образувано е досъдебно производство за престъпление по чл. 330 ал. 1 от НК.", "date": "2018.01.29", "title": "Две коли горяха в Шумен, случаите се разследват"}
{"url": "https://www.24chasa.bg/novini/article/6687247", "text": "Специализираната прокуратура повдигна обвинения на седем лица за участие в организирана престъпна група за разпространение на наркотици на територията на София. Участниците са задържани на 26 януари 2018 г. при специализирана операция на ГДБОП и Специализираната прокуратура в столицата и Перник. Това съобщиха от пресцентъра на Апелативната специализирана прокуратура. При извършените следствени действия по време на операцията по задържането са намерени и иззети 1380 пакетчета марихуана, 90 пакетчета с бяло прахообразно вещество (според полевия тест кокаин и амфетамини), 54 200 лева, част от които в евро и щатски долари, 80 патрона с калибър 7,62 мм за автомат „Калашников“, лаптопи, мобилни телефони, флашпамети, симкарти. Иззети са и няколко автомобила, които участниците в групата са използвали за престъпната си дейност. Събраните доказателства сочат, че групата е разпространявала организирано наркотици поне от март 2017 г. при максимална конспиративност. Контактите с клиенти се осъществявали единствено чрез SMS-и. Всеки от участниците разполагал с по няколко телефона. На един пристигали поръчките, от друг бил информиран за това дилърът, който е „на смяна“, той от своя страна от различен телефон уговарял доставката. Наркотиците били осигурявани на едро от ръководителя на групата, държани били в нает гараж, където ги разфасовали и на дози. Групата работела предимно с постоянни клиенти. Част от участниците били „ветерани“ в бизнеса - занимавали се с наркоразпространение години наред. С прокурорски постановления на седмината обвинени бе наложено задържане до 72 часа. На 28 януари 2018 г., по искане на СП, Специализираният наказателен съд наложи мярка за неотклонение „Задържане под стража“ на петима от участниците в групата. На двама прокуратурата наложи „Парична гаранция“ от по 2000 лева заради оказано съдействие на разследването.", "date": "2018.01.29", "title": "ГДБОП разби наркогрупа в София"}
{"url": "https://www.24chasa.bg/novini/article/6687300", "text": "Всеки руснак, уморен от суетата на работата си, търси евтино направление за отдих, което да направи отпуска му запомнящ се и едновременно щадящ с цената си, пише интернет порталът \"Делови новини на Уфа\". На всеки руснак му е по силите евтино да си почине в Индия, Армения, Грузия, България, Унгария, Виетнам, Тайланд или Кипър. За да успее човек удобно да си почине в една от тях, е достатъчно просто да се обърне към туристическа агенция, която ще избере направление и курорт в рамките на зададения бюджет. България е знаменита страна-курорт, славеща се с топло и чисто море, идеално за почивка с малки деца, предаде \"Фокус\" Красотата на българските градове може да си съперничи с италианските курорти, но стойността на почивката в тях е значително по-достъпна. Интересната кухня, самобитната култура и изумителното черноморско крайбрежие са три от причините да се избере лятна почивка в България през 2018 г. Избирането на страната като направление ще позволи душата и тялото да отдъхнат, заредени с положителни емоции и незабравими впечатления.", "date": "2018.01.29", "title": "Интернет портал: България е страна с чисто и топло море, идеална за почивка с деца"}
{"url": "https://www.24chasa.bg/novini/article/6687305", "text": "Прессекретарят на Кремъл Дмитрий Песков заяви, че едва ли нечие неучастие в Конгреса за националния диалог на Сирия в Сочи ще успее да намали значимостта му и той ще стане важна крачка за разрешаването на конфликта в страната, предава РИА Новости, цитирана от \"Фокус\". „Вече говорихме, че всички отчитат, че прекъсване в политическото разрешаване на конфликта в Сирия не може да се очаква. Възможна е единствено търпелива и постепенна работа за придвижването по пътя на политическото урегулиране. В този смисъл Конгресът в Сочи е важна и съществена крачка“, заяви Песков. „Това, че някои представители на процесите, случващи се сега в Сирия, няма да участват, едва ли ще провали конгреса и едва ли ще намали значимостта му“, подчерта той. Конгресът на националния диалог на Сирия се провежда в Сирия по инициативата на Русия. Специалният представител на руското президентство по Сирия Александър Лаврентиев заяви, че на форума, който трябва да започне процеса по изготвянето на новата сирийска конституция, думата ще получат всички – и опозицията и правителството.", "date": "2018.01.29", "title": "Песков: Конгресът за Сирия в Сочи е важна крачка за решението на кризата в страната"}
{"url": "https://www.24chasa.bg/novini/article/6687349", "text": "Уникална седемглава ламя с корони може да бъде видяна в НИМСлед реставрация в Националния исторически музей вече може да бъде видяна уникална каменна пластика с изображение на седемглава ламя с корони от ХIX век. Плочата е била част от външната украса на църквата „Св. Атанасий“ в с. Белополяне, Ивайловградско. Постъпила е за реставрация в НИМ и след приключване на възстановителните работи временно е изложена в музея, съобщи директорката на институцията доц. д-р Бони Петрунова. Черквата „Св. Атанасий\" в с. Белополяне е построена 1838 г. и е забележителен представител на възрожденската култова архитектура от първата половина на XIX век. Постройката е типична трикорабна едноапсидна псевдобазилика с петоъгълна кула-камбанария и богата релефна пластика по външните стени. Интерес представлява и интериорът на църквата, който е оригинален със своята двуетажна галерия. Иконите на иконостаса имат висока художествена стойност, като сред най-ценните са две поклоннически икони, донесени чак от Божи гроб в Йерусалим. Изработването на изключителната каменна пластика с изображение на седемглава ламя се отнася към XIX век, като произходът й засега не е установен. Към момента съществуват поне две теории за нейната символика. Едната е свързана с библейското възприятие на сатаната, в образ на седемглава ламя със седем рога – олицетворение на злото и тъмните сили. Другата теория има и конкретни археологически аналогии от района на Ивайловград. През 2014 г. в „Мраморния град“, както са наричали още средновековната крепост Лютица, е открита луксозна бронзова шпора с позлата и стъклена паста, върху която са изобразени седем глави на лами. Шпората е била част от военна екипировка на конник, участвал в атаката срещу Лютица в края на XIII век. През 1274 г. между Константинопол и Рим е сключена уния за приемане на „Свето причастие”, като част от православния ритуал. Много православни християни отказват да изпълняват западните ритуали, поради което от Италия са изпратени наказателни отряди, нанесли тежко опустошение на множество храмове, манастири и села из цяла Тракия. В руините на Лютица, в обгорелите пластове на историята се откриват сребърни монети на същите тези латински първенци, опустошавали българските земи в края на XIII век. В други жития латинците са били оприличавани директно със сатаната. По този начин в народната памет на Тракия е останал образът на седемглавата ламя с корони, които носят и характеристиките на западните корони, с остри като лъчи върхове. Корони посветени на седемте латински императора, коронясани в Константинопол и нанесли безброй щети на Балканите. Латинската империя управлява Константинопол от 1204 до 1261 г. След 1261 до 1383 г. латинските императори се водят в изгнание, тъй като византийските династи си връщат властта над „Царстващия град“. По този начин за 57 години има седем императори, коронясани в Константинопол, и те са представени като седем главя ламя с корони, която да напомня на миряните за многообразието на злото. Темата за ламята присъства и в народното творчество. С нейната символика децата ще могат да се запознаят по време на занятия в Детският образователен център към НИМ. След реставрация в Националния исторически музей вече може да бъде видяна уникална каменна пластика с изображение на седемглава ламя с корони от ХIX век. Плочата е била част от външната украса на църквата „Св. Атанасий“ в с. Белополяне, Ивайловградско. Постъпила е за реставрация в НИМ и след приключване на възстановителните работи временно е изложена в музея. Черквата „Св. Атанасий\" в с. Белополяне е построена 1838 г. и е забележителен представител на възрожденската култова архитектура от първата половина на XIX век. Постройката е типична трикорабна едноапсидна псевдобазилика с петоъгълна кула-камбанария и богата релефна пластика по външните стени. Интерес представлява и интериорът на църквата, който е оригинален със своята двуетажна галерия. Иконите на иконостаса имат висока художествена стойност, като сред най-ценните са две поклоннически икони, донесени чак от Божи гроб в Йерусалим. Изработването на изключителната каменна пластика с изображение на седемглава ламя се отнася към XIX век, като произходът й засега не е установен. Към момента съществуват поне две теории за нейната символика. Едната е свързана с библейското възприятие на сатаната, в образ на седемглава ламя със седем рога – олицетворение на злото и тъмните сили. Другата теория има и конкретни археологически аналогии от района на Ивайловград. През 2014 г. в „Мраморния град“, както са наричали още средновековната крепост Лютица, е открита луксозна бронзова шпора с позлата и стъклена паста, върху която са изобразени седем глави на лами. Шпората е била част от военна екипировка на конник, участвал в атаката срещу Лютица в края на XIII век. През 1274 г. между Константинопол и Рим е сключена уния за приемане на „Свето причастие”, като част от православния ритуал. Много православни християни отказват да изпълняват западните ритуали, поради което от Италия са изпратени наказателни отряди, нанесли тежко опустошение на множество храмове, манастири и села из цяла Тракия. В руините на Лютица, в обгорелите пластове на историята се откриват сребърни монети на същите тези латински първенци, опустошавали българските земи в края на XIII век. В други жития латинците са били оприличавани директно със сатаната. По този начин в народната памет на Тракия е останал образът на седемглавата ламя с корони, които носят и характеристиките на западните корони, с остри като лъчи върхове. Корони посветени на седемте латински императора, коронясани в Константинопол и нанесли безброй щети на Балканите. Латинската империя управлява Константинопол от 1204 до 1261 г. След 1261 до 1383 г. латинските императори се водят в изгнание, тъй като византийските династи си връщат властта над „Царстващия град“. По този начин за 57 години има седем императори, коронясани в Константинопол, и те са представени като седем главя ламя с корони, която да напомня на миряните за многообразието на злото. Темата за ламята присъства и в народното творчество. С нейната символика децата ще могат да се запознаят по време на занятия в Детският образователен център към НИМ.", "date": "2018.01.29", "title": "Уникална седемглава ламя с корони може да бъде видяна в НИМ"}
{"url": "https://www.24chasa.bg/novini/article/6687333", "text": "Дмитрий Песков, прессекретарят на руския президент, вижда в т. нар. кремълски доклад на САЩ опит да се повлияе върху изборите за държавен глава на Русия през март. Според него обаче \"няма да има никакво влияние\", предаде ТАСС, цитирана от БТА. Днес се очаква администрацията на САЩ да представи пред Конгреса т. нар. кремълски доклад - списък на длъжностни лица, политици и едри бизнесмени, придружен с анализ на връзките им с руските власти. Предполага се, че въз основа на тези материали Вашингтон ще наложи нови санкции срещу физически лица от Русия, срещу руски тайни служби и компании от енергийния, отбранителния и финансовия сектор. \"Това е директен и очевиден опит да се насрочат някакви действия така, че да повлияят на изборите\", заяви пред журналисти говорителят на Кремъл. \"Не сме съгласни с това и сме убедени, че няма да има никакво влияние\", подчерта той. Според Песков самото публикуване на списъка нищо не означава и \"не е поредната санкционна вълна\". Москва обаче ще анализира действията на САЩ след тази публикация, \"за да може при всяко положение и нашите интереси, и интересите на нашите компании да бъдат осигурени по максималния възможен начин\", увери говорителят на Кремъл.", "date": "2018.01.29", "title": "Москва: Кремълският доклад на САЩ е опит да се повлияе на изборите в Русия"}
{"url": "https://www.24chasa.bg/novini/article/6687337", "text": "Около 500 собственици на луксозни имоти и коли ще бъдат проверени, стана ясно от думите на говорителя на главния прокурор Румяна Арнаудова. , че след като е получил две справки от НАП и от националната полиция, Сотир Цацаров е наредил да се извърши проверка на средствата, с които са били закупени имоти над 500 хил. в периода 20015-20016 г., както и коли - Майбах, Ферари, Ламборджини, Порше, Ролс Ройс. В София първенец по хора придобили имоти над 500 хил. е апелативен район София - 185 са закупили имоти над 500 хил., а 88 над 800 хил. В Пловдивския апелативен район те са 37 - 18 са над 500 хил, а 9 над 800 хил. лева. Във Варна са 29 души, като 20 са придобили за 2 години имоти над 500 хил., а 9 над 800 хил. В Бургас са 17 - 11 над половин милион лева, шестима над 800 хил., а във Велико Търново са 19 души. \"Тепърва ще установяваме произхода на средствата. Напълно е възможно да се окаже и законен\", уточни говорителят на главния прокурор. Арнаудова отказа да назове имена, тъй като проверката едва сега започва. Има организация в МВР и НАП и ще се работи интензивно, уточни тя. Законовият срок за проверката е 2 месеца, като той може да бъде удължен с един месец.", "date": "2018.01.29", "title": "Проверяват около 500 собственици на имоти и коли"}
{"url": "https://www.24chasa.bg/novini/article/6687320", "text": "Оборудване за прецизно земеделие, променящи тотално представите за фермерство, и биотехнологии, които пазят растенията от стрес и болести, ще бъдат демонстрирани на международната селскостопанска изложба \"Агра\" в Пловдив. Форумът ще се проведе от 21 до 25 февруари. Сред новостите е метеорологичната станция „Метеобот Про“. Чрез GPRS мрежа и мобилно приложение тя изпраща данни за дъжд, вятър, температура и влажност, както и 10-дневна прогноза. Информацията отива директно от полето до мобилното устройство на фермера. На „Агра“ ще бъдат показани софтуер за агробизнес, който помага на стопаните да прилагат модерното прецизно земеделие, и сензор за променливо торене според състоянието на растенията, за да не се замърсява почвата с химикали. В екотенденцията се вписва и технологията за пречистване на въздуха, която премахва етиленов газ, бактерии, спори на плесени, вируси, за да предотврати заболявания при растенията и преждевременно узряване. Насажденията може да бъдат предпазени и от стрес с биостимулатор. Той подобрява метаболизма и усвояването на хранителни вещества от почвата, твърдят изложителите му. Нов акцент са земеделските ферми на закрито. Технологии и оборудване за оранжерии и халета, последни модели инсталации за сортиране, ремаркета и култиватори са новите изделия на гръцки компании. Икономични трактори и селскостопански инвентар ще бъдат по-широко представени на изложбата. Така фермерите ще намерят много решения за улесняване на техния труд. Те ще имат възможност да видят традиционни и нови сортове растения и породи животни, технологии и техника за тяхното отглеждане, разработени от научните институти в Селскостопанската академия. Специалистите ще се запознаят с материали за земеделието и животновъдството, торове и препарати за растителна защита, екологични методи за обработка на земята, услуги и софтуер. Отново ще се състои и специализираното изложение „БиоАгра“. Очакват се над 45 000 гости от България и Европа, тъй като по същото време в пловдивския панаир се провеждат следните международни изложби: за лозарство и винарство „Винария“, за хранителната индустрия „Фудтех“, „Дибла – идеи и продукти за интериора”, която е част от „Хорека Пловдив”, за пчеларство „Апи България“ и „Вкусове от Италия“.", "date": "2018.01.29", "title": "Нови биотехнологии спират стрес и болести при растенията"}
{"url": "https://www.24chasa.bg/novini/article/6687393", "text": "Мъж на 55 години от Шумен е предотвратил телефонна измама, съобщиха от пресцентъра на ОД на МВР. От 27 до 28 януари измамници манипулативно прилагали различни сценарии на 72-годишна шуменка. Започнали от сценария с болен роднина, който се нуждае от лечение и за това трябват пари. След като жената се усъмнила, че се опитват да я измамят непознатите започнали да я заплашват. След това те решили да използват сценария \"акция за залавяне на измамници\" . В събота следобед успели да я убедят, че не са телефонни измамници и я накарали да постави в торба всичките си пари и ценности и да ги прибере в хладилника си, за да не може никой да ги намери ако влезе в дома й. В неделя около 10.00 часа й звъннали на стационарния телефон и я попитали дали нещата са все още в хладилника. След положителен отговор й казали, че трябва да ги постави в сак, като ги увие в дрехи. Жената поставила 7270 лева в найлонова торба, 1120 евро, четири златни пръстена, един синджир и два чифта обеци. Тя ги увила в мъжка тениска, сложила и спортно яке в сака, който предала на непознат за нея мъж. Благодарение на съобразителността му измамата е била предотвратена. Мъжът е бил пуснал обява за продажба на куче. Обадил му се мъж, който проявил интерес. Попитал го дали може да му закара кучето в Русе да го види, тъй като иска да си купи, но няма възможност да пътува. Обещали да му покрие пътните разноски, ако не се стигне до продажба. Шуменецът се съгласил. В неделя сутринта му позвънили и го питали дали е тръгнал и го помолили за услуга - да отиде до адрес в града, да вземе един сак и да го донесе заедно с кучето. Шуменецът взел сака от възрастна жена и тръгнал към Русе. По телефона му давали инструкции къде точно да отиде, като няколко пъти мястото било сменено. Мъжът се усъмнил, че има нещо нередно. След поредното обаждане с указания за мястото на \"сделката\" и предаване на сака, 55-годишният мъж се обадил в полицейското управление в Русе. Той обяснил на полицаите за случая и предал сака. Измамата е била предотвратена. Работата по образуваното досъдебно производство продължава.", "date": "2018.01.29", "title": "Шуменец предотврати телефонна измама"}
{"url": "https://www.24chasa.bg/novini/article/6687397", "text": "Когато системата за отчитане не работи адекватно, мерките срещу мръсния въздух няма как да са ефективни. Това коментира общинският съветник от БСП и член на Комисията по опазване на околната среда, земеделие и гори към СОС Иван Таков в сутрешния блок на пред БНТ. \"В неделя превишението на допустимите норми за замърсеност на въздуха в София показваше на места над 600 микрограма на кубичен метър. Разбира се, това бяха моментни стойности. Но системата за ранно предупрежнение не ги отчете. Тя показа високо замърсяване между 150 и 200 микрограма на кубичен метър на две от станциите, обясни Иван Таков. - Този факт поставя под въпрос ефективността на част от мерките, които приехме на първата сесия за годината миналата седмица\". Иван Таков припомни, че първата мярка, която се задейства при отчетено замърсяване на въздуха над допустимите норми, е рестриктивна - забрана за паркиране в центъра на София. \"Едва 48 часа по-късно, при реално замърсяване влиза \"зеленият билет\", обясни той. - Предложението, което направих и по време на заседанието на комисиите, а и на сесията миналата седмица, беше забраната за паркиране в центъра и \"зеленият билет\" да влязат едновременно. Нормално е, след като забраняваш на хората да използват автомобилите си, да им осигуриш удобно и евтино пътуване с градския транспорт. Нямам обяснение защо не приеха това предложение. За мен то е добро. Такава е оценката и на гражданите, които се движат в София с автомобили\". Според общинския съветник от БСП приетите мерки срещу мръсния въздух в София сами по себе си не са достатъчни за решаване на проблема. \"Изключително важно е как ще бъде осъществяван контролът от страна на органите на реда и от Столична община, коментира още Иван Таков. - Знаем колко незаконни депа за продажба на стари дограми има на територията на София. Знаем също, че продължават да горят дрехи за отопление. Това са много сериозни проблеми, които трябва да решим, за да се справим със замърсяването на въздуха в града ни\".", "date": "2018.01.29", "title": "БСП-София: Когато системата за отчитане не работи адекватно, как мерките срещу мръсния въздух да са ефективни?"}
{"url": "https://www.24chasa.bg/novini/article/6687394", "text": "Въглеродният оксид, който е изключително токсичен за висшите организми, е лакомство за бактериите. Затова е свързван с мъртвите светове. Учени от Вашингтонския университет предложиха нов маркер за обитаемостта или необитаемостта на екзопланети - наличието на въглероден оксид в атмосферите им, съобщи Лайф. Той бе открит на редица екзопланети и както отбелязват учените, това означава, че въпросните космически тела вероятно са необитаеми. По-ранни предложения за търсене на живот въз основа на наличие на кислород в атмосферите на планети не взеха предвид важни обстоятелства, поясниха авторите на изследването. Новите космически телескопи позволяват да се различат основни атмосферни газове на големи екзопланети. Но значими количества атмосферен кислород не е имало през голяма част от историята на Земята, докато живот е имало. Просто нашата планета не успяла да произведе достатъчно количество свободен кислород. За разлика от търсенето на живот, подобен на земния, са нужни съвсем различни газове маркери за появата на анаеробни микроби на други планети. Като подобен маркер се предлага смесването на метан с въглероден газ в атмосферата при отсъствието там на въглероден оксид. Бактериите могат да използват изхвърления от вулкани въглероден газ, за да получат метан от него и водата. Такъв е бил животът на Земята преди около 3 милиарда години. Но на дадена планета няма живот, ако в атмосферата й има въглероден оксид. Причината за това е, че микробите бързо и лесно окисляват въглеродния оксид, използвайки го като енергоизточник. Неорганичните процеси (вулканични изригвания) не могат да генерират единствено въглероден газ, без въглероден оксид. Следователно въглеродният оксид в атмосферата е знак за мъртва планета дори ако тя е в обитаемата зона и на повърхността й има вода. Резултатите от изследването са публикувани в Science Advances. ", "date": "2018.01.29", "title": "Учени откриха маркер за обитаемостта на екзопланети"}
{"url": "https://www.24chasa.bg/novini/article/6687416", "text": "„111 км. нови водопроводни тръби ще бъдат рехабилитирани. 46 км. канализационна мрежа ще бъде рехабилитирана, от които 25 км. ще е чисто нова. Това каза пред журналисти във Враца министърът на околната среда и водите Нено Димов, който е в града, за да проследи напредъка в изпълнението на „Интегриран проект за воден цикъл на град Враца- II-ра фаза“, предаде „Фокус“. Проектът е на обща стойност над 114,5 млн. лв., от които близо 80,4 млн. лв. са безвъзмездна финансова помощ, предоставена по Оперативна програма „Околна среда 2014-2020“. „По този начин се очаква 79 хил. души в района да имат достъп до по-качествена питейна вода и 94 хил. души да бъдат свързани с канализацията – рехабилитираната и новата, което безспорно е в полза за качеството на живот на гражданите и безспорно е в полза за околната среда. Това е един проект, който мина през много трудности. Благодарение на усилието на кмета ние вървим към приключване на два от етапите. Остава един – трети етап, който е все още рисков, но се надявам и за него да намерим вариант да бъде разрешен“, поясни още министър Нено Димов.", "date": "2018.01.29", "title": "Нено Димов: 94 хил. жители на Враца ще имат достъп до по-качествена питейна вода"}
{"url": "https://www.24chasa.bg/novini/article/6687343", "text": "В Районната прокуратура в Свищов е образувано досъдебно производство, във връзка с нападение върху лекар, съобщиха от Апелативна прокуратура в Търново. На 27 януари, в 19, 50 часа в РУ на МВР – Свищов е подаден сигнал от служител при ЦСМП – Свищов за това, че д-р Иво Караджов (роден 1965г.) бил нападнат пред входа на МБАЛ – Свищов, в резултат от което са му причинени телесни повреди. Незабавно е извършено освидетелстване на пострадалото лице, оглед на местопроизшествието и разпити на свидетели. В извършването на процесуално – следствените действия участва и наблюдаващия прокурор от РП – Свищов. Към момента е установено, че д-р Караджов бил нападнат докато отивал на работа. При изкачването на стълбите към входа на болницата той чул бързо приближаващи към него стъпки и се извърнал в посока към шума. В същия момент той получил удар в дясната страна на лицето, в областта на окото. От удара медикът паднал на земята на лявата си страна, а в това време нападателят бързо се отдалечил и избягал. В резултат от нападението на доктора. са причинени следните травматични увреждания: спукване на дясна вежда, оток на десен клепач и комоцио. Пострадалият не съобщава за липса на лични вещи. Под ръководството на прокуратурата се провеждат процесуално – следствени действия и оперативно–издирвателни мероприятия. Проверяват се всички версии относно мотива на нападението, включително и наличието на връзка с упражняваната от пострадалия професия. Работата по случая продължава.", "date": "2018.01.29", "title": "Нападнатият доктор в Свищов с разцепена вежда, отекъл клепач и комоцио"}
{"url": "https://www.24chasa.bg/novini/article/6687450", "text": "Мария Рекина, тъща на полицая с убитите родители Венцеслав Караджов, категорично отказала да бъде изследвана с полифизиограф. Това е тип детектор, уточниха разследващи. \"В първите дни на убийството Рекина не желаеше да отговаря на рутинни въпроси. Беше се затворила в себе си. Предложихме й да бъде тествана с полифизиограф, но тя не се съгласи. На следващия ден сподели пред други разследващи колеги, че ще каже истината, но поиска да се види с дъщеря си Каля\", разкри пред пловдивския окръжен съд столичният полицай Момчил Стойнов. Той е един от ключовите свидетели по делото за двойното убийство на Божура и Цветан Караджови, извършено в дома им на 15 май 2016 г. в Пловдив. Стойнов 23 г. работи в ГД \"Национална полиция\" в звеното за противодействие на престъпления против личността и твърди, че не се е натъквал на такава покъртителна гледка. Бил е ангажиран с разследването на покушението в Пловдив.  Той заяви, че първоначалните версии на тъщата и съпругата Каля били, че Венцеслав е бил вкъщи на 15 май 2016 г. с жена си. След това се оказва, че точно двамата са поели към жилището на родителите Цветан и Божура. \"Направи ми впечатление липсата на очевидна причина тези бедни хора, живеещи в пълна мизерия, да бъдат екзекутирани. Цветан и Божура не са имали конфликти с други хора, освен с техния син. Впечатли ме прецизността, с която са убити. В бащата са изстреляни 3 куршума, а в майката - 5. Два от изстрелите са били възпроизведени отвън, през прозореца. След това вратата е била разбита с кози крак, извършителят е влязъл вътре и е доубил мъжа и жената. Не съм посещавал друго подобно престъпление\", каза Момчил Стойнов. Той заяви, че всичко това говорело за екзекуция. \"Вътре не беше пипнато нищо. Парите им седяха на масата. Не беше ровичкано. Това ни накара да оставим на по-заден план версията за грабеж\", обясни разследващият. По думите му Божура и Цветан за застреляни с пистолет \"Макаров\", а ползваните патрони били от стари партиди, произведени между 1983 и 1986 г. При претърсвания в жилището на Караджов били открити два патрона от тези партиди. Другото силно впечатление, поразило столичния разследващ, е, че в съседната къща, която е била ползвана от полицая Караджов нищо не било покътнато, нито пък в гаража му. \"Това ме озадачи. Защо един човек ще отиде да убие двама старци, които живеят мизерно, а да не се насочи към по-голямата къща и гаража, които са в същия двор\", попита Стойнов. И още едно силно впечатление го накарало да се насочи към Венцеслав. \"Следите от разбиването на вратата бяха много нависоко, т.е. извършителят е бил висок на ръст\", каза той. Поведението на Каля Караджова било идентично с това на майка й. Съпругата на полицая се държала при разпитите като човек, който има информация, но не я дава. При една от беседите Каля казала, че желае да промени показанията си, но поискала преди това адвокат. Когато той й бил осигурен, тя се отказала да дава показания и се върнала на старите си твърдения. А именно, че на 15 май 2016 г. вечерта завалял дъжд и трябвало да закара колата в гаража, където са родителите на Венцислав. Каля слушаше напрегнато в съдебната зала показанията на полицая от София. Тя отказа да бъде снимана, както и коментар. Преди Стойнов съдът изслуша друг разследващ - Запрян Стоянов, началник сектор \"Противодействие на общата престъпност\". Той също наблегна на противоречията в обясненията на Каля и майка й Мария Рекина. \"Първоначално казваха, че на 15 май 2016 г. всички са били в апартамента си на ул. \"Йордан Гавазов\", включително и Венцеслав и не са напускали жилището. И че синът не е имал конфликти с родителите си\", допълни Запрян Стоянов. Той увери, че в целия работен процес не е упражнявал физически и психически натиск върху семейството на Венцеслав. \"Имаше подадена жалба от Каля срещу нас до инспектората на МВР. Но проверката не потвърди нейните думи\", казаха Стоянов и колегата му от Стойнов.Самият Венцеслав Караджов отрича да има каквато и да е намеса в убийството на родителите си. Той твърди, че е натопен. А оръжието, с което е извършено покушението, още не е открито. Делото продължава с разпит на свидетели и на над 30 вещи лица.", "date": "2018.01.29", "title": "Тъщата на полицая с убитите родители отказала да бъде подложена на детектор"}
{"url": "https://www.24chasa.bg/novini/article/6687469", "text": "Базираната в Лондон Сирийска обсерватория за правата на човека съобщава, че въздушни удари на правителствената авиация са убили 33 цивилни през последните 24 часа в сирийската северозападна провинция Идлиб, където правителствените сили се борят срещу джихадистите, предава AFP. „Само през понеделник при ударите са загинали 16 цивилни, включително 11 само при един удар, нанесен по пазар в град Саракеб“, уточнява базираната в Лондон организация, предаде \"Фокус\". Другите 17 души са загинали в неделя по време на няколко удара в провинцията, големи части от които са контролирани от сирийското разклонение на „Ал Кайда“. „Изтребителите на режима засилиха ударите си през последните 24 часа след относителното спокойствие през последните дни заради лошото време“, смята директорът на „Обсерваторията“ Рами Абдул Рахман.", "date": "2018.01.29", "title": "33 цивилни са загинали при въздушни удари в Сирия през последното денонощие"}
{"url": "https://www.24chasa.bg/novini/article/6687468", "text": "Вицепремиерът и министър на външните работи Екатерина Захариева ще председателства в Брюксел заседание посветено на Брекзит. Главният преговарящ на Евросъюза Мишел Барние ще информира министрите за актуалното състояние на разговорите с Великобритания. Очаква се Съветът да приеме директиви за водене на преговорите за излизането на Обединеното кралство от Съюза, които ще изяснят по-подробно позицията на 27-те за преходния период след това. Целта на този период е да се избегне рязка промяна на правилата за гражданите и фирмите след 30 март 2019 г. – първия ден на Брекзит, както и да прокара пътя към споразумение за свободна търговия между Евросъюза и Великобритания, което предстои да се подготви.", "date": "2018.01.29", "title": "Екатерина Захариева председателства заседание за Брекзит в Брюксел"}
{"url": "https://www.24chasa.bg/novini/article/6687694", "text": "Районната прокуратура в Добрич предаде на съд управителя и представляващ \"Евроманган\"ЕАД Дейвид Уелингс. Внесеното постановление в Районния съд е за налагане на административно наказание \"глоба\" като Уелингс бъде освободен от наказателна отговорност, съобщи пресцентърът на Апелативната прокуратура. Управителят и представляващ \"Евроманган\" ЕАД е бил привлечен като обвиняем през ноември 2017 година от Районната прокуратура за това, че в 30-дневен срок от спиране на плащанията на дружеството не е поискал от съда да бъде открито производство по несъстоятелност. Районната прокуратура е събрала достатъчно доказателства по делото, от които става ясно, че дружеството, което е концесионер на мина \"Оброчище\", е изпаднало в несъстоятелност от 30 юни 2016 година, посочват от пресслужбата. Натрупаните публични задължения към НАП са около 1.5 милиона лева. \"Евроманган\" има задължения и към частни кредитори за доставки и транспорт в размер на около 100 000 лева. На \"Енерго Про\" ЕАД дружеството дължи 300 000 лева. Разпоредбите на Наказателния кодекс предвиждат задължително освобождаване от наказателна отговорност и налагане на административно наказание \"глоба\" от 1000 до 5000 лева при едновременното наличие на три предпоставки, какъвто е случаят: деецът да е привлечен за престъпление, което се наказва с \"лишаване от свобода\" до три години, да не е осъждан и да не е бил освобождаван до момента от наказателна отговорност, поясняват от Апелативната прокуратура. Управителят на изпадналото в несъстоятелност дружество \"Евроманган\" е поданик на Великобритания със статут на постоянно пребиваващ в България.", "date": "2018.01.29", "title": "Съдят управителя на \"Евроманган\" в Добрич"}
{"url": "https://www.24chasa.bg/novini/article/6687719", "text": "Основата на правата и защитата на жертвите на престъпления и техните семейства е поставена, но по-важно е законодателство в тази връзка да има реално измерение на практика, заяви днес министърът на правосъдието Цецка Цачева в Брюксел пред Групата на високо ниво по правата на жертвите, съобщи пресцентърът на министерство на правосъдието. Форумът се организира от Главна дирекция \"Правосъдие и потребители\" на Европейската комисия. В него участват още комисарят на Европейския съюз по въпросите на правосъдието, потребителите и равнопоставеността между половете Вера Йоурова и комисарят по сигурността на Съюза Джулиан Кинг. \"Обикновено престъпленията засягат повече от едно лице, като близките на жертвата също са потърпевши, макар и непряко. Броят на засегнатите от престъпления в Европа е голям. В същото време трябва да отбележим, че свободното движение на хора е основна ценност на Европейския съюз. Граждани постоянно пътуват и рискът да станат жертва на престъпление в чужбина е също толкова голям, колкото и в собствената им държава\", каза още министър Цачева. Тя припомни, че държавите-членки вече да въвели в националните си законодателства директивата относно обезщетението на жертвите на престъпления и директивата за установяване на минимални стандарти за правата, подкрепата и защитата на жертвите на престъпления. Акцент в днешната срещата бе поставен на Директивата за правата на жертвите, като участниците дебатираха три основни теми: жертви на тероризъм, обезщетение на жертви на престъпления и жертви на насилие, основано на пола. По думите на министър Цачева общите усилия трябва да се насочат към подобряване на практическото прилагане на законодателството в областта на правата на жертвите във всяка държава от ЕС, както и да се подобри трансграничното сътрудничество. \"Процесът по присъединяването на Европейския съюз към Истанбулската конвенция следва да продължи, защото този акт ще позволи по-добро координиране на политиките в тази област между различните институции на ЕС и обмена на добри практики. Той ще насърчи и сътрудничеството между държавите-членки за целите на борбата с насилието над жени\" , каза още министър Цачева и отбеляза, че по време на Българското председателство на Съвета на Европейския съюз ще се работи активно в тази посока, се казва в прессъобщението.", "date": "2018.01.29", "title": "Цачева: Нужно е подобряване на прилагането на законодателството"}
{"url": "https://www.24chasa.bg/novini/article/6687720", "text": "Вярвам, че ще можем да постигнем национален консенсус с цел решаване на проблема с името, а не с цел неговото блокиране или повторно отлагане. Сега е истинският момент да се реши този въпрос, заяви днес македонският премиер Зоран Заев, предаде МИА. Всички трябва да знаем, че може да решим проблема, но той може и да не бъде решен. Със сигурност управляващите носят най-голямата отговорност, но съм убеден, че президентът и опозицията и всички политически фактори в обществото ще бъдат мъдри и ще намерим решение, което ще запази достойнството и гордостта на нашия народ и нашата страна, каза Заев. Той подчерта, че е важно да се внимава с гръцката страна, тъй като решението може да бъде приемливо за Македония, но да не бъде прието в Гърция или обратното - да бъде приемливо за гръцката страна, но да не бъде прието в Македония, предаде БТА. Македонският премиер потвърди, че управляващият Социалдемократически съюз се придържа към позицията, че ако бъде намерено решение за името, народът ще се произнесе на референдум по този въпрос.", "date": "2018.01.29", "title": "Зоран Заев: Сега е истинският момент да се реши спора за името с Гърция"}
{"url": "https://www.24chasa.bg/novini/article/6687722", "text": "Нелегално дизелово гориво задържаха при проверка на мобилна митническа група в района на бензиностанция в Любимец, съобщиха от Агенция \"Митници\", цитирани от БТА. Екипът е предприел проверка на паркиран в близост до петролния обект микробус. При нея е било установено, че монтиран пластмасов съд в товарното помещение на микробуса съдържа течност с мирис на нафта. За горивото не са били представени документи, които удостоверяват плащането, обезпечаването и начисляването на дължимия акциз. Общото количество на откритата акцизна стока е било 2700 литра. Взети са били проби за лабораторен анализ, а горивото и превозното средство са били задържани. По случая ще бъде образувано административнонаказателно производство срещу отговорното лице, уточняват от пресцентъра на ведомството.", "date": "2018.01.29", "title": "Митничари в Любимец задържаха нелегално дизелово гориво в бус до бензиностанция"}
{"url": "https://www.24chasa.bg/novini/article/6687724", "text": "Законопроектът за излизането на Великобритания от ЕС е фундаментално сбъркан и трябва да бъде преработен в няколко посоки, са казали членове на горната камара на британския парламент, цитирани от вестник \"Гардиън\", ден преди лордовете да започнат обсъждането на документа. Конституционната комисия на камарата е стигнало до извода, че законопроектът в сегашния си вид крие редица юридически рискове и трябва да бъде значително променен, макар че вече е гласуван от долната камара, предава БТА.  Вестникът предрича, че в Камарата на лордовете предстоят бурни дебати, когато документът постъпи там в сряда или четвъртък. Очаква се дори онези лордове, които подкрепят оставането в Евросъюза, да прокарат решение, в което да се изразява съжаление, че обществеността се лишава от шанса за повторен референдум относно Брекзита. В навечерието на предстоящата битка комисията препоръча големи промени, които могат да бъдат дебатирани на по-късен етап от минаването на проектозакона през камарата. Целта на закона е да транспонира законодателството на ЕС в британското с цел това да стане преди деня на Брекзита, фиксиран за 29 март 2019 г. Според комисията на лордовете обаче тази задача е била усложнена не само от \"мащаба и сложността\" си, но и от проблеми при изложението на текста на документа. Лордовете, в частност, критикуват онези елементи на законопроекта, които дават право на правителството да внася промени в нормативните документи без парламентарен контрол, използвайки т.нар. пълномощия на крал Хенри Осми по аналогия с подобен указ, утвърден от него през 1539 г. и с който той си присвоява право да прави такива изменения. Освен редица конкретни недостатъци в документа, комисията предупреждава, че ако не може да бъде постигнато споразумение с местните администрации в Шотландия и Уелс относно децентрализацията на властовите пълномощия, върнати от Брюксел след Брекзита, това може да доведе до \"значителни конституционни последствия\". Накрая се стига до извода, че представеният проект като цяло е \"конституционно неприемлив\". Редица лордове не крият опозицията си срещу законопроекта, намирайки го за опит на правителството да узурпира власт, която не му принадлежи, отбелязва Ройтерс по този повод. Долната Камара на общините прие законопроекта на 17 януари на трето четене. Сега той трябва да бъде одобрен и от лордовете на три четения и ще придобие окончателен статут на закон едва след като и двете камари съгласуват текста до последната запетайка. Накрая и кралица Елизабет ще го одобри, давайки му т.нар. кралска санкция. Лордовете лейбъристи вече обявиха, че смятат да подкрепят около 20 поправки, което означава, че има реален шанс правителството да претърпи серия от поражения с подкрепа от лейбъристите и либералните демократи в Горната камара. Сред основните искания на лордовете са: роля за парламента в случай, че не се постигне споразумение с Брюксел за Брекзит; британският парламент да гласува окончателното споразумение преди Европарламента; времеви ограничен преходен период според сегашните условия на членството, включително удължаване на членството в единния пазар и митническия съюз; по-силна защита на правата, онаследени от членството в ЕС; нови ограничения върху пълномощията тип \"Хенри Осми\"; отменяне на фиксирания от правителството ден за Брекзита.", "date": "2018.01.29", "title": "Британските лордове се бунтуват срещу правителствения законопроект за Брекзита"}
{"url": "https://www.24chasa.bg/novini/article/6687723", "text": "На 26 януари в Гербовата зала на Община Свищов бяха подписани договори между председателите на 18 сдружения на собствениците и кмета Генчо Генчев за обновяване и внедряване на мерки за енергийна ефективност на сградите, които сдруженията представляват, съобщиха от общината. В поканите за срещата, представителите на сдруженията са уведомени, че заявленията им за интерес и финансова помощ са одобрени за изпълнение на проект „Обновяване и внедряване на мерки за енергийна ефективност в многофамилни жилищни сгради“. Предстои обявявянето на обществените поръчки за изпълнители, след което и реализирането на дейностите по проекта, който при номрални обстоятелства трябва приключи през настоящата 2018 година. Финансовите средства, в размер на 2 795 756 лв., с които общината ще реализира проекта, са по Оперативна програма “Региони в растеж“ 2014-2020 г., Приоритетна ос 1 „Устойчиво и интегрирано градско развитие“, Инвестиционен приоритет „Енергийна ефективност в административни и жилищни сгради“. Община Свищов е сред първенците в страната, по усвояване на средства за реализиране на Интегрирания си план за градско развитие и възстановяване.", "date": "2018.01.29", "title": "С близо 2.8 млн. лева санират още 18 блока в Свищов през 2018 г."}
{"url": "https://www.24chasa.bg/novini/article/6687681", "text": "По обвинение на Районна прокуратура – Велико Търново 56-годишен мъж е осъден за шофиране на автомобил с алкохол в кръвта 3,52 на хиляда. Наложено му е наказание от една година лишаване от свобода, лишаване от право да управлява МПС за срок от две години и глоба в размер на 2000 лева. Евгени К. е признат за виновен за това, че на 28.04.2017 г. в гр. Велико Търново по ул. „Васил Левски“ управлявал лек автомобил „Форд Мондео“ с концентрация на алкохол в кръвта си 3,52 на хиляда, установено по надлежния ред с химическо изследване на кръвна проба, след като е осъден със споразумение за същото деяние. Престъпление по чл. 343б, ал. 1 от НК. Присъдата подлежи на обжалване пред Окръжен съд – В. Търново", "date": "2018.01.29", "title": "1 година затвор и 2000 лв. глоба за шофьор,\nпипнат с 3.52 промила зад волана"}
{"url": "https://www.24chasa.bg/novini/article/6687743", "text": "Двама британски брокери на виртуални валути са станали жертва на въоръжен обир от страна на четирима маскирани, които ги принудили да преведат биткойни по сметка, съобщи Франс прес, позовавайки се на в. \"Дейли мейл\". Изданието изтъква, че това е първият подобен случай на кражба на виртуална валута. Нападението е извършено миналия понеделник в южното английско село Моулсфорд. Четиримата нападатели с качулки на главите проникнали в жилището на 31-годишната Ейми Джей и 30-годишния Дани Астън и принудили мъжа да направи финансов превод на биткойни от компютъра си. Според националния фирмен регистър Ейми Джей и Дани Астън са директори на компанията Астън диджитъл кърънсис (Aston Digital Currencies), специализирана в управление на инвестиционни портфейли с виртуални валути, регистрирана на домашния им адрес, предаде БНТ. Компанията е създадена през 2017 година в момент, когато биткойнът струвал около 2500 евро. Оттогава курсът на тази криптовалута силно се промени, като на 17 декември достигна максимална стойност от 16 323 евро. След това курсът му отново спадна под прага от 10 000 евро. До този момент никой не е арестуван, но според полицията в Темс Вали нападателите може би са се насочили специално към Дани Астън поради историята на трансакциите му в интернет. Използвайки псевдоним, той извършил над 100 000 трансакции с виртуални валути с 16 375 различни партньори. Някои от тях го препоръчали заради добрите му постижения, като използвали истинското му име, което може да е позволило на нападателите да го открият. Криптовалутите са виртуални валути, създавани чрез криптографски методи. Най-известната от тях е биткойнът, който съществува от 2009 година. За разлика от физическите валути като еврото или долара, те не се регулират от никоя централна банка или правителство.", "date": "2018.01.29", "title": "Първи въоръжен обир на биткойни във Великобритания"}
{"url": "https://www.24chasa.bg/novini/article/6687739", "text": "Изследователи от института \"Макс Планк\" в Германия успяха да конструират напълно функциониращ робот, който е най-малкият в света, съобщава сайтът Лайф. Устройството е способно да се придвижва както по твърди повърхности, така и по вода. Размерите на крачещото роботче са впечатляващи, като дължината на корпуса му е едва 1 милиметър, предава БТА.  Подобна миниатюризация е била постигната благодарение на внедрената \"спяща\" конструкция. Корпусът на робота е бил изготвен от еластомерен каучук, запълнен с малки магнитни частици със специфични свойства. Когато те \"почувстват\" магнитно поле, роботът променя своята форма и започва да се движи. Устройства с подобни миниатюрни размери ще подобрят медицинските услуги, предлагани в болниците. Роботчетата ще могат да ускорят доставянето на лекарствата в организма и ще помагат при диагностика на вътрешните органи.", "date": "2018.01.29", "title": "Учени създадоха най-малкия робот"}
{"url": "https://www.24chasa.bg/novini/article/6687744", "text": "Председателят на ПГ на ГЕРБ и заместник-председател на партията Цветан Цветанов проведе работна среща с посланика на Ирландия в България Н. Пр. Майкъл Форбс, съобщиха от пресцентъра на ГЕРБ. Двамата обсъдиха двустранното сътрудничество и възможностите за засилване на контактите между парламентите на двете страни. Посланик Форбс сподели и впечатления от посещението на ирландския министър-председател Лео Варадкар в България по-рано този месец. В резултат от срещите си с премиера Бойко Борисов, Варадкар е затвърдил убеждението си за важността на структурните фондове на ЕС за отключване на икономическия потенциал на страните-членки от Централна и Източна Европа, подчерта посланик Форбс. Ирландският премиер се е убедил и от нуждата и значението на по-ясната европейска перспектива за Западните Балкани като гаранция за сигурността, икономическото и демократично развитие на региона.", "date": "2018.01.29", "title": "Борисов убедил ирландския премиер в нуждата от европерспектива за Западните Балкани"}
{"url": "https://www.24chasa.bg/novini/article/6687767", "text": "Грипна епидемия е обявена от утре на територията на област Кюстендил, съобщи д-р Красимира Панчева от Регионалната здравна инспекция /РЗИ/ в Кюстендил. Учебният процес няма да бъде преустановяван, защото няма повече от 30 процента отсъстващи ученици. Поради тази причина учебните занимания продължават. Ще се следи обаче ежедневно броят на отсъстващите и ако той се увеличи, учебният процес ще бъде преустановен\", каза д-р Панчева. На територията на областта се преустановяват плановите операции, детските и женските консултации, свижданията в лечебните заведения за болнична помощ и провеждането на профилактични имунизации. По данни на РЗИ - Кюстендил броят на заболелите през миналата седмица от грип и остри респираторни заболявания е бил 196,66 на десет хиляди души.", "date": "2018.01.29", "title": "Обявяват грипна епидемия в област Кюстендил от утре"}
{"url": "https://www.24chasa.bg/novini/article/6686466", "text": "Петима ловджии са помогнали на МВР и Военна полиция в издирването на Росен Ангелов-Горския, обвинен за шесторното убийство в Нови Искър на 31 декември м.г. Беглецът бе открит самоубил се седмица по-късно, а хората от Луково и близкото с. Реброво получиха грамоти от вътрешното ведомство за съдействието, което са оказали на полицията. 46-годишният Цветан Цветков е един от участниците в акцията по издирването.  Той и членовете на ловната му дружинка - Бисер Занков, Валери Димитров, Димитър Цветков и Александър Кръстев, са потърсени от МВР вечерта на 4 януари. Два дни по-рано в къща в Нови Искър са открити телата на Неделчо Юнаков, сина му Георги, тъща му Еленка, доведената му дъщеря Нанси, както и гаджето ѝ Боби. На 3 януари е намерен и трупът на Кети Кюхова, захвърлен в кладенец в гората. Всички са застреляни с много изстрели, семейното куче - също. Още тогава и бързо влиза в следите му. Мотивът - имал връзка с Кети, помагал ѝ в чистенето на къщи. Искал да обира домовете с помощта на изгората си, но тя отказала. Затова се разделили, а Горския почнал да планира отмъщение.  На 4 януари разследващите блокират Луково, Реброво и околните села. Първия ден се опитват да издирят Ангелов сами. Районът обаче е пресечен, горист и труден. Затова вечерта събират в кметството ловната дружина на Цветан. “ Те не познават района, а ние - да”, обяснява Цветков. Полицаите питали него и другарите му дали познават Ангелов и мъжете обяснили, че са го виждали един-два пъти. “Приходящ”, махва с ръка Цветан и обяснява, че в малката общност всички се познават. И нов да дойде, бързо се сприятеляват. Горския обаче ги избягвал, странял от другите, дори не влизал в кръчмата и местните решили, че е виладжия. Заедно с полицаите ловджиите разчертали квадрат по квадрат периметъра на издирването, който обхващал 30 км - от с. Батулия до Нови Искър. “Работехме перфектно с полицията”, казва Цветан. Той и ловните му другари се разделили и всеки водел по една група разследващи. Претърсвали всички вилни зони, изоставени къщи и нелегални постройки. Много от сградите били необитаеми и идеални за нелегално настаняване. В една от тях се скрил и Горския. Екипите спирали не само коли, но и всеки преминаващ човек, за да го проверят.   Издирването се усложнило от падналия сняг, теренът станал адски труден. Преходът започвал от 8 ч сутринта и продължавал до 18-19 ч вечерта. Ходело се през гора, пресечени местности и трънаци, снегът заличавал следите, пътеките били хлъзгави. Заради голямата опасност да срещнат Ангелов ловджиите не водели групата отпред. Пред тях имало няколко разследващи, зад тях - също. “Беше си ме страх, нормално е”, признава Цветан и добавя, че Горския е бил голям хитрец, за да се укрие толкова години от правосъдието. Мъжът е осъден през 2009 г. за блудство с 12-годишна, но до шесторното убийство не е открит, за да го вкарат в затвора. Гаврата с детето станала във вилната зона в Луково през 2007 г. Още в първия ден от издирването, в което участвали ловджиите, един от екипите намерил бърлогата на Горския. Постройката била нелегална, част от вилната зона на Луково. В двора екипът се натъкнал на импровизирано стрелбище. Разследващите открили следи от стрелба и мишена от навързани с канап бутилки. Никой не подозирал, че Горския е само на 500 м встрани. Едва на 7 януари Горския лежал проснат в легло, с огнестрелна рана в лявото слепоочие и краден пистолет “Берета М9 LR” в ръка. “Дали тази вила е на 500 метра, или на 5 км от другота, няма значение, важното е, че е намерена”, разсъждава Цветан. В следващите дни на брифинг на МВР и прокуратурата се опровергават всички конспиративни теории, плъзнали в интернет. Съдебномедицинска експертиза доказва, че Ангелов сам се е прострелял в лявото слепоочие. Пистолетът не е изхвърчал от ръката му, защото имал самоделен заглушител, направен от маслен филтър, и оръжието натежало. Експертиза доказала, че с него са убити 6-те жертви в Нови Искър. Всички улики водели към версията, че Ангелов е действал сам. Сравнено е и ДНК от задържането му през 2007 г. с биологични следи от дрехи, намерени в скривалището му. Те били напоени с кръвта на Кети, имало и биологични следи от Неделчо. След като разследването излиза с ясно становище за случая, МВР награждава петимата мъже, помогнали им в издирването. На 24 януари те са поканени в в дирекция “Жандармерия”. Там зам.-шефът Михаил Златанов, който е ръководител на щаба по разследване на престъплението, им връчва поздравителни адреси от главния секретар на МВР Младен Маринов. Обръщението гласи: “Ръководството на МВР ви изказва своята искрена благодарност за оказаното от вас съдействие и конкретна помощ към органите на МВР при изпълнение на техните служебни задължения за разкриване на тежко криминално престъпление на територията на град Нови Искър.” Ловджиите получават и по един календар от баретите. Цветан не смята, че той и колегите му са направили нещо особено. Според него е дълг на всеки да помага на полицията “особено при такова зверство”.", "date": "2018.01.29", "title": "Ловджии водят полицаи през тайни пътеки, помагат им да намерят Росен Ангелов"}
{"url": "https://www.24chasa.bg/novini/article/6688056", "text": "Две ремаркета, натоварени общо с 44 тона шоколад, са изчезнали в петък вечерта от промишлена зона в гр. Фрайбург и полицията още не може да открие крадците, съобщи Асошиейтед прес. Шоколадът е на стойност 400 000 евро. Едното ремарке е открито в събота, теглено от полски камион, спрял за почивка близо до границата между Германия и Франция. Шоколадът е намерен непокътнат в него, но шофьорът успял да избяга, предава БТА.  Второто ремарке е открито също близо до френската граница, но две трети от шоколада в него липсват. /ХТ/", "date": "2018.01.29", "title": "Издирват крадци на 44 тона шоколад в Германия"}
{"url": "https://www.24chasa.bg/novini/article/6688061", "text": "Сгъстяват се облаците над обвинения в изнасилване френски министър на бюджета Жералд Дарманен, предаде Асошиейтед прес, цитирана от Той категорично отрича обвиненията във връзка с деяние, датиращо от 2009 г., когато е бил само на 25 г. Другите членове на кабинета пък се сплотиха в негова защита, но феминистка група вече е събрала над 3000 подписа онлайн с настояване премиерът да го уволни. Организаторите на подписката напомнят, че в миналото министри, изправени пред корупционни обвинения, са загубвали постовете си. Те питат: \"А дали обвинението в сексуално престъпление е по-малко сериозно?\" Днес от канцеларията на премиера Едуар Филип заявиха, че той продължава да има доверие в Дарманен. В момента е в ход предварително следствие по обвинението. През юни 2017 г. министърът от своя страна подаде иск за клевета срещу ищцата. \"След като разследването не доведе до резултат - естествено, защото всичко това е лъжа, то бе прекратено поради пълна липса на престъпление\", увери министърът. През януари обаче тъжителката изпрати ново писмо, в което обвини Дарманен, че я е изнасилил, когато е искала помощ във връзка със съдебно дело, заяви тези дни съдебен източник, цитиран от в. \"Монд\".", "date": "2018.01.29", "title": "Феминистки искат оставката на френски министър"}
{"url": "https://www.24chasa.bg/novini/article/6688063", "text": "Всички световни политици, обществени и религиозни дейци са длъжни да не допускат \"израстването на плевелите на национализма\", заяви руският президент Владимир Путин в Еврейския музей и център за толерантност в Москва по време на възпоменателни прояви, посветени на Международния ден в памет на жертвите на Холокоста и годишнината от освобождаването на Ленинград от фашистката блокада, предаде ТАСС. В проявите участва и израелският министър-председател Бенямин Нетаняху, с когото Путин разговаря преди това. Путин каза, че Русия цени отношението на Израел към историята на Втората световна война, предава БТА.  \"Това е особено важно на фона на извършваното в редица европейски страни унищожаване и оскверняване на паметници на съветските воини, дали живота си за освобождаването на пленниците от нацистките концлагери, за спасението на Европа и света от нацизма. Убеден съм, че съвременните политици, религиозни и обществени дейци са длъжни да направят всичко възможно, за да съхранят сега в 20 век историческата памет и да не допуснат израстването на плевелите на националистическата идеология, каквито и форми да приема тя - анисемитизъм, русофобия, всякакви други форми, основани на омраза\", заяви той. Руският президент обсъди с Нетаняху и двустранните отношения и ситуацията в Близкия изток. В началото на разговора, който се състоя в Еврейския музей и център за толерантност, Путин благодари на израелския премиер за посещението му в Москва, което определи като символично, защото става в дните, в които целият свят отдава почит на жертвите на Холокоста. Двамата лидери посетиха изложба, посветена на въстанието в нацисткия концлагер \"Собибор\" през 1943 г. и неговия организатор Александър Печерски. Те изгледаха представяне на новия руски филм \"Собибор\", който ще бъде пуснат по кината през пролетта.", "date": "2018.01.29", "title": "Путин: Политици и дейци да не допускат да израснат \"плевелите на национализма\""}
{"url": "https://www.24chasa.bg/novini/article/6688097", "text": "След оплакванията на редица потребители от „християнската цензура“, Google забрани на своя виртуален помощник Google Assistant да отговаря не само на въпроси за Исус Христос, но и за Мохамед, Буда и Станата, пише  . Интернет гигантът зави, че причината за тази забрана са отговорите, давани от Google Assistant, оскърбяващи религиозните чувства на едната или другата страна. Потребителите на Google Assistant започнаха да се оплакват от гласовия помощник, който престана да дава отговори на въпросите за Исус Христос. Възмущението бе предизвикано от това, че асистентът продължава да дава отговори относно други религиозни фигури като Мохамед, Буда, Сатаната. група потребители стигна до извода, че Google цензурира Християнството. Дани Съливан, който започна работа в Google като PR специалист в края на месец октомври, обясни случилото си с това, че Google Assistant анализира интернет търсенето, за да не дава оскърбяващи религиозните чувства отговори. „Причината поради която Google Assistant не отговаря на въпроси от типа „Кой е Исус Христос?“ няма нищо общо с неуважението. Просто някои отговори могат да бъдат счетени за неуважение или спам“. В крайна сметка Google реши да филтрира отговорите, свързани с религията. Потребителите споделиха, че на религиозните въпроси Google Assistant отговаря с фразата: „Религията понякога е трудна и аз все още се уча“.", "date": "2018.01.29", "title": "Google Assistant вече няма да отговаря на никакви религиозни въпроси"}
{"url": "https://www.24chasa.bg/novini/article/6688107", "text": "Избягал затворник беше заловен, докато се промъква обратно в затвора с домашна храна и алкохол, съобщи Фокс нюз. Джошуа Рандал Хансън беше арестуван при опита си отново да влезе във федерален затвор в Бомонт, югоизточната част на американския щат Тексас. Той излежава 27-месечна присъда за престъпление, свързано с наркотици, предава БТА. Мъжът, който е на 25 години, бил забелязан от служителите на реда да взима сак, изхвърлен от превозно средство върху частен терен в непосредствена близост до затвора. В чантата имало три бутилки бренди, една бутилка уиски, стекове цигари, плодове и домашно приготвени ястия, като наденички на барбекю и пържено пиле. След инцидента, затворникът е изправен пред допълнителни обвинения за бягство и притежание на марихуана. Това не е първият случай, в който обитателите на затвора излизат само за да внесат контрабандни стоки.", "date": "2018.01.29", "title": "Мъж избяга от затвора, за да си внесе алкохол и домашна храна"}
{"url": "https://www.24chasa.bg/novini/article/6688106", "text": "Кметът на София Йорданка Фандъкова заяви, че е рано още да се направят точни анализи дали има ефект от въвеждането на т. нар. \"зелен билет\" за пътуване в градския транспорт на София срещу 1 лев. Ефектът за по-чист въздух в града не може да се очаква само с една мярка, защото това е дълъг процес. Ако говорим за очакването повече хора да се включат в промяната на навиците си. Мисля, че имаше ефект, обясни Фандъкова в студиото на \"Още от деня\" по  . По думите й, данните показват, че през вчерашния ден в метрото са се возили с 12 000 повече пътници в сравнение с предходната неделя. Около 23 000 души са се возили в метрото със \"зелен билет\". Но със сигурност тези 12 000 души повече или поне част от тях са слезли от автомобилите си. Това е дълъг и сложен процес с включването на гражданите със собствените си усилия, с мерки, които общината и държавата въвежда, да могат да участват, защото без участието на всеки един от нас няма как да преодолеем това голямо предизвикателство пред всеки един голям град. Говорим за последните мерки, които бяха приети тази седмица от СОС и това са мерки, които се прилагат само при извънредни ситуации, в дните с превишения. По принцип програмата за по-чист въздух включва над 100 постоянни мерки, по които се работи през последните години. Това е втората програма, която изпълняваме, сподели кметът на София.  Първата беше приета още през 2011 г. и включва постоянни мерки, които са ангажимент на общината, уточни столичният кмет и обясни, че това са проекти, които могат да бъдат реализираме - подобряване на градския транспорт, подмяна на автопарка и в момента се продължава с тази програма. Тя е много мащабна и доста инвестиции се влагат в нея. В момента има вече избран изпълнител за нови 60 газови автобуса, каза още Йорданка Фандъкова.", "date": "2018.01.29", "title": "Фандъкова: Ефект за по-чист въздух не можем да очакваме за ден, с една мярка"}
{"url": "https://www.24chasa.bg/novini/article/6688120", "text": "Министрите от Европейския съюз в понеделник официално се разбраха за исканията за транзитния период, в който Великобритания ще има достъп до единния пазар на Съюза за близо две години след Брекзит, без да има каквито и да е политически права, предава АФП. Сабин Уейланд, заместник-главния преговарящ от ЕС за Брекзит, заяви, че по време на срещата на министрите по европейските работи на страните-членки на Съюза в Брюксел, те „са се разбрали за основните насоки в преговорите за Брекзит в рамките на две минути: транзитен период според статуквото, без институционно представителство, продължаващ до 31 декември 2020“, предава Фокус.", "date": "2018.01.29", "title": "ЕС иска транзитния период след Брекзит да свърши в края на 2020 година"}
{"url": "https://www.24chasa.bg/novini/article/6688133", "text": "Служебното правителство на Германия осъди категорично в понеделник действията на три от най-големите световни автопроизовдители, за които   върху хора и маймуни, като от Берлин добавиха, че са поискали обяснения от БМВ, Фолксваген и Даймлер, предава АФП. „Осъждам категорично изпитанията“, заяви и.д. транспортен министър Кристиян Шмидт. „Това намали доверието в нашата автоиндустрия за пореден път“, предава Фокус.", "date": "2018.01.29", "title": "Берлин осъди категорично компаниите, които провеждат тестове върху хора и маймуни"}
