{"url": "https://www.24chasa.bg/novini/article/6527085", "text": "Как синът на един кмет на 21 години се превръща в успешен бизнесмен, който печели различни обществени поръчки за канализация, тротоари, подпорни стени, почистване на сняг? Когато не играе директно на общински търгове, синът пак прибира държавни пари - фирмите победители пазаруват (доброволно) от него бетон и други строителни материали. В Батак всички познават и говорят за печелившата фамилия Паунови Петър Паунов е кмет четвърти мандат от БСП. Три години след началото на първия му мандат - през 2003 г., синът Крум Паунов се събужда на 21 години като строителен предприемач. В понеделник, 30 октомври 2017 г., бащата се събуди като подсъдим заради имот край красивия язовир “Батак”. Той е променил собствеността на поземлен имот, който бил собственост на земеделското министерство, в общинска собственост и го продал на трето лице. Любопитно е обяснението, което Петър Паунов дава за купувача на земята - “една жена от Пазарджик, която не познавам и не помня името ѝ”. Тази фатална непозната обаче може да му осигури 8 години затвор Какво се случва в Батак през тези години, в които бащата управлява, а синът ударно строи в общината? В близкия град Ихтиман е регистрирано дружеството “Престиж - Паунов” ЕООД. Негов едноличен собственик е Васка Паунова, съпругата на кмета. Като управител на фирмата в Търговския регистър е посочен синът Крум Петров Паунов. От справка за капиталовите разходи на общината до края на 2006 г. става ясно, че “Престиж - Паунов” ЕООД е изпълнител на общо 6 обществени поръчки за около 249 хил. лева През 2006 г. фирмата е договорила с община Батак и е извършила изграждане на канализация и тротоари на две улици в градчето, направила е козирка на входа на сградата на кметството, изградила е подпорна стена при училище “Отец Пайсий”, ремонтирала е ул. “Стефан Караджа”, издигнала е подпорна стена на Стара река, укрепила е свлачище на гробищния парк в с. Фотиново. С всеки нов мандат на кмета Паунов бизнесът на “Престиж - Паунов” ЕООД ударно се разширява и то печели конкурси и изпълнява обществени поръчки, възлагани от две държавни горски стопанства - “Батак” и “Беглика”, през 2012-2016 г. Става дума за изграждане на база за интензивно стопанисване на дивеч в горско стопанство “Беглика” през 2012 г. на стойност 204 490 лв. и договор с горско стопанство “Батак” от 2016 г. за 37 439 лв. за поддръжка, текущ ремонт на съществуващи горски пътища, както и строителство на временни горски пътища, осигуряващи достъп до обектите, включени за ползване на територията на горското стопанство през 2015 и 2016 г. Пред “24 часа” кметът на Батак Петър Паунов не отрече, че фирмата, управлявана от сина му, е изпълнявала обществени поръчки, възлагани от общината. “За това има отдавна известни и общодостъпни документи”, заяви Паунов. Той обаче е категоричен, че по никакъв начин не е нарушил закона и не е ощетил община Батак. “Фирма “Престиж - Паунов” е сключвала и изпълнявала договори на общината след спечелени конкурси до 2006 г., когато в страната няма закон за конфликт на интереси. Този закон беше приет и влезе в сила две години по-късно. Оттогава фирмата, управлявана от сина ми, дори не е кандидатствала и не е изпълнявала проекти, възлагани от общината. За това има документи”, каза Петър Паунов. Той категорично отрече след приемането на закона за конфликт на интереси фирмата на съпругата и сина му дори да е била подизпълнител на общински търгове. Любопитна позиция - фирмите на сина печелят поръчки, но тъй като няма закон - това е морално и нормално. Според местни хора обаче през 2008 г., когато законът за конфликт на интереси вече е приет, фирмата на кметския син е получила 90 000 лева за зимно снегопочистване на пътищата на територията на община Батак. Кметът Паунов твърди, че зимното поддържане в община Батак от 2004 г. се изпълнява от една пазарджишка фирма - “Еко-Хидро”, специализирана и изпълняваща подобна дейност и в други общини. “На всички обявявани от община Батак конкурси за зимно поддържане се е явявала единствено тази фирма. Други желаещи никога не е имало, защото пътищата в общината се превръщат в изключително тежка за поддържане територия”, обясни кметът. Той призна, че все пак фирми, изпълняващи договори с общината, са били търговски клиенти на “Престиж - Паунов” и са купували от фирмата бетон или други консумативи. Тези факти той научавал от сина си, който му споделял в лични разговори. Според Паунов обаче това не означавало, че управляваното от сина му дружество има отношение към изпълнението на общински поръчки. “Няма как аз като кмет на Батак да въздействам на държавните горски стопанства да сключат договори с фирмата на сина ми. Та това са държавни търговски дружества, които нямат нищо общо по каквато и да е линия с администрацията на общината. Там си имат ръководства и управления, определени, назначени и контролирани от областни дирекции и министерство”, коментира кметът договорите на “Престиж - Паунов” с горските стопанства. Управителят на частното дружество и син на кмета на Батак - Крум Паунов, обясни, че договорите с община Батак са изпълнявани след участие в конкурси и обектите са били предавани в срок Същото се отнасяло и за двата договора с горските стопанства “Батак” и “Беглика”. Те били спечелени в рамките на 5 г. след явяване на конкурси, в които участвали и други кандидати. Според Паунов-син неговата фирма печелела заради най-добри критерии, които покриват изискванията на възложителя. 35-годишният мъж отрече неговият баща да има каквото и да било отношение към сключването на тези договори. “ Не знам дали е важно, но ние сме единствената фирма, оперираща в община Батак, която разполага с необходимата техника и покрива изискванията за изпълнение на поръчките на горските дружества. Впоследствие съжалявах, когато започнахме да изпълняваме договора за поддръжка на горските пътища на територията на ГС “Батак”. Работата беше изключително трудна, на тежки горски терени. Имаше моменти, когато дори техниката не издържаше и трябваше да вложим средства за извънредни ремонти. Парите по този договор дори не бяха усвоени 100%, защото горското стопанство се сдоби със своя техника и само̀ започна да поддържа планинските си пътища”, обясни Крум Паунов. Преди дни окръжната прокуратура в Пазарджик внесе в съда обвинителен акт срещу кмета на Батак Петър Паунов за превишаване на права, с което е ощетил държавата с 2400 лв. в полза на общината и на трето лице. Става дума за продажбата на част от държавен имот - 100 кв. метра, след решение на общинския съвет в Батак. През 2014 г. районният съд в Пещера е обявил поземлен имот край яз. “Батак” за държавен, но баташкият общински съвет го е преобразувал на частен общински и е възложил на кмета да го продаде, което е станало в края на 2015 г. за 2400 лв. “Бях изненадан от повдигнатите към мен обвинения от прокуратурата. Всичко, което съм направил, е по решение на общинския съвет, което аз съм длъжен да изпълня по закон”, лаконичен е кметът на Батак. ", "date": "2017.11.01", "title": "Татко кмет (БСП) на Батак позлатил сина си с 580 000 лева от обществени поръчки"}
{"url": "https://www.24chasa.bg/novini/article/6526982", "text": "49-годишният Валентин Иванов, шофьор на автобуса, който се обърна на магистрала “Тракия” през нощта на 30 октомври, не дава обяснения за инцидента. Той е отказал да говори на този етап пред разследващите, което е негово законово право, научи “24 часа”. След изтичане на полицейския арест шофьорът е освободен и вече си е вкъщи, тъй като прокуратурата в Ямбол не е поискала постоянна мярка за задържане, установи репортерска проверка. “Преценихме, че тъй като деянието е извършено по непредпазливост и лицето има постоянен адрес, не е необходимо да му бъде налагана мярка за задържане”, обясни районният прокурор на Ямбол Мина Грънчарова. Служителят на фирма “Юнион Ивкони” е с повдигнато обвинение за причиняване на средна телесна повреда на повече от едно лице, за което законът предвижда от 1 до 6 г. затвор Разпитани са десетки свидетели - повечето пътници от злополучния рейс. Както “24 часа” писа, по време на катастрофата в автобуса са пътували 31 души, 17 от тях са пострадали. Двама остават в ямболската болница, те са със средни телесни повреди. С контузени лумбални прешлени в УМБАЛ - Бругас, е настанена 40-годишна рускиня. Нейното състояние е стабилно, казаха от болницата. От 1 ноември е започнало и призоваване на служители от “Юнион Ивкони”, които също ще бъдат разпитани. “Полицията работи с целия си ресурс за разследване на това престъпление, вече е назначена съдебнотехническа експертиза. Тя ще покаже начина, по който се е движил автобусът, както и механизма на катастрофата Засега е повдигнато обвинение срещу водача на автобуса, но се работи и по версията за съучастие на длъжностни лица от фирмата превозвач, коментира Мая Грънчарова. Прокуратурата работи по три версии за инцидента, като водеща остават преумора и задрямване на шофьора. Не се изключва причина за инцидента да е техническа неизправност или участие на трети лица, които биха могли да заслепят или засекат водача на автобуса, обясниха разследващи. Голяма част от разпитаните пътници обаче потвърждавали тезата, че шофьорът е бил уморен. “24 часа” писа още впредишния си брой, че от “Юнион Ивкони” опровергаха породилите се съмнения, че 49-годишният Валентин Иванов е шофирал от Слънчев бряг до София и обратно без почивка. Пред репортер на вестника обаче районният прокурор на Ямбол Мина Грънчарова отново потвърди, че тахошайбата на катастрофиралия автобус е стара и не може да се установят точното движение и престоят на автобуса. “В тахошайбата има стар лист на друго лице, върху който е писано няколко пъти. В крайна сметка нищо не може да се прочете. Това е сериозно нарушение, което ни накара да се самосезираме. Разпоредили сме проверка на всички транспортни фирми в областта, но това е по друга, отделна преписка”, уточни Грънчарова. Фирмата на преобърналия се автобус е една от най-проверяваните, има около 20 акта за около 200 хил. лева. Това каза министърът на транспорта, информационните технологии и съобщенията Ивайло Московски, цитиран от Фокус. “Часове след събитието подложихме фирмата на проверка. Има нужда още от ден-два, докато приключи тя, но това, което имаме като база данни, показва, че фирмата е една от най-проверяваните. Констатираните досега нарушения не предвиждат тежка санкция - те са основно за нарушаване на транспортния план, който има да изпълнява компанията. Но не се е стигало до отнемането на лиценз”, обясни Московски.", "date": "2017.11.01", "title": "Пуснаха шофьора на рейса, който се обърна на магистрала \"Тракия\" (Обзор)"}
{"url": "https://www.24chasa.bg/novini/article/6527155", "text": "Освен допълнителните камери около НДК, ще бъдат поставени кашпи и бариера, които да пречат на своеволното влизане около Двореца. Мерките се взимат във връзка с безопасността на гостите по време на българското европредседателство.  Това е заложено в изготвен от Столичната община проект за обезопасяването на града, който е съгласуван с МВР и трябва да се изпълни до края на годината, пише в. \"Монитор. Бариера ще бъде поставена откъм паркинга на бул. „България“. Охраната около НДК също ще бъде засилена, при нужда ще се включи и жандармерията. Допускането на граждани ще става при строг контрол. В момента тече и усилен ремонт на пространството пред Двореца, който трябва да приключи в средата на месеца.  По пешеходната част на бул. „Витоша“, също ще бъдат поставени допълнителни кашпи. Такива вече са сложени откъм „Солунска“, предстои и другите пресечки да бъдат обезопасени. При ремонта на пешеходната зона преди 2 години бяха сложени допълнителни кашпи със сезонни цветя. Централните пешеходни улици в Бургас от години са обезопасени с кашпи и колчета. Огромни саксии са поставени в началото и в края на най-голямата пешеходна артерия \"Александровска\", която пресича центъра. Страничните перпендикулярни улици, които я пресичат, обаче не са обезопасени и няма начин да се преградят, защото по тях се движат автомобили. Подобна е ситуацията и по другата голяма пашеходна улица - \"Богориди\", която тръгва от сградата на общината и стига до морската градина. В горната й част до морето тя е отсечена от кашпи, но по протежението й се пресича поне от десетина други улици, по които достъпът е свободен. Под тотален контрол е достъпът на автомобили до летище Сарафово. Паркингът на аеропорта е опасан с няколко бариери, които се вдигат след проверка. Бариери охраняват още зоната на централната жп гара и паркингите на съдебната палата и Бургаския свободен университет.", "date": "2017.11.01", "title": "Пазим председателството с кашпи и бариери"}
{"url": "https://www.24chasa.bg/novini/article/6527078", "text": "Отстъпката от 5% от данъците при електронно подадена декларация се премахва догодина. Това прие бюджетната комисия в сряда с промени в закона за облагане на доходите. Самоосигуряващите се лица пък трябва да подават декларации само по електронен път. Таванът на плащанията в брой се сваля от 10 хил. на 5000 лв., гласят гласувани промени в закона за тях. С поправки в Закона за ДДС се прие намаляване на срока за регистрация на 7 дни от досегашните 14. Нови текстове в закона за акцизите, приети от комисията, предвиждат да се облагат и наргилетата.", "date": "2017.11.01", "title": "Премахват отстъпката от 5% за онлайн декларация"}
{"url": "https://www.24chasa.bg/novini/article/6527033", "text": "В една студена мартенска утрин около 10 ч домашният телефон на 67-годишната Н. В. от София звъни. Непознат глас се представя за “капитан Петров” от МВР. Делово моли пенсионерката за съдействие. В района се провеждала полицейска акция по залавянето на телефонни измамници, които по всяка вероятност след малко щели да потърсят и нея. Бандитите били опасни и отмъстителни, ужилили десетки нейни връстници, но униформените били по петите им, обяснявал “кап. Петров”. За да приключи успешно операцията по залавянето им обаче, Н. В. като “добросъвестна гражданка” трябвало да помогне на органите на МВР. “Как?”, пита жената, а по гласа ѝ вече личи, че с готовност ще се включи в операцията. “Съберете всичките пари, които имате в дома си и в банката, и ги оставете в кофата за боклук пред блока. И помнете, бандитите са опасни, потърсят ли ви, веднага се обадете”, съветва я “кап. Петров”. Щом полицията ги пипнела, парите щели да ѝ бъдат върнати незабавно. Въпреки стотиците предупреждения през годините от полиция и медии, жената не се усъмнява в непознатия, а напротив - впуска се самоотвержено “да съдейства” на мнимия служител на МВР, с когото е в постоянна връзка. Няколко пъти тича до банков клон, за да тегли пари. Така до 12,30 ч пенсионерката събира 4 хил. лири, 1650 долара, 350 евро, после още 3900 евро и 60 100 лв. Тя съвестно изпълнява указанията и всяка нова сума, която изтегля, хвърля в кофата. Внезапно обаче обажданията секват. Три часа безрезултатно жената чака “полицейският служител” да ѝ върне парите. Около 15,30 ч Н. В. проумява, че е станала поредната жертва на телефонните измамници, и се обажда в 6-о РУП. Плачейки, ошашавената пенсионерка обяснява, че не е видяла мъжа, който прибрал торбите с парите. Това е само една от стотиците истории на хора, попаднали в капана на телефонната мафия. През последните години хиляди българи - предимно пенсионери, дадоха спестяванията си на престъпниците Не помагат почти ежедневните репортажи в новините на всички медии за поредните жертви, нито призивите на полицаи и прокурори към хората да не вярват на мними полицаи и лекари, които им разказват небивалици за полицейски акции, за зловещ птичи (свински) грип, или за ужасяващи катастрофи с децата и внуците им. С необяснима наивност и доверчивост хората продължават да изхвърлят парите през балкони, да ги оставят до кофи, по спирки и на пейки в градинки. Жертвите са избирани на случаен принцип Понякога обаче измамниците предварително са получили необходимата им информация. Вече се множат случаите, при които бандитите се представят по телефона за служители на електроразпределителни дружества. По време на разговора те научават как се казва човекът, къде живее. По-късно използват тези сведения за по-голяма достоверност. Например веднага се обръщат по име и така жертвата остава с впечатление, че наистина им се обажда техен близък. Един бърз поглед върху бюлетините на МВР показва, че само за последните два месеца - от 1 септември до 30 октомври, няма нито един ден без измамен, а понякога са по двама, трима, четирима, че и повече. Само от 1 януари до 9 септември 2017 г. на тел. 112 са постъпили 11 021 сигнала за лъжливи обаждания по телефона. За съжаление обаче, няма техническа възможност да се разбере по колко от всички жалби, образувани дела и обвиняеми бандити, първият сигнал е постъпил чрез тел. 112. По данни на МВР от началото на годината до 15 октомври в районните управления има подадени 645 жалби от хора, ужилени от телефонната мафия, което прави по минимум двама измамени на ден. Според официалната полицейска статистика за същия период регистрираните престъпления са 582. Първенец е София. От началото на годината сигналите от пострадали са 127, а регистрираните престъпления са 120. Цели два дни нагли мошеници, отново представящи се за служители на полицията, разигравали като марионетка 73-годишния пенсионер от столицата В. З. Те така оплели в мрежата от лъжи пенсионера, че от обяда на 12 октомври до ранния следобед на 13 октомври възрастният мъж теглил пари от различни банкови клонове, за да “съдейства” на полицията. Около 14 ч на 12 октомври в кашон до Адвентистката църква и около 14,30 ч на 13 октомври пак в кашон, но до Арменската църква в столицата, човекът оставил общо 116 хил. лв. Около 2 часа и половина след последното обаждане от мнимия служител на МВР, което било в 16 ч на 13 октомври, пенсионерът проумял, че е жертва на телефонна измама. Оплакал се в полицията в 18,45 ч. От парите и мошениците няма и следа. Връстничката му П. С. също “съдействала на органите на реда”, което ѝ струвало 65 хил. лева На 24 август жената оставила парите в торбичка и я закачила на външната входна врата на дома си. Освен София в челото на класацията с най-много измамени по телефона от началото на годината са и другите големи градове. В Пловдив са подадени 60 жалби от пострадали, а полицията е регистрирала 51 такива престъпления. Във Варна оплакванията са 57, а регистрираните измами - 49. В Бургас жалбите са 35, регистрираните ало измами - 33. В челните редици са също Търговище, където 40 души са били измамени от 1 януари 2017 г. досега, и Разград, където жертвите са 45. Разликата в бройката на жалбите и регистрираните престъпления идва оттам, че от регистрираните се изключват тези случаи, по които разследванията са приключили с мнение за прекратяване, и случаите, по които проверката още не е приключила и материалите не са пратени в прокуратурата. От 1 януари до 15 октомври 2017 г. сектор “Измами” в националната полиция заедно със свои колеги от дирекциите в София, Благоевград, Стара Загора, Пловдив, Хасково, Габрово, Велико Търново и др. е провел 16 операции по залавянето на телефонни мошеници. Арестувани са 49 души - измамници и мулета Разследващите разкрили, че задържаните са извършили над 30 измами за над 200 000 лв. От началото на годината до момента полицията е успяла да разкрие 120 телефонни измами, като 89 от тях са извършени през този период, а 31 - през предишни години, става ясно от статистиката на МВР. 107 са разкритите извършители на телефонни измами от началото на годината. Една от разкритите измами е на 27 юли. Нейна жертва е 35-годишната Р. А. от Русе. Жената също с готовност “съдействала на полицията”, като хвърлила през балкона торба с пари и златни накити. Тя обаче много бързо се усетила и съобщила на съпруга си, който в 12,40 ч се обадил на тел. 112. Униформените незабавно влезли по дирите на мулето. На 9-ия километър от града пътни полицаи спрели пежото, шофирано от 41-годишния Паруш Парушев от Горна Оряховица. При претърсването у него и в колата му били открити 66 375 лв., 1700 евро, 1881 долара, 55 паунда и около 200 грама бижута. Заловени са и двете мулета, пратени до дома на 42-годишния Д. К. от Царево. В 9,30 ч на 27 юли жертви на ало измамниците станали дъщерите му, на 10 и на 15 г. Мошениците звънили на стационарен и на мобилен телефон пак уж за съдействие при залавянето на ало измамници. Момичетата хвърлили през терасата торба с 49 хил. евро и 800 лв. При задържането на двете мулета част от парите били открити. Основно 7 сценария прилагат измамниците спрямо жертвите си.  1. В последните години най-разпространената и успешна схема е съдействие на полицейска операция за задържане на телефонни измамници или други престъпници. Мошениците винаги избират на случаен принцип жертвите си. Един обаждач на ден може да навърти стотици телефонни номера, докато попадне на този, който ще поддаде. С делови глас обяснява, че в района действат телефонни измамници. Мнимият полицай предупреждава жертвата си при подобно обаждане незабавно да се свържат с него. Минути, а понякога и секунди по-късно следва ново позвъняване. Измамникът, за когото пенсионерът уж вече е предупреден, започва да сипе заплахи, че знае къде живее и ще дойде да го пребие или още по-лошо - да го убие, ако не му даде пари. Тогава пак се включва мнимият полицай, който предупреждава, че групата е опасна, но ако се следват указанията му, ще бъде заловена. Обикновено се нарежда парите да бъдат изхвърлени през балкона, оставени до кофа, на спирка и т.н. 2.  Макар и по-рядко, но още продължава да действа една от най-старите, но и успешни схеми - болен роднина, който се нуждае от скъпа операция В тази ситуация обаждачът включва и драматичен елемент - хлипа, подсмърча, което затруднява възрастните хора да разберат, че гласът не е на техния любим племенник например. Плачейки, мошеникът успява да ги убеди колко много се нуждае от средствата, защото е тежко болен, но “здравната каса точно в този момент не отпуска пари за лечението”. За улеснение щял да прати санитар, който да вземе парите. 3. Сценарият с катастрофата, при която е пострадал близък, също е от години, но още действа. При него “полицаят” е заменен с “лекар”. На случайно избрана жертва звъни мнимият доктор, който съобщава с тревожен глас, че в болницата, където работи, е постъпил след тежка катастрофа техен роднина. За да бъде спасен животът му, трябва да се дадат пари. “Катастрофата” може да бъде заменена с “пожар” или “избухнала газова бутилка”. 4. Друга схема много успешно се прилага по време на грипни епидемии - тогава роднината е болен от птичи или свински грип и спешно се нуждае от скъпа ваксина. При нея ало измамникът отново се представя за “лекар”, а парите пак трябва да бъдат предадени на санитар. 5.  Сюжетът на тази схема е, че близък роднина е причинил катастрофа, при която има загинал, често уж дете. Тогава първо се обажда плачещият “роднина”, който моли за пари, за да не влезе в затвора. Сумата трябва да бъде дадена уж на следовател, прокурор или полицай. Понякога се използва името и на някой известен адвокат. 6.  Отдавна в обръщение е и сценарият “нужда от пари за освобождаване на колетна пратка с много голяма сума, пратена от роднина или приятел в чужбина”. Тогава мошеникът се представя за приятел на изпращача. Уверява жертвата, че сумата ще бъде възстановена след получаването на пратката. 7.  Използва се и схемата, че е “сключена много изгодна сделка за купуване на климатици, радиатори, термопомпи и всякаква друга битова техника”. Тогава гласът по телефона се представя за близък приятел на роднината или приятеля, направил сделката, която обаче можело да пропадне, ако не се даде капаро. По-младите се заблуждават, че уж са спечелили в томбола. Напоследък пък мошениците лъжат преводачи, че полицията се нуждае от помощта им. Впоследствие им обясняват, че трябва да помогнат на арестанта с пари. ", "date": "2017.11.01", "title": "11 021 сигнала на тел. 112 за телефонни измами само за 8 месеца"}
{"url": "https://www.24chasa.bg/novini/article/6527166", "text": "В света не трябва да доминира една валута, заяви в Китай руският премиер Дмитрий Медведев, цитиран от Ройтерс.Той разговаря с китайския премиер Ли Къцян и с президента Си Цзинпин. Медведев съобщи, че Русия и Китай обсъждат свързване на националните си системи за плащане. Подчертавайки разпространението на китайската система за плащане UnionPay и усилията на Пекин да направи валутата си международна, Медведев подчерта на пресконференция в китайската столица, че Русия разработва своя система за плащане, известна като национална платежна карта “Мир”. Обсъжда се дали тази карта трябва да бъде свързана с китайските разплащателни системи. “Мисля, че колкото повече финансови инструменти има в съвременния свят, толкова по-стабилна ще е глобалната финансова система”, посочи руският премиер. По време на визитата му бе подписана програма за сътрудничество в Космоса между Русия и Китай. Тя предвижда взаимодействие в сферата на ракето- и двигателостроенето, изследване на Луната и Марс, както и на далечния Космос. ", "date": "2017.11.01", "title": "Медведев: Не може да доминира една валута"}
{"url": "https://www.24chasa.bg/novini/article/6527159", "text": "Жители на гръцката столица чакаха по 5 часа за електронен билет в атинското метро, а пенсионери припадаха на опашките вчера, съобщи в. “Български новини”. Причината за всичко това е, че от 1 ноември електронният билет става единственото средство за пътуване в обществения транспорт в Атина. Това доведе до абсолютен хаос в гари и метростанции за издаване на електронен билет в сряда. Чакането варираше от 3 до 5 часа и доведе до припадъци на възрастни хора, които не можеха да чакат часове наред, съобщава вестникът на българите в Гърция. Тъй като хартиените билети вече не важат, всеки пътуващ в гръцката столица трябва да си извади електронен билет за 4,5 евро за деня или да даде 7 евро за 5 пътувания. Преди дни заместник-министърът на инфраструктурата и транспорта на Гърция Никос Мавраганис съобщи, че до 5 ноември е удължен срокът за желаещите да сменят октомврийските си карти, а до 10 ноември е удължен срокът за издаване на онлайн карти. Министърът увери, че инвалиди, безработни и други категории граждани ще ползват отделна врата за качване, докато получат новите си карти. Междувременно гърците ги чака ново неудобство поради тричасовата стачка, която служителите на метрото обявиха за четвъртък в Атина. Влаковете ще бъдат спирани от 21 ч вечерта до края на смяната, тъй като електротехническата асоциация се противопоставя срещу “тактиката на администрацията по отношение на признаването на осигурителните вноски за категорията тежки и нездравословни професии”. ", "date": "2017.11.01", "title": "Електронен билет  хвърли в хаос Атина"}
{"url": "https://www.24chasa.bg/novini/article/6527062", "text": "И трите кандидат за банка “Виктория” - Българо-американската кредитна банка (БАКБ), Инвестбанк и фирмата на бизнесмена Васил Божков “Вабо Интернал”, най-вероятно ще бъдат допуснати до финалния кръг на сделката. Това заявиха няколко източника пред “24 часа”. Срокът за обвързващи оферти изтече на 1 ноември. Допускането до финалната фаза и на трите кандидата означава, че решаващото мнение кой ще е купувач ще бъде на БНБ. При предишния опит за продажба на дъщерната на КТБ банка кандидатите бяха осем. Тогава синдиците на КТБ посочиха за купувач Търговска банка Д, но БНБ не разреши сделката. В мотивите на централната банка за отказа бе посочено, че не е подходящо намерението на купувача да развива “Виктория” като самостоятелна банка. Това криело рискове за финансовото състояние и не давало гаранции, че тя ще успее да изпълни регулаторните изисквания. ", "date": "2017.11.01", "title": "Пускат и трите кандидата за банка “Виктория” да дадат оферти"}
{"url": "https://www.24chasa.bg/novini/article/6527182", "text": "Турските гранични власти са заловили голяма група от 149 мигранти и бегълци при опит да преминат нелегално в България и Гърция. По данни на одринската Дирекция по сигурността екипи от 54-та механизирана сухопътна бригада на турската жандармерия, на която е поверена охраната на границата, по сигнал са предприели операция в района на селищата Босна, Йеникадън и Мерич в близост до турско-българската и турско-гръцката граница, предава БТА. Разделени на групи, бежанците се укривали в околностите, за да преминат нелегално на българска и гръцка територия. Те били от различни страни - Афганистан, Пакистан, Бангладеш, Алжир, Ирак, Тунис и Сирия. Имало и палестинци. След като приключила проверката за установяване на самоличността им, жандармерията ги предала на Дирекцията по миграция в град Одрин, за да бъдат върнати обратно.", "date": "2017.11.01", "title": "149 мигранти заловени край Одрин, пътували към България и Гърция"}
{"url": "https://www.24chasa.bg/novini/article/6527162", "text": "Отстраненият от поста премиер на Каталуня Карлес Пучдемон представи новия си уебсайт, според който той е президент в изгнание, съобщи ДПА. Пучдемон е в Брюксел и насочи последователите си в туитър към уебсайта president.exili.eu, в който продължава да бъде наричан “президентът Пучдемон”. Испанското централно правителство уволни отцепническото регионално правителство, след като каталунският парламент гласува за провъзгласяване на независимост. Пучдемон няма да се върне в Испания, за да му бъдат предявени обвинения, съобщи белгийският му адвокат Пол Бекерт. Той не изключи възможността каталунският лидер да потърси политическо убежище в Белгия. Според адвоката засега Испания не е дала гаранции за сигурността на Пучдемон.  Испанският Национален съд призова уволнения каталунски лидер и 13-те членове на неговото правителство да се явят в съда в 9 ч местно време на 2 ноември, за да дадат показания. В противен случай испанското правосъдие може да издаде заповед за задържането им. В Барселона се прибраха двама от министрите на Пучдемон, съобщи в. “Ла Вангуардия”. Те били посрещнати на летището от привърженици на единството на Испания с викове “В затвора!”, “Къде е Пучдемон?” и “Предатели!”. ", "date": "2017.11.01", "title": "Пучдемон се обяви за  президент в изгнание (обзор)"}
{"url": "https://www.24chasa.bg/novini/article/6527186", "text": "Технологичната компания Гугъл е предприела мерки за защитата на журналисти, бизнесмени и политици от дезинформация в интернет и догодина ще огласи доклад за това кой е помествал политическа реклама на нейни платформи. Това каза днес на слушания в Конгреса Кент Уокър, старши вицепрезидент и юрисконсулт на корпорацията, предаде ТАСС. В изявлението си пред сенатската комисия по разузнаване той декларира, че Гугъл продължава да усъвършенства своя инструментариум, за да предотврати опитите за \"манипулиране\" на нейните системи. В новинарската услуга на компанията е въведена проверка на факти, а търсачката вади предимно проверени източници. Гугъл е анализирала своите продукти с оглед евентуалното им използване от лица, свързани с чуждестранни правителства, предаде БТА. \"Открихме подозрителна дейност, макар и с ограничен характер\", каза Уокър и обеща компанията \"да продължи да работи с властите и да направи процеса на поместване на политическа реклама по-безопасен, по-прозрачен и по-разбираем за потребителите\". Вече втори ден в Конгреса на САЩ има слушания, посветени на евентуалните опити на някои руски структури да разпространяват в мрежата чрез подставени лица информация от политически характер във Фейсбук, Туитър и други интернет платформи, съобщи ТАСС. Говорителят на Кремъл Дмитрий Песков каза, че Москва няма нищо общо с качването на политическа реклама във Фейсбук и не знае кой стои зад това.", "date": "2017.11.01", "title": "Гугъл защитава журналисти, бизнесмени и политици от фалшива информация"}
{"url": "https://www.24chasa.bg/novini/article/6527110", "text": "Защо токсикологията на “Пирогов” се ползва като хотел за прибраните от улиците пияни, които са сред непредсказуемите пациенти? Този въпрос зададе медицинската сестра Виолета Стефанова по време на интервю за вестника. Сестрата беше пребита от младеж, който с удар в лицето я поваля в безсъзнание и напада пациентка. Медицинската сестра беше изписана вчера от неврохирургията след операция пи лечение. Още дълго ще се възстановява вкъщи. Пияните пациенти са с непредсказуемо поведение, а в болницата са като на хотел - наспиват се и след 5-6 часа почистени искат да си ходят, разказа тя в интервю за “24 часа”. Не обичам да хленча и щом се възстановя, се връщам на работа в клиниката и си поемам смените, обясни още Стефанова.", "date": "2017.11.01", "title": "Пребитата от пациент сестра: Защо пияните ги карат в \"Пирогов\", сякаш е хотел?"}
{"url": "https://www.24chasa.bg/novini/article/6527241", "text": "Министърът на отбраната на Великобритания Майкъл Фалън е подал днес оставка, съобщи Ройтерс, позовавайки се на туит на редактор в Би Би Си. В туита се казва, че той е признал, че в миналото поведението му може да не е отговаряло на изискванията, предаде БТА.  Смята се, че оставката е свързана със скандал заради недопустимо поведение по отношение на жени, съобщи кореспондент на ТАСС, който се позовава на информация от министерството на отбраната. ", "date": "2017.11.01", "title": "Британският министър на отбраната подаде оставка след обвинения в сексуален тормоз"}
{"url": "https://www.24chasa.bg/novini/article/6527059", "text": "2,2 млрд. лв. повече приходи ще влязат в хазната към октомври тази година. Това прогнозираха от финансовото министерство. Ведомството обяви отчета си за септември и очакванията за изпълнението по консолидираната фискална програма за октомври. С 2,42 млрд. лв. излишък е хазната към края на септември, сочат данните. Съпоставка с деветте месеца на 2016 г. показва, че увеличението е от повишена събираемост на приходите, които са със 1,78 млрд. лв. повече. Прогнозата за октомври е хазната да бъде също на плюс - с 2, 38 млрд. лв., или с 2,4 % от прогнозния БВП. На месечна база се очакват 34,7 млн. лв. дефицит. Общата сума на приходите към края на септември е 21,8 млрд.лв., или 78% от плана за годината. От преки данъци вече са влезли 3, 9 млрд. лв., а от акцизи и ДДС - общо 11 млрд. лв. Това е с 643,4 млн. лв. повече от същия период на миналата година. Най-голямо е увеличението от ДДС - с 523,2 млн. лв. повече от септември 2016 г.. Към края на септември държавата е похарчила 26,7 млрд. лв., или 64,5% от разчетите си. За сравнение септември 2016 г. сумата бе 22,3 млрд. лв. Увеличението на разходите на годишна база е заради по-високия размер на социалните и здравноосигурителните плащания за чиновниците, както и от увеличението на пенсиите от юли тази година. Част от планираните разходи за годината се концентрират в последното тримесечие, обясняват още от финансите. Ръстът на разходите, който ще свие излишъка идва от разплащания по инфраструктурни и инвестиционни проекти. Освен това през есента и зимата нарастват и социалните разходи и парите за издръжка. Планът на финансовото министерство предвижда приходите към октомври да стигнат до 29,2 млрд.лв., а разходите до 26,7 млрд.лв.", "date": "2017.11.01", "title": "2,2 млрд. лв. повече приходи в бюджета (Обзор)"}
{"url": "https://www.24chasa.bg/novini/article/6526983", "text": "Последният атентат в Ню Йорк доказа, че няма сигурно място в целия свят. Преди 5 дни бяхме на работно посещение в Ню Йорк и посетихме мястото, където после стана този атентат. Имаше силно полицейско присъствие и много граждани. Ето, че не може да се предотврати това действие на вълка-единак, който с превозно средство предприе терористичния акт. Това каза пред БНТ главният секретар на МВР главен комисар Младен Маринов. На въпроса какво се прави в страната ни, за да се избегнат подобни атаки, той отговори: Стараем се при събития със струпване на много хора, да взимаме мерки, но едно такова решение няма 100 % гаранция. Гражданите не трябва да изпадат в паника. Младенов каза също, че за да има ефективно противодействие на тероризма, трябва да има инициативи в цялото общество и гражданите да се подготвят на всички нива – да бъдат информирани и обучени на правилата на поведение по време на терористична атака или бедствие. Относно обстановката по време на европредседателството Младенов обясни, че няма как да се избегнат неудобствата за гражданите, свързани с отцепването на движението и засиленото полицейско присъствие, тъй като България ще бъде във фокуса на обществените събития в целия свят, но потвърди, че ще бъдат взети всякакви мерки за сигурност, за да може европредседателството да мине при един добър обществен ред.", "date": "2017.11.01", "title": "Младен Маринов бил на мястото на атентата в Ню Йорк преди 5 дни"}
{"url": "https://www.24chasa.bg/novini/article/6526944", "text": "Борис и Красимир са най-малките членове на семейството на министър-председателя Бойко Борисов. Те са внуци на сестра му д-р Красимира Иванова - деца на сина ѝ Димитър и снаха ѝ Теди. Родили са се в навечерието на именния ден на баща си - на 25 октомври, в столичната Първа АГ болница “Св. София”, където работи самата д-р Иванова. Сестрата на Бойко Борисов завежда там неонатологията. “Присъствах на раждането на Краси и Боби. Благодаря за грижите и професионализма на целия екип”, каза пред “24 часа” д-р Иванова. Тя бе в родилната зала и преди години, когато се роди първият ѝ внук - нареченият на татко си Димитър. Бойко Борисов е кръстник и на него, и на племенника си. Вероятно отговорната роля ще му бъде отредена и за близнаците, след като поотраснат. “Не съм се бъркала в избора на имената. Синът ми каза: “Мамо, и аз ще си имам Краси и Боби, както баба и дядо са си имали Красимира и Бойко”, сподели още пред “24 часа” д-р Иванова. Борис се казва дядото на Бойко Борисов и сестра му - таткото на баща им Методи, и именно на него е кръстен министър-председателят.", "date": "2017.11.01", "title": "Само в \"24 часа\": Близнаци се родиха в семейството на премиера Борисов"}
{"url": "https://www.24chasa.bg/novini/article/6526933", "text": "САЩ ще продължат борбата за премахване на терористичната заплаха, заяви държавният секретар Рекс Тилърсън ден след атентата в Ню Йорк, предаде Франс прес. Подозира се, че извършителят е свързан с \"Ислямска държава\". \"Отново видяхме злото лице на тероризма на наша територия, но това е лице, което не познава граници\", заяви Тилърсън в началото на срещата си с белгийския външен министър Дидие Рейндерс. По първоначални данни сред загиналите при нападението с пикап в Ню Йорк има един белгийски гражданин и петима аржентински. За трима от 11-те ранени също бе съобщено, че са белгийци, предава БТА. \"Приветстваме и оценяваме стабилната подкрепа на всички наши партньори в световната борба срещу тероризма и ще продължим тази борба, за да премахнем тази заплаха срещу всички американци и всички наши приятели и съюзници\", подчерта Тилърсън. Той изказа съболезнования на семействата на жертвите и изрази солидарността си с Брюксел и Буенос Айрес. Дидие Рейндерс заяви, че освен борбата с международния тероризъм, \"трябва да обменяме и добри практики за борба срещу радикализацията и тероризма, който се развива вътре в страната\". Вътрешният тероризъм е също толкова реален в Европа, колкото в САЩ, подчерта белгийският външен министър, цитиран от Асошиейтед прес. Заедно можем да се изправим срещу глобалното предизвикателство, добави той. Американските власти смятат, че убиецът е свързан с \"Ислямска държава\" и се е радикализирал в САЩ, отбелязва АФП. 29-годишният узбекистанец е пристигнал в Америка през 2010 г., според американски медии.", "date": "2017.11.01", "title": "САЩ ще се борят за премахване на терористичната заплаха"}
{"url": "https://www.24chasa.bg/novini/article/6526948", "text": "Сръбският външен министър Ивица Дачич се срещна днес с генералния директор на ЮНЕСКО Ирина Бокова в рамките на 39-та Генерална конференция на ЮНЕСКО в Париж, предаде Танюг, цитирана от БТА. Дачич благодари на Бокова за работата й в организацията, за принципното спазване на резолюцията на Съвета за сигурност на ООН за Косово и за усилията, които е положила за защитата на световното културно наследство в зони на въоръжени конфликти. Сръбският министър похвали успешната работа на Бокова начело на организацията въпреки факта, че почти през целия й мандат е трябвало да се бори с финансовия дефицит в бюджета на ЮНЕСКО. И Дачич, и Бокова изразиха задоволство от успешното сътрудничество на ЮНЕСКО и Сърбия, която е членка на изпълнителния комитет на организацията от 2015 г.", "date": "2017.11.01", "title": "Сръбски министър благодари на Бокова за успешното ръководство на ЮНЕСКО"}
{"url": "https://www.24chasa.bg/novini/article/6526960", "text": "Бившият втори съпруг на намушканата Наталия е задържан за 72 часа и обвинен за двойното убийство в Горни Дъбник. Издирваха го полицаи от три дирекции - Плевен, Габрово и Стара Загора. Часове след кървавата касапница 36-годишният Петко Черкезов е с колата си. Той е бивш рейнджър с участие във военни мисии в чужбина, разкри полицейски шеф от Плевен пред “24 часа”. Окръжната прокуратура ще поиска постоянен арест за Черкезов. Според разследващи двойното убийство е станало през нощта срещу вторник. Нападателят намушкал зверски с нож 71-годишния Стефан Танчев и дъщеря му Наталия, на 35 г. Двамата били с множество прободни рани по главите и телата. Допуска се, че смъртта им е настъпила от кръвозагуба, но резултатите от аутопсията още не са излезли. Имало е борба и съпротива, тъй като по ръцете на Танчев са открити доста порезни рани. При дъщерята, която била в друга стая, няма подобни защитни наранявания, казаха криминалисти. Според тях цялата къща на Танчеви е била разхвърляна, взети са и вещи, които по-късно са намерени захвърлени в реката край Горни Дъбник. Предполага се, че с тараша в къщата и изчезналите предмети убиецът е имитирал грабеж, за да прикрие следите си. “Полицаите извадиха от реката лаптопа на Наталия. Няма го и мобилния ѝ телефон, по-лек е, водата може би го е отнесла”, смятат хора от Горни Дъбник. Преди кървавата разправа Наталия се оплаквала пред роднини, че бившият ѝ мъж я заплашва. Предупреждавал я, че ако не се върне при него, ще ликвидира себе си и детето им. Наталия и бившият рейнджър се разделили това лято и той взел момиченцето, родено от семейното им съдружие преди 3-4 г. Преди Петко тя живяла без официален брак с друг мъж, имали 3 деца. След раздялата той ги прибрал при себе си. Не потръгнало и с втория съпруг - тормозел жена си, посягал ѝ. Междувременно Наталия за 2 месеца през лятото на 2016 г. Парите за интервенциите били събрани с дарителска кампания в цяла България. Когато неврохирурзите я отворили за първата операция, се оказало, че има втора аневризма. “Спасиха я за нов живот, отнеха ѝ го след малко повече от година”, каза пред “24 часа” кметицата на Горни Дъбник Николина Горанова. в линейката на път за болницата, разказва нейна леля. Петко е от казанлъшко село, дошъл в Горни Дъбник, като се събрали с Наталия. “Известно време беше охранител, после остана без работа. Иначе изглеждаше кротък, възпитан, говореше тихо. Може и да е замислил страшната двойна смърт, откакто в края на септември се разбра, че Наталия се е омъжила за осъден, изтърпяващ наказание във врачанския затвор”, тълкуват в селото. Още не се знае кога ще бъдат погребани Наталия и баща ѝ Стефан - телата не са освободени от Съдебна медицина.", "date": "2017.11.01", "title": "Преди да заколи нея и баща й, бившият мъж на Наталия плашил, че ще убие себе си и детето им (Обзор)"}
{"url": "https://www.24chasa.bg/novini/article/6526995", "text": "Германският канцлер Ангела Меркел за поредна година оглави класацията на американското сп. \"Форбс\" за най-влиятелна жена в света, съобщава ТАСС и британският в. \"Дейли телеграф\". Класацията е публикувана днес на сайта на изданието. На второ място е британският премиер Тереза Мей. Миналата година на второ място беше бившата първа дама и бивш американски държавен секретар Хилари Клинтън, която се кандидатира за президент на САЩ, но изгуби вота, съобщава БТА. На трето място е съпругата на основателя на компанията Майкрософт и филантропа Бил Гейтс - Мелинда Гейтс, която заедно със съпругата си има фондация, занимаваща се с хуманитарни каузи. В челната десятка попадат Шерил Сандбърг, главният оперативен директор на Фейсбук, Мери Бара, шефката на компанията Дженеръл мотърс, Сюзан Войчички, главен изпълнителен директор на ЮТюб, Абигейл Джонсън, шефката на инвестиционната компания Фиделити инвестмънт, Кристин Лагард, шефката на Международния валутен фонд, Анна Патрисия Ботин, шефката на холдинга Сантандер груп и Джини Ромети, шефката на Ай Би Ем.", "date": "2017.11.01", "title": "Меркел пак е най-влиятелната жена в света в годишната класация на \"Форбс\""}
{"url": "https://www.24chasa.bg/novini/article/6527017", "text": "Президентът Реджеп Тайип Ердоган е завел дело с иск за морално обезщетение в размер на 50 000 турски лири срещу депутата и говорител на основната опозиционна Народнорепубликанска партия Бюлент Тезджан, който го е нарекъл \"фашистки диктатор\", съобщава в. \"Миллиет\", цитиран от БТА. Заведеният иск е заради изключително тежка обида към президента, засягаща личните му права. В исковата молба, внесена в съд в Анкара от адвоката на президента Хюсеин Айдън, е цитирано изказване на Тезджан, направено на 30 октомври в Сюлейманпаша, окрът Текирдаг /Северозападна Турция/, което е съдържало тези думи. В молбата се изтъква, че това изказване е част от нова кампания, насочена срещу президента Ердоган, и то не може да се разглежда като изолиран случай. Същевременно се посочва, че изказването не може да се разглежда в рамките на свободата на словото.", "date": "2017.11.01", "title": "Ердоган съди опозиционен депутат, нарекъл го \"фашистки диктатор\""}
{"url": "https://www.24chasa.bg/novini/article/6521806", "text": "За приготвяне на кисело зеле се използват главно късно зрелите сортове, които съдържат по-голям процент захар - Кьосе, Ликоришко бяло, Дъбенско, Маринополско и др. В него се запазват до 90 на сто от съдържащия се в прясното зеле витамин С. За приготвяне на кисело зеле на глави са необходими два пъти повече съдове, в сравнение с приготвянето на нарязаното. Освен това хранителната стойност на зелето на глави запазва ценните вещества и витамини в саламурата. То се използва за приготвяне на чудесни сърмички и други вкусотийки, цяла зима.", "date": "2017.11.01", "title": "Как се прави кисело зеле?"}
{"url": "https://www.24chasa.bg/novini/article/6527046", "text": "Германското министерство на външните работи опроверга информацията на нюйоркската пожарна, че сред убитите при вчерашното терористично нападение в Ню Йорк имало германски гражданин, предаде ДПА. Говорител на министерството каза, че германка е ранена при атаката, но няма убити германски граждани, съобщава БТА. ", "date": "2017.11.01", "title": "Германското външно министерство: Няма загинали германци при атентата в Ню Йорк"}
{"url": "https://www.24chasa.bg/novini/article/6527064", "text": "Президентът на САЩ Доналд Тръмп обяви днес, че възнамерява да сложи край на лотарията за \"зелена карта\", по която според него в страната е пристигнал узбекският имигрант, убил вчера осем души в Манхатън, съобщиха осведомителните агенции, цитирани от БТА. \"Днес ние скърбим заради ужасната терористична атака в Ню Йорк, на няколко пресечки от Световния търговски център\", каза Тръмп на заседание на кабинета си в Белия дом. Той добави, че започва процедура по прекратяване на т.нар. Програма за разнообразяване на имигрантския поток (лотария за \"зелена карта\"). \"Ще поискам от Конгреса незабавно да започне работа за премахване на тази програма\", каза той. Говорител на министерството на вътрешната сигурност потвърди, че нападателят е влязъл в САЩ през 2010 г. с валидна виза, издадена му след участие в лотарията за \"зелена карта\". Тръмп нарече \"животно\" мъжа, който вчера прегази с пикап хора на велоалея в Манхатън, като уби осем души и рани тежко най-малко 11 човека. В отговор на въпрос на репортер президентът каза, че ще обмисли дали извършителят да бъде прехвърлен в затвора за терористи в Гуантанамо, Куба. Извършителят Сайфуло Саипов, който е прострелян и се намира в болница под полицейски надзор, изглежда е следвал \"инструкция на \"Ислямска държава\" в канали на социалните медии\", каза шефът на звеното за борба с тероризма в нюйоркската полиция Джон Милър. По думите му 29-годишният Саипов е планирал нападението си седмици наред. Според федерален източник, цитиран от Ройтерс, узбекът е бил в контакт с пребиваващо в САЩ лице, което е разследвано от ФБР за дейности, свързани с тероризъм.", "date": "2017.11.01", "title": "Тръмп поиска да се сложи край на лотарията за \"зелена карта\""}
{"url": "https://www.24chasa.bg/novini/article/6527023", "text": "Коледни добавки да има не само за най-бедните пенсионери, а и за тези с близки до тях доходи. Това поиска социалният министър Бисер Петков след заседание на ресорната комисия в парламента. Досега добавките бяха 40 лв. и ги получаваха хората с пенсии под линията на бедност - 314 лв. До средата на ноември правителството ще реши дали да има коледни добавки и за кои, обясни социалният министър. “През тази година ситуацията е по-различна и специфична, защото минималната пенсия беше увеличена двукратно и стигна 200 лв.”, каза Петков. Затова според него трябва да се търси по-различен подход и раздаването на добавките да доведе до по-голяма справедливост в системата. По този начин щяло да се компенсира недоволството на хората, които получават пенсии, близки до минималната, а имат реален принос в осигуряването. Първо обаче трябвало да се види дали разчетите позволяват добавките да се вземат от по-голям кръг от хора. Междувременно правителството се отказа от предложението да намали част от вдовишките пенсии. Първоначално идеята беше в пресмятането на наследствена пенсия да не влиза социалната за инвалидност, ако починалият е имал такава добавка. Освен това кабинетът даде заден и за орязването на обезщетението за безработица при смяна на работа. Предложението предвиждаше, ако човек е бил на работа по-малко от два месеца, да получава 180 лв. месечно. От 2018-а обаче, за да получат обезщетение, хората трябва да са се осигурявали поне 12 месеца от последната година и половина. За да се получава в максималния период обезщетението, вече ще трябват 15 години осигуряване, а не 12. Минималното обезщетение обаче се увеличава от 7,20 на 9 лева на ден.", "date": "2017.11.01", "title": "Коледни добавки за повече пенсионери иска министър Петков"}
{"url": "https://www.24chasa.bg/novini/article/6527111", "text": "Много хора изпаднаха в паника и се разбягаха от мястото на пътен инцидент в центъра на Лондон тази вечер, след като такси се качи на тротоара в района на \"Ковънт гардън\" и блъсна двама пешеходци, предаде ДПА. Полицията съобщи, че шофьорът на таксито е слязъл от колата, бил е задържан от полицаи, а действията му вероятно не са \"свързани с тероризъм\". Виновникът за катастрофата сътрудничел на полицията, а ранените получили помощ от екип на Бърза помощ, предава БТА.", "date": "2017.11.01", "title": "Такси блъсна пешеходци в Лондон, не е атентат (Обновена)"}
{"url": "https://www.24chasa.bg/novini/article/6527079", "text": "Навръх Хелоуин 29-годишен узбекистанец уби 8 души и рани 13 в Ню Йорк, след като прегази с пикап тълпа на велоалея в Манхатън, съобщи Ройтерс. Петима от убитите са аржентинци, има и белгийка. Няма пострадали и ранени българи, съобщи МВнР. След като мина с пълна газ през велоалеята близо до Световния търговски център и мемориала за жертвите от 11 септември в Долен Манхатън, узбекът Сайфуло Саипов се заби в училищен автобус. В него са ранени 2 деца и двама възрастни. Атентаторът слезе от пикапа, въоръжен с въздушен пистолет и пистолет за пейнтбол и крещейки “Аллах Акбар”. Минути по-късно е прострелян в корема от намиращ се наблизо патрулиращ полицай. Властите обявиха ченгето Райън Наш за герой, тъй като със светкавичните си действия е спрял голяма касапница. Саипов е откаран в болница, където е опериран и ще бъде разпитан. Узбекът оставил бележка в пикапа, че е извършил атаката в името на “Ислямска държава”. Там имало и джихадистко знаме. Нападението беше извършено малко след 15 ч местно време. По това време в района било пълно с минувачи, много от които носели костюми за Хелоуин и се готвели да участват в традиционния парад. Той не беше отменен. “Движеше се с около 120 км/ч, удари двама души и продължи да мачка”, разказва ужасен свидетел. Друг очевидец каза, че по телата на жертвите имало следи от гуми. Певецът Джош Гробан съобщи в туитър, че е чул стрелба, докато разхождал кучето си. “Господи, току-що чух изстрели и избягах с кучето си. В центъра. F***”, туитна той. Сайфуло Саипов наел пикапа около час преди нападението, съобщи Би Би Си. Според полицията той е планирал атаката седмици наред в дома си в Ню Джърси. Бил самотен вълк и се радикализирал в САЩ. Това е най-смъртоносното нападение в САЩ след атентатите от 11 септември 2001 г., когато близо 3000 души бяха убити. Кметът на Ню Йорк Бил де Блазио нарече нападението подъл терористичен акт. “Изглежда, че в Ню Йорк още един много болен и ненормален човек е атакувал. Не и в САЩ!” , написа в туитър президентът Доналд Тръмп. Той разпореди да се затегне граничният контрол и обяви, че ще прекрати лотарията за зелени карти. С нейна помощ през 2010 г. узбекът дошъл в САЩ. Ужасяващата терористична атака в Ню Йорк е била предизвестена. В понеделник френска проджихадистка медия отправила заплаха за Хелоуин с окървавен ятаган, като посочила и датата за атака в съобщение в акаунт в туитър, свързан с “Ислямска държава”.  Узбекистанецът Сайфуло Саипов пристигнал в САЩ през 2010 г., след като спечелил виза от лотарията “Зелена карта”, съобщи Би Би Си. Той живял на различни места – в Охайо, Флорида, Пенсилвания и Мериленд. През 2013 г. се оженил за узбекистанска имигрантка, с която имат три деца. През последните 6 месеца работил като таксиджия в Юбер. Минал проверките им и затова го наели.  Саипов бил спиран два пъти в САЩ заради пътни инциденти. Узбекът живял в Ню Джърси в квартал с близо 30 000 мюсюлмани. “Той беше много добро момче, харесваше САЩ, смяташе, че е имал голям късмет да попадне тук и не приличаше на терорист. Не беше добре образован и не познаваше Корана, разказва приятелят му Кобилион Маткаров . 5-има приятели от Аржентина са сред 8-те жертви на кървавото нападение в Ню Йорк, съобщи в. “Дейли мейл”. Мъжете на възраст 49-50 години били част от група съученици, които празнували 30 години от завършването на политехническата гимназия в аржентинския град Росарио. Единият от загиналите имал компания за стоманени изделия и платил за пътешествието на съучениците си. Те имали планове да разгледат Ню Йорк и за целта си взели колела под наем. Друг аржентинец от групата пък е сред 11-те ранени при нападението. Жертва на атентата е и 31-годишна белгийка. Тя била в Ню Йорк на ваканция заедно с майка си и сестра си.  Узбекистанци стоят зад редица терористични атаки през последните 18 месеца. През април Рахмат Акилов се вряза в тълпа в шведската столица Стокхолм, убивайки 4-ма души и ранявайки още 15. На 31 декември 2016 г. Абдулкадир Машарипов уби 39 души в клуб “Рейна” в Истанбул. През юни м.г. двама узбеки бяха сред тримата атентатори, нападнали летището в Истанбул. Убити бяха 44 души, а 230 - ранени. Етнически узбек извърши атентата в метрото в Санкт Петербург през април, загинаха 14 души. ", "date": "2017.11.01", "title": "Кървав Хелоуин в Ню Йорк - узбек уби 8, сгази 13 (Обзор)"}
{"url": "https://www.24chasa.bg/novini/article/6527050", "text": "Комисията за финансов надзор (КФН) разпореди на застрахователя “Юроамерикан” да освободи главния изпълнителен директор Стефан Софиянски (бивш шеф на “Лев инс”) и изпълнителния директор Дилян Петров. Ако компанията не се съобрази с изискването, ще бъде отнет лицензът ѝ. От юли т.г. в “Юроамерикан” е назначен квестор от КФН. Въпреки това изпълнителните директори не са освободени, което принудило надзорът да прибегне до крайната мярка. Квесторът пък бил вкарани заради проблеми с капитала на застрахователя. В баланса му като актив е записан имот за над 4 млн. лева. Проверка установила, че той е ипотекиран и ако продавачът спре да си плаща заема за него, имотът ще стане собственост на банка, а не на “Юроамерикан”. Освен това застрахователят не е вписан в имотния регистър на Австрия като собственик. “Юроамерикан” отчел като активи и акции в Aareal Bank и в дружествата AB Science и Akzonobe за 9,8 млн. лв., но не е представил документ, че действително ги притежава. От КФН пресметнали, че ако двата актива бъдат извадени от капитала на компанията, той пада под законовото изискване за 5 млн. лв.", "date": "2017.11.01", "title": "Застраховател губи лиценза, ако не \nотстрани шефа си Стефан Софиянски"}
{"url": "https://www.24chasa.bg/novini/article/6526922", "text": "Латвия обяви днес, че ще построи ограда по границата си с Беларус, предаде Франс прес, цитирана от БТА. Това ще стане, след като догодина приключи изграждането на оградата по границата на Латвия с Русия. Оградата ще върви по 120 километра от границата, ще е висока два метра и в горната си част ще е с бодлива тел, каза пред латвийското държавно радио Олегс Джемасовс, представител на службата за охрана на границите. Стойността ще е 10,5 милиона евро. Общата дължина на латвийско-беларуската граница е 170 км. През 2016 г. Латвия, която е член на ЕС и на НАТО, започна да строи ограда по границата си с Русия, която би трябвало да бъде завършена догодина. Оградата с Беларус ще бъде готова през 2020 г. Според латвийски представители съоръжението не се строи с военна цел, а преди всичко, за да спре незаконна имиграция към ЕС, тъй като Русия и Беларус се превърнаха във важни пропускателни пунктове за незаконните имигранти, идващи от Афганистан, Пакистан и други страни.", "date": "2017.11.01", "title": "Латвия ще строи 120 км ограда на границата си с Беларус"}
{"url": "https://www.24chasa.bg/novini/article/6526835", "text": "Британската премиерка Тереза Мей заяви, че приема сериозно съобщенията за руска намеса в избори в други страни, след като САЩ започнаха разследване за намеса на Русия в миналогодишните президентски избори, предадоха Ройтерс и ТАСС, цитирани от БТА. Днес британската избирателна комисия заяви, че е започнала разследване на финансирането на кампанията за напускане на ЕС преди референдума за Брекзита миналата година. \"Гледаме много сериозно на проблема за руска намеса или руски опити за намеса в изборния процес, или в демократичните процеси на която и да е страна\", заяви Мей пред британския парламент. \"Бихме подходили по същия начин към която и да е страна, която се намесва или опитва да се намеси в избори\", добави тя. Британската премиерка увери, че Лондон работи заедно с Вашингтон и ако се налага, е готов да сътрудничи на американския специален прокурор Робърт Мълър, който разследва твърденията, че Москва се е намесвала в миналогодишните президентски избори в САЩ. По-рано днес руският заместник-външен министър Сергей Рябков заяви, че Вашингтон не разполага с доказателства за предполагаема руска намеса. В противен случай те щяха да са вече известни, смята дипломатът.", "date": "2017.11.01", "title": "Мей приема сериозно твърденията за руска намеса в изборите в САЩ"}
{"url": "https://www.24chasa.bg/novini/article/6526843", "text": "Румънският външен министър Теодор Мелешкану определи като \"фалшиви новини\" твърденията, че Румъния планира да се включи във Вишеградската група, съобщава информационният сайт Зиаре, цитиран от БТА. \"Вишеградската група е консултативна структура между четири страни - Чехия, Словакия, Унгария и Полша. Не съществува дори най-малкото намерение за разширяване на тази структура с други държави\", отбеляза Мелешкану в интервю за РФИ Румъния. Уточнението идва след изявление на унгарския премиер Виктор Орбан в началото на миналия месец, в което той покани румънците да се присъединят към \"успешната история\" на Вишеградската група, както и след серия от консултации между румънския външен министър и унгарския му колега, които доведоха до предположения, че Румъния планира да се присъедини към евроскептичната група. Мелешкану определи тези твърдения като \"фалшиви новини\" и добави, че Румъния има за цел да развива отношенията си със съседните страни, но Вишеградската група има \"други теми, свой дневен ред, който ние уважаваме\". \"Разбира се, ние имаме интерес да участваме в колкото се може повече разговори, които да позволят на Румъния да опознае много добре съответната зона и да ни позволят да имаме адекватна външна политика\", добави Мелешкану Миналия месец румънският външен министър участва в Будапеща в министерска среща на Вишеградската група заедно с представители на страните от Западните Балкани по покана на унгарското председателство.", "date": "2017.11.01", "title": "Румъния: Да се присъединим към Вишеградската група? Фалшива новина"}
{"url": "https://www.24chasa.bg/novini/article/6526854", "text": "Технически университет - Варна беше домакин на VІ Национална студентска олимпиада по компютърна математика „Акад. Стефан Додунеков“ – CompMath 2017. На университета беше оказана честта на домакинството, заради отличното представяне на варненските студенти на миналогодишното състезание във Велико Търново. Шестото издание премина под знака на две годишнини: 55 години от основаването на ТУ - Варна и 70-та годишнина на Института по математика и информатика при БАН. Бъдещите инженери от ТУ - Варна се състезаваха в група Б – студенти от професионално направление природни и технически науки, където бяха присъдени общо 19 медала - 4 златни, 7 сребърни и 8 бронзови. Седем от тях спечелиха студентите на ТУ – Варна: златен за инж. Красимир Димитров, магистър „Софтуерно инженерство“ и инж. Максимилиан Маринов, магистър „Електроника“ (специализация „Медицинска електроника“), сребърен – Христо Фотакиев, 1 курс от спец. СИТ, 4 бронзови медала – по един за Борис Хараламбиев, Жени Минчева, Александър Георгиев и Цветелин Димитров – всичките второкурсници от спец. „Софтуерни и интернет технологии“. Фирма „Регистър.БГ“ ООД с управител инж. Драгомир Славов присъди по една специална парична награда на първенците в двете състезателни групи. В група Б премията получи състезателят от ТУ – Варна Красимир Димитров. В   участваха 95 студенти от 13 български университета. Състезанието е индивидулно и по регламент се състои в решаване на 30 задачи за 4 астрономически часа с помощта на система за компютърна математика.   – така формулира философията и значението на състезанието проф. дмн Стоян Капралов, председател на Националния комитет на  , в своето обръщение в официалната страница на събитието. Тази година в   участваха, извън регламента, но като задачи - наравно със студентите, и 22 ученици от профилирани гимназии. Организационният комитет на VІ Национална студентска олимпиада по компютърна математика „Акад. Стефан Додунеков“ благодари на ръководството и на Студентския съвет на ТУ-Варна за помощта по организацията и провеждането на престижното състезание, както и на всички благородни спонсори, които осигуриха наградите.", "date": "2017.11.01", "title": "ТУ – Варна с 2 златни, 1 сребърен и 4 бронзови медала от CompMath 2017"}
{"url": "https://www.24chasa.bg/novini/article/6526653", "text": "„ЧЕЗ Разпределение България“ АД стартира изпълнението на проект „Подобряване качеството на предоставяните услуги чрез разкриване на нови работни места и професионално обучение в „ЧЕЗ Разпределение България” АД“, в изпълнение на административен договор № BG05M9OP001-1.003-2458-С01, сключен между Министерство на труда и социалната политика и дружеството по процедура BG05M9OP001-1.003 „Ново работно място 2015“, програма „Развитие на човешките ресурси“ 2014-2020 г. В рамките на проекта ЧЕЗ Разпределение България планира да осигури работа и професионално обучение на 14 безработни лица. Проектът стартира на 02.05.2017 г. и ще продължи до 02.09.2018 г. Според изискванията на програмата повече от половината от наетите по програмата лица следва да принадлежат към уязвими групи. Това са хора без квалификация, трайно отдалечени от пазара на труда, на възраст над 54 г., младежи под 29 г. и лица с увреждания. „За нас е важно да дадем възможност на хора със затруднения, които по една или друга причина не са развили уменията си, да станат конкурентноспособни. Също така през последните години става все по-трудно на пазара на труда да се намерят подготвени кадри - обучени и технически квалифицирани. Програма Развитие на човешките ресурси ни дава много добра възможност да подберем хора, които искат да усвоят една много полезна професия, но досега не са имали шанс, и да ги обучим. Вярваме, че инвестициите в развитието и квалификацията на хората са най-важният ни социален капитал“, заяви Евгения Накова, директор Човешки ресурси на ЧЕЗ България. Освен, че ще осигури заетост на 14 безработни или неактивни лица за срок от 12 месеца, ЧЕЗ Разпределение България ще предостави и обучение на 8 от наетите лица. Те ще придобият професионална квалификация по специалност \"Електрически инсталации\", професия \"Електромонтьор\" от професионално направление \"Електротехника и енергетика“. Проектът включва и закупуването на съвременни машини, апарати и инструменти, свързани със създаването на новите работни места. Според изискванията на проекта компанията ще запази дългосрочно минимум половината от разкритите по проекта нови работни места. Проектът се осъществява с финансовата подкрепа на Европейския социален фонд и национално съфинансиране. Общият размер на безвъзмездната финансова помощ е 146 526,72 лева, от които 85% европейско и 15% национално съфинансиране. Общата сума на допустимите разходи по проекта е 183 158,40 лева. Реализацията на проекта ще осигури възможност за социално включване на 14 безработни и отдалечени от пазара на труда лица и за повишаване качеството на услугите, предоставяни от дружеството. ЧЕЗ е отговорен работодател на повече от 3000 българи. Компанията е сред малкото в българския бизнес със сертификат и бронзово отличие за стандарта „Инвеститори в хората“ (Investors in People).", "date": "2017.11.01", "title": "ЧЕЗ Разпределение България стартира проект за наемане и обучение на безработни лица"}
{"url": "https://www.24chasa.bg/novini/article/6526648", "text": "Столичното Първо РУ издирва Цветелина Кръстева Грозданова /41г./ от София. Напуснала е местоработата си на 25 октомври около обяд и оттогава е в неизвестност, съобщават от МВР.  Цветелина Грозданова е висока около 170 см., с къса тъмно кестенява коса и кафяви очи. Била е облечена с черен панталон и синьо карирано яке. Умоляват се всички, които имат информация за издирваната, да се обадят на тел. 112, 02/9827119, 02/9827166 или в най близкото районно управление на МВР.", "date": "2017.11.01", "title": "Столичната полиция издирва 41-годишна, в неизвестност е от 1 седмица"}
{"url": "https://www.24chasa.bg/novini/article/6526646", "text": "\"Здрав съм! Нямам инфаркт, партенка е!\" Това заяви пред  почетният председател на ДПС Ахмед Доган, коментирайки публикации за здравословното му състояние. \"Имах летен грип, даже съм забравил, прегледах се профилактично, но чак пък инфаркт! Моля ви се (смее се). Толкова хора ми се обадиха след тази невярна публикация. На всички казвам - здрав съм! Но на вас, журналистите, казвам: Изследвайте това явление - клюката в политиката! Жълтите новини, интригата, клюката, вече са явления, които движат живота ни. Това ни владее, няма как да го поправим сега, за съжаление! Явно трябва да се смени цяло поколение, за да разберем, че истината е най-важната в живота! За всичко трябва да имаме държавническо чувство\", обобщи почетният председател на ДПС.", "date": "2017.11.01", "title": "Ахмед Доган: Здрав съм! Нямам инфаркт"}
{"url": "https://www.24chasa.bg/novini/article/6526676", "text": "В София ще дойде „ЗЛАТЕН ВЕК“ – една висока сграда, носеща духа, размаха, самочувствието на българската архитектура от 21 век. Сграда, която ще се превърне в една от емблемите на София и заснемана хиляди пъти, ще привлича погледите към нашата европейска столица. Тук, в кв. „Лозенец“, на ул. „Златен рог“ срещу хотел „Маринела“. „ЗЛАТЕН ВЕК“ тук и сега! Ще дойде с романтичен фонтан със склуптурирани български символи, край който хората се срещат, разхождат и снимат; с кафе, ресторанти, магазини, места за спорт и \"view point\" на върха с 360-градусова панорама на града. С уникална, впечатляваща, модерна фасада и слънчеви панели, с последните стандарти на енергийната ефективност; със силата да покаже колко уместни са високите сгради в сърцето на големия град – когато се строят както трябва. Отговорно, талантливо и вдъхновено. В „ЗЛАТЕН ВЕК“ се вгражда не само идеята за национален оптимизъм, който има и историческите корени, и крилете на настоящето. Далеч от всякакви имитации на исторически образци, проектът вгражда символи на българската нация, културно наследство и духовност. „ЗЛАТЕН ВЕК“ идва с решимостта да покаже възможностите на днешната българска архитектура и строително майсторство. И би трябвало да се срамува някой или друг, които провъзгласяват само едно: ЗАСТОЙ! ЗАСТОЙ на развитието на града! Нашата АРТЕКС ИНЖЕНЕРИНГ строи от 1995 година за София. Всяка сграда със знака на АРТЕКС – нямаме анонимни сгради! – винаги може да демонстрира как работи компанията ни – с безупречно качество и с чувство за отговорност. Оставяме подобрена инфраструктура, облагородена среда. ЗЛАТЕН ВЕК ще зададе изключителни стандарти за високото строителство. И не се боим от някой, който манипулира гражданската енергия, за да може чрез нея да направи това, което не може да направи с честна конкуренция... Манипулацията може да е в интерес на някого... Този някой, обаче, не е ОБЩЕСТВОТО. У нас занемарените пространства и неизползваният потенциал сякаш не дразнят никого. Застоят и инерцията не будят тревога. Желанието за промяна – да. Само че когато широкият център замръзне в досегашния си вид или в него могат да се строят само ниски сгради, тогава постепенно центърът става недостъпен за младите хора и младите семейства, които искат да живеят в София, а хората, живеещи в по-далечните периферни квартали, стъпват все по-рядко в него. Така самата градска тъкан се разпада на аристократично застинал център и затворени в себе си еднотипни квартали. Интензивното строителство \"по хоризонтала\", когато градът се разраства концентрично, по периферията, изисква скъпа инфраструктура, усложнява и претоварва мрежата на градския транспорт. Задръстванията в един град, \"саморазливащ\" се в пет-шестетажни сгради, са неизбежни. От друга страна, ако се изберат високите етажи в широкия център, то тогава много хора ще пътуват на къси разстояния до работата, даже пеша или с велосипед, а чудесното ни метро ще облекчава в по-голяма степен пътните артерии. Някои от загрижените за „София от нашето детство“ забравят, че една европейска столица не може да настани своето двумилионно население в нискоетажни сгради. Често именно тези хора предлагат високо строителство да има само в периферията. Точно там обаче то не е особено полезно: не се пести скъпа земя, не се разнообразява съставът на населението откъм възраст и доходи, огромни групи хора ежедневно пропътуват значителни разстояния. А вечер, на едно пусто откъм интересни неща място, се чудят какво да правят. От своя страна, по същото време центърът също обезлюдява, вместо в него да се усеща енергията на младия дух. Хората, живеещи в широкия център, а не в периферията, биха могли повече да посещават концерти, театри, ресторанти, да танцуват, да се разхождат, да общуват. Градът не е само застроено място. Той е преди всичко процес, тоест живот, тоест промяна. Сградата „ЗЛАТЕН ВЕК“ иска да участва в онази промяна, която означава обновление, динамизиране, увеличаване на възможностите за избор пред този, който е избрал София. Истинската архитектура не помага на града да остарява достолепно, а го подмладява. А и децата – бъдещото активно поколение на България – ще искат да живеят след 5-10-15-20 години именно в такива сгради – не в морално остарели, но скъпи и недостъпни, поради скъпата земя, а в модерни, високи, иновативни, като в един европейски град – с характер и лице! Архитектурата, която съчетава дързост и майсторство, насърчава иновативното мислене за градската среда и внася по-високи стандарти за градостроителството. Тя стимулира професионализма в конкуренцията, а не подмолността. Недоверието към високото строителство идва главно от близкото минало. Нормално е, ако чуем за „соц“ високи сгради, да си помислим за механично натрупване на етажи, за голямогабаритна скука. Доброто високо строителство днес няма нищо общо с това! Точно то може да създаде неповторими, приковаващи погледите сгради. (Впрочем, има ли сграда, емблематична за своето място, която да е ниска?!) Съвременният град расте по вертикала и това не е компромис, а е нормално, необходимо и дори – въодушевяващо. Няма голям и вълнуващ град в света без високо строителство, както няма голям и вълнуващ град без летища. Високото строителство е израз на смела визия за бъдещето, иновативна архитектура, инженерна виртуозност. И на здрав разум! То е отговор на потребност. Очаква се до 2050 година 70% от световното население да живее в градовете, затова въпросът не е дали да се строи нависоко, а как това да се прави екоотговорно, красиво и с най-голяма полза за човека и града. Новата сграда е отговорът на АРТЕКС ИНЖЕНЕРИНГ на този въпрос. Какво обещава „ЗЛАТЕН ВЕК“? Сграда, с която София да се гордее, и среда, която носи радост на хората – собственици на жилища, жители на квартала, софиянци и гости. „ЗЛАТЕН ВЕК“ не е просто постройка, а живо, органично, отворено пространство, в което хората живеят, общуват, пазаруват, спортуват и се забавляват. „ЗЛАТЕН ВЕК“ е архитектура, която поразява, удивлява и привлича; строителство – образец за сигурност, трайност и енергийна ефективност; здравословна среда, в която чистият въздух, например, е гарантиран благодарение на иновативна рекуператорна система. И най-важното: домове за много хора на жадувано от тях място. Днес честваме 75-годишнината на УАСГ. От миналите съзидателни поколения - архитекти и строители - на БЪЛГАРИЯ наследяваме професионализма и гражданската отговорност. Всяко поколение е длъжно да направи своята „голяма крачка”. Те са я направили. Изградили са „гръбнака”  на страната. Ние сме на прага да направим своята - за да бъдем достойни съзидатели като тях, трябва да дадем на страната ни новото, перспективното, смелото! И сме благодарни на нашето чисто българско ВИСШЕ АРХИТЕКТУРНО И ИНЖЕНЕРНО-ТЕХНИЧЕСКО ОБРАЗОВАНИЕ!!! /Материалът е предоставен от пресцентъра на АРТЕКС ИНЖЕНЕРИНГ АД/", "date": "2017.11.01", "title": "Възпитаници на най-големия български Архитектурно-строителен институт продължават да съграждат България..."}
{"url": "https://www.24chasa.bg/novini/article/6526678", "text": "Акция в най-голямата ромска махала във Варна – Максуда. Багери влязоха в гетото, за да сринат незаконни постройки, съобщи Събарянето започна по обяд при засилени мерки за сигурност. Общо бяха съборени 18 незаконни постройки, изградени преди около 30 години, в непосредствена близост до охранителен канал. Обитателите са били предупредени да напуснат още в началото на лятото. Няколко месеца с тях са работили медиатори, за да не се стига до ексцесии. \"Вън ще спим сега. Няма. Дървата, всичко е вън. Нямам мъж, сама съм. Пет деца гледам, внучки имам\", каза Ася Методиева.През мястото ще преминава разширението на бул. \"Васил Левски\", но от общината уточниха, че акцията не е свързана с това. За последните две години в Максуда са съборени близо 100 незаконни постройки. Николай Няголов от варненската община заяви, че по данни на социалното подпомагане, към момента никой не иска да се възползва от предвидените места за временно настаняване. Успоредно с това върви и разчистване на най-голямото незаконно сметище в града, което също е в гетото. Досега оттам са извозени 11 000 тона отпадъци.", "date": "2017.11.01", "title": "Багери събориха незаконни къщи във варненската ромска махала"}
{"url": "https://www.24chasa.bg/novini/article/6526680", "text": "Руското министерство на отбраната заяви днес, че шест стратегически бомбардировача с голям обсег са излетели от своите бази в Русия и са нанесли удари в Сирия до границата с Ирак, предава БТА. Самолетите \"Ту-22М3\" са прелетели над Иран и Ирак и са поразили позиции на групировката \"Ислямска държава\" в сирийската провинция Дейр аз Зур. При ударите са били унищожени командни постове и складове за боеприпаси на \"Ислямска държава\" край контролирания от нея град Букамал, където сирийските правителствени сили се сражават с бойците на групировката.", "date": "2017.11.01", "title": "Руски бомбардировачи удари територии на \"Ислямска\" държава в Сирия"}
{"url": "https://www.24chasa.bg/novini/article/6525917", "text": "Бившият депутат от ГЕРБ Антон Тодоров е осъдил колегата си от БСП Таско Ерменков по Закона за защота от дискриминация, научи \"24 часа\". Социалистът трябва да плати 6000 лв. на спечелилия делото затова, че на 19 май тази година го нарече от парламентарната трибуна \"политически травестит\". А също - заради отправената към Тодоров препоръка: \"Виж преди всичко себе си и своите роднини, които са престъпници и осъждани.\" Ерменков трябва да плати и 640 лв. разноски по делото. Решението на Софийския районен съд, което е с дата 25 октомври, подлежи на обжалване в двуседмичен срок.", "date": "2017.11.01", "title": "Само в \"24 часа\": Таско Ерменков дава 6640 лв. на Антон Тодоров"}
{"url": "https://www.24chasa.bg/novini/article/6526696", "text": "Министърът на образованието и науката Красимир Вълчев и министърът на образованието и науката на Украйна Лилия Гриневич договориха мерки за разширяване на изучаването на български език в украинските училища. Те се споразумяха до края на месец януари 2018 г. да подпишат междуправителствен документ, с който да конкретизират договореностите, съобщи Министерството на образованието. Българската общност и българското правителство следят с внимание изпълнението на приетия закон \"За образованието\" от парламента на Украйна, който регламентира преподаването на майчиния език на малцинствените групи в страната. Днес министър Вълчев за пореден път получи уверенията от МОН на Украйна, че приетият закон не ограничава, а създава условия за разширяване на изучаването на майчин език от българската общност, която наброява над 200 000 души. По-късно двамата министри откриха компютърен кабинет за интерактивно езиково обучение в 31-во Одеско училище, в което от тази година се изучава български език като майчин. Министър Вълчев определи срещата с г-жа Гриневич и посещението в училището в Одеса като израз на добрата воля и отношение от украинската страна към възможността българската общност да изучава майчиния си език. Разглеждаме създаването на ново украинско-българско училище в Одеса като отговор на повишения интерес към изучаване на български език, посочи министър Вълчев. Той отбеляза, че от България са командировани нови двама български преподаватели в 31-во Одеско училище. Изпълнен е и проект за оборудване на осми поред кабинет за дигитално езиково обучение. По думите му расте интересът сред украинските студенти за обучение в български висши училище, както и интересът към изучаването на български език като цяло. В Украйна обучение на български език се осъществява в 42 държавни средни училища. Организирани са 57 неделни училища към българските обществени организации, в които допълнително се изучават българска история, фолклор, география и други свързани с България предмети. Министър Вълчев отбеляза, че България оценява политиката на доброжелателност на украинските власти към българското малцинство и я разглежда като важен елемент от двустранните ни отношения. Той отправи официална покана към министър Гриневич за посещение в Република България и подписване на междуправителствения документ.", "date": "2017.11.01", "title": "Вълчев договори с Украйна изучаването на български в украинските училища"}
{"url": "https://www.24chasa.bg/novini/article/6526700", "text": "Вицепремиерът Валери Симеонов предаде днес на Националния музей „Христо Ботев“ в Калофер бастунчето на даскал Ботьо Петков, дарен от Центъра за българска култура в Одеса. Официалното дарение беше извършено в най-старата автентична стая на класното училище, предадоха от пресцентъра на МС. В Калофер вицепремиерът Симеонов взе участие в празненствата по случай Деня на народните будители, както и в среща на Националното сдружение на кметовете на кметства в България.         ", "date": "2017.11.01", "title": "Валери Симеонов предаде реликва на Ботьо Петков в Националния музей „Христо Ботев“"}
{"url": "https://www.24chasa.bg/novini/article/6526758", "text": "Държавният глава Румен Радев изпрати днес съболезнователно писмо до президента на Съединените американски щати Доналд Тръмп по повод терористичния акт, извършен в Манхатън, Ню Йорк, съобщиха от прессекретариата на президента. „Република България категорично осъжда тероризма като средство за постигане на политически цели и подкрепя усилията на международната общност в борбата срещу всички негови форми”, се казва в писмото на Радев до неговия американски колега. Президентът изразява съпричастността и съчувствието на българския народ към семействата и близките на загиналите в атентата, както и надежда за бързо възстановяване на пострадалите.", "date": "2017.11.01", "title": "Радев изпрати съболезнователно писмо до Тръмп"}
{"url": "https://www.24chasa.bg/novini/article/6526759", "text": "Група, съставена основно от жени и деца, е разпънала палатков лагер пред гръцкия парламент в Атина в протест срещу това, че властите бавят събирането със семействата им в Германия, предава Ройтерс, цитирана от Фокус. Някои от бежанците, твърдящи че са престояли в Гърция повече от една година, заявиха, че са започнали гладна стачка. „Нашите семейни връзки са по-силни от незаконните ви споразумения“, пише на плакат, разпънат от протестираща жена, имаща предвид сделките за разпределение на мигрантите между страните от Европейския съюз. Гръцките медии съобщиха, че Гърция и Германия са постигнали неформално споразумение да забавят събирането на семейства бежанци, задържайки членове на семействата в Гърция с месеци, преди да ги пуснат по пътя към Германия. Гръцките власти отричат наличието на подобно споразумение. „Тази година успяхме да увеличим събирането на семейства с 27 процента в сравнение с миналата година и въпреки това ни обвиняват, че спираме този процес“, заяви министърът по миграцията на Гърция Янис Музулас.", "date": "2017.11.01", "title": "Бежанците в Гърция искат да ги пратят при семействата им в Германия, почват гладна стачка"}
{"url": "https://www.24chasa.bg/novini/article/6526236", "text": "Разходите по транспортирането на тялото на Джоана ще се поемат от колеж “Береа”, където тя беше студентка. Всички събрани пари до момента ще отидат за благотворителност. Това съобщиха родителите на 23-годишната старозагорка, която загуби живота си в катастрофа в САЩ, цитирани от  . Ето какво написаха те: ''Приятели, току-що разбрахме,че Berea college ще поеме всички разходи по транспортирането на тленните останки на нашето мило дете. Благодарим на колежа и на всички съпричастни с нашата болка''. При тежката катастрофа в Кентъки лек автомобил връхлита и разполовява на две колата, в която е пътувала Джоана, която загива на място. Разследващите все още се опитват да установят кой е виновен за трагичния инцидент.", "date": "2017.11.01", "title": "Колеж ще плати за връщане на тялото на загиналата в САЩ българска студентка"}
{"url": "https://www.24chasa.bg/novini/article/6526730", "text": "Държавният глава Румен Радев призова за по-широка обществена подкрепа на кампанията на БЧК в подкрепа на засегнатите от наводненията общини в Бургаско. Президентът призова и за разширяване на обхвата на помощта, така че събраните средства да се използват за закупуване на строителни материали и покъщнина, според нуждите на засегнатите от водната стихия. Това съобщиха от прессекретариата на Президентството. По време на среща на „Дондуков“ 2 с генералния директор на БЧК проф. д-р Красимир Гигов, държавният глава оцени високо създадената организация и оказваната от доброволците на БЧК подкрепа на най-тежко пострадалите семейства. „В труден за толкова много хора момент е важно те да знаят, че някой е съпричастен с тяхната болка и проблеми“, подчерта президентът. Проф. д-р Красимир Гигов покани представители на президентската институция да участват в разширеното заседание на Обществения съвет към БЧК, по време на което ще бъдат обсъдени конкретните начини за подпомагане на пострадалите от наводненията. Според държавния глава в работата на местните съвети трябва да бъдат включени и представители на пострадалите граждани. Служителите на Администрацията на президента ще подкрепят обявената от БЧК дарителска кампания в помощ на засегнатите от наводненията общини, стана ясно още от думите на Румен Радев. В продължение на проведените вчера срещи с представителите на областните и местните власти за преодоляване на последиците от наводненията, държавният глава проведе днес телефонен разговор с министъра на регионалното развитие и благоустройството Николай Нанков. По време на разговора министър Нанков изрази готовността на правителството за възстановяване на инфраструктурата в региона. Утре президентът Радев ще обсъди възможностите за подпомагане на засегнатите от наводненията граждани и със заместник-министър председателя Томислав Дончев, който е председател Междуведомствена комисия за възстановяване и подпомагане към Министерски съвет.", "date": "2017.11.01", "title": "Радев: Да се разшири обхватът на кампанията на БЧК за засегнатите от потопа"}
{"url": "https://www.24chasa.bg/novini/article/6526795", "text": "Три години затвор и глоба от 10 хил. лв. е наказанието на 38-годишния перничанин Владимир Краузе за наркотици. Той получи присъдата след споразумение между Окръжна прокуратура - Благоевград и адвоката му. Краузе бе арестуван на главен път Е-79 край Симитли миналата година. В колата, в която пътувала жена му и бебето им, бяха намерени наркотици и оръжие. Последваха обиски и в апартамента му в Банско, в гаражно помещение и лекия автомобил \"Мeрцедес GL 450\". Оказа се, че Краузе е произвел и държал с цел разпространение амфетамин. Общото нето тегло на откритата дрога, във вид на прахообразно вещество и таблетки, е 4229 грама. В нарушение на Закона за наркотичните вещества и прекурсорите, мъжът държал химични съединения Ц фенил 2-нитропен, за получаване на амфетаминбаза. Течностите били разпределени в четири бидона със съдържание на бензалдехид и седем - с нитроетан. Стойността на всички наркотични вещества е 126 892 лева, а на материалите за тяхното производство - 17 131 лева. Освен това в лек автомобил подсъдимият незаконно държал късоцевно огнестрелно оръжие марка \"Астра\" и осем бойни патрона.", "date": "2017.11.01", "title": "3 г. затвор и 10 хил. лв. глоба за наркотици"}
{"url": "https://www.24chasa.bg/novini/article/6526791", "text": "Британското правителство обяви днес, че преговорите с Брюксел за Брекзит ще бъдат подновени на 9 ноември, а не на 8, както първоначално обяви ресорният министър Дейвид Дейвис, предаде Франс прес, цитирана от БТА. Главният преговарящ от ЕС Мишел Барние и Дейвис \"се договориха днес двата екипа да се срещнат на 9 и 10 ноември\", съобщи британското министерство за Брекзита. Дейвис заяви в понеделник пред британския парламент, че шестият кръг от преговорите ще бъде от 8 до 10 ноември. Заради липсата на достатъчен напредък по трите приоритетни теми на \"развода\", в това число сметката, която Лондон трябва да уреди преди напускането на съюза, 27-те останали държави членки отказаха да започнат преговори за бъдещите отношения с Великобритания. Европейските лидери обаче дадоха зелена светлина за подготовка за преговори по бъдещо търговско споразумение с Лондон, което да влезе в сила след Брекзита, предвиден за края на март 2019 г.", "date": "2017.11.01", "title": "Подновяват преговорите за Брекзит на 9 ноември"}
{"url": "https://www.24chasa.bg/novini/article/6526804", "text": "Жилищен комплекс от ново поколение, а с него и крачка към Зелена София. Това е точното определение на новостроящия се жилищен комплекс от затворен тип – HILL SIDE на бул. „Симеоновско шосе“ в столицата, чиято първа копка бе направена днес. Разположен в полите на Витоша и роден от идеята за различна и екологична среда за живот, HILL SIDЕ задава бъдещето на затворените комплекси у нас – спокойствие, комфорт, чист въздух, зелен дом и едновременно с това ключова локация. Заслугата за това е на авторите на проекта – “Смарт Консултантс“ и „АТ Инженеринг 2000“. Проектът се осъществява със съдействието на Българо-американска кредитна банка (БАКБ). На събитието присъства и председателят на Надзорния съвет на БАКБ Цветелина Бориславова, а за успешното изграждане на комплекса бе отслужен тържествен водосвет. HILL SIDE се състои от шест сгради с разнообразни и просторни апартаменти, офис площи, подземен гараж, богато озеленен и отлично поддържан парк, допълнен от декоративни водни елементи; детски център с площадки за игра, зона за домашните любимци, кардио алея за почитателите на спорта сред природата, два открити басейна, СПА и фитнес център. Съвременните, висококачествени и енергоефективни материали и технологии, заложени в строителството, гарантират качеството на комплекса. Отличителният белег на HILL SIDE е и в детайлите – дъждовната вода, която ще се използва за поддържане на зеления парк, събраната слънчева енергия и природният газ, защото бъдещето е в отношението ни към природата, към по-зелена София, а това започва с по-зеления ни дом.", "date": "2017.11.01", "title": "Модерен жилищен комплекс ще учи как да пазим природата"}
{"url": "https://www.24chasa.bg/novini/article/6526205", "text": "Гръцки гражданин получи 100 лв. глоба за нарушаване на обществения ред в Гоце Делчев. А. Михайлидис живеел на квартира в къща и в двора на метална конструкция за асма окачил боксова круша, на която тренирал. Комшията обаче забелязал, че част от желязната конструкция е разместена вследствие на ударите по боксовата круша. Помолил гръка да премести боксовия чувал, но мъжът отвърнал, че ще го направи по-късно. Тогава съседът, който бил подпийнал, грабнал дъска и ударил по главата чужденеца. Михайлидис пък му отвърнал с няколко крошета и разкървавил носа на опонента си, а после повикал полиция. Двамата били отведени в управлението, а чужденецът получил акт. Обжалвал пред съда глобата от 100 лв. Не отрича, че е ударил съседа си, но само веднъж и то при самоотбрана. Магистратите обаче са категорични, че Михайлидис получил един удар, а отвърнал с няколко, и потвърдиха наказателното постановление за глобата. Решението на съда не е окончателно и подлежи на обжалване.", "date": "2017.11.01", "title": "100 лв. глоба за скандал заради боксова круша"}
{"url": "https://www.24chasa.bg/novini/article/6526165", "text": "Близо два часа адвокат, подсъдим и прокурор се обстрелваха в пловдивския окръжен съд с реплики и дуплики. Полицаят Венцеслав Караджов, който отговаря за убийството на двамата си родители, упрекна прокурор Стефани Черешарова, че е съчинила обвинителния акт. Той категорично отрича да има нещо общо със зверското убийство на Божура и Цветан Караджови. Според обвинението синът ги е застрелял с 8 куршума, за да се сдобие с имота, който те притежават в Пловдив. \"Няма нито едно пряко доказателство. Не е намерено и оръжието\", репликира адвокат Зоя Тошкова. Тя поиска съдът да върне делото на прокуратурата заради процесуални нарушения. По думите й тя и клиентът й не могли да се запознаят с материалите. \"Порази ме изречението в обвинителния акт: \"Венцеслав Караджов започнал да се подготвя за убийство на родителите си, в неустановено време се сдобил с пистолет с неустановена марка и заглушител\", цитира Тошкова. И допълни, че това е противоречие. Тошкова посочи още едно твърдение на обвинението. А именно, че клиентът й влязъл в имота на ул. \"София\" 68А, където живеели родителите му от задната страна и напуснал мястото, като разбил веригата, която била заключена с катинар. \"В същото време експертизата казва, че няма механични повреждания по катинара\", изтъкна защитата. Делото е събрано в 19 явни и 9 секретни тома. Тошкова и Караджов твърдят, че не са се запознали с тях напълно. \"Този процес може да влезе в учебниците по наказателно право как един адвокат и обвинеям шиканират съдебно дело, за да не започне\", отвърна прокурор Стефани Черешарова. Тя заяви, че адвокатката вземала болнични, а Караджов се оплаквал от здравословни проблеми, но изследванията показали, че показателите му са в норма. \"Когато човек не желае да се запознае с материалите няма прокурор, който да го принуди\", допълни Черешарова. На свой ред Тошкова поиска да се прави звукозапис в съдебната зала. Тя обясни, че е отсъствала на 11 и 12 юли, защото ходила на рок концерт във Виена. \"Господи, боже! Лъжа е, че в болничния лист не е отразено състоянието ми. Бях толкова зле, че дъх не можех да си поема. Целият процес на този казус ще стане азбучник, по който бъдещите юристи ще се учат\", отвърна адвокатката. Наложи се съдия Михаела Добрева да я пита иска ли малко време, за да се успокои. \"Не, не желая!\", отсече Тошкова. \"Прокурорката и адвокатката да нямат лична вражда\", питаха присъстващи в залата. И припомниха, че на всяко заседание двете се нападат. От своя страна подсъдимият нарече делото пълен фарс и обвини в лъжа прокурорката. След тайно съвещание съдът отхвърли искането на подсъдимия за връщане на делото и му даде ход. В залата стоеше резервният адвокат Мария Пейчева. \"Подсъдим и защита са имали два месеца да се запознаят с материалите\", отвърна съдът. И отказа искането за звукозапис. Делото ще се гледа по общия ред. В следващите заседания ще бъдат изслушани 90 свидетели и 30 вещи лица. Прокурорката прочете обвинителния акт. Според него на 15 май м.г. Венцеслав Караджов е влязъл в жилището на родителите си и ги е застрелял с пистолет с неустановена марка. Майка си пронизал с 5 куршума, а баща си - с три. 46-годишният Караджов е обвинен в предумишлено убийство с особена жестокост и с користна цел. Служителят от икономическа полиция в Пловдив имал спор за имот с родителите си, в който те живеели. След завръщането на сина и снахата Каля от Великобритания, отношенията на младите с възрастните се влошили. Синът искал да му прехвърлят имота. Родителите не харесвали съпругата му. Младите се преместили да живеят в апартамент на друг адрес. Но кучето на Караджов - немска овчарка, останало в двора на Божура и Цветан. Двамата многократно се оплаквали от тормоз от страна на сина им. Той пък записвал скандалите с тях на видеоклипове, но изрязвал началото. През 2014 г. синът завел иск срещу майка си и баща си с твърдението, че той е собственик на недвижимия имот на ул. \"София\" 68А. След като го загубил, полицаят решил, че родителите му трябва да бъдат убити. \"У него отсъстват синовни чувства и обич към майка му и баща му\", изтъкна прокурорката. Според нея Венцеслав започнал да чете в руски сайтове как се ликвидират безшумно хора - с различни отравяния, но това не го удовлетворило. Единственият сигурен начин бил да ги застреля, за да си постигне бързо целта. Притежавал три законни пистолета. Бил отличен стрелец. Но знаел, че ако използва служебните си оръжия, ще бъде разкрит. Затова, според прокуратурата, се сдобил с неустановен пистолет и патрони, произведени в \"Арсенал\". Тези боеприпаси обаче се предоставяли само на държавни учреждения, изтъкна Черешарова. На 15 май м.г. надвечер накарал съпругата си Каля да го закара към имота на родителите, за да нахранят кучето. Преди да стигнат, той слязъл, а жена му продължила. Караджов се придвижил пеша до жилището. Влязъл от задната част, за да избегне охранителната камера на съседа. Сложил си ръкавици. Майка му гледала телевизия. Знаел, че баща му си пийва вечер и затова решил първо да убие Божура. Застанал пред прозореца и приклекнал. Първият изстрел попаднал в шията на жената и тя седнала на леглото. Произвел втори, с който я улучил в дясната гръдна област. Направил 2-3 крачки и застанал пред външната врата. Счупил с щанга стъклото и се прицелил в баща си. Куршумът пронизал главата на Цветан Караджов и той паднал на пода. Синът влязъл в стаята и отново насочил пистолета към родителя си. След това отново стрелял в майка си. \"Разхвърлял вещи в стаята, за да инсценира грабеж. Изхвърлил пистолета на неустановено място и се прибрал при семейството си\", твърди прокурор Черешарова. На 17-и май съседка отишла до семейство Караджови и видяла безжизнените им тела. Синът е задържан на следващия ден. От тогава Венцеслав е категоричен, че е невинен и няма нищо общо с убийството. Той нарече процеса срещу него фарс. \"Невинен човек не се притеснява от нищо\", заяви за пореден път в съдебната зала. Според юристи процесът ще е продължителен.", "date": "2017.11.01", "title": "След 2 часа кавги в съда започна процесът срещу полицая с убитите родители"}
{"url": "https://www.24chasa.bg/novini/article/6526219", "text": "Властите на Мадагаскар призоваха гражданите да се откажат от ритуала Фамадихана, който е танц с мъртъвците, заради епидемията от чума, съобщи \"Дейли мейл\", цитиран от  . \"Ако човек умре от чума, а след това разравят гроба му за извършване на ритуалния танц Фамадихана, инфекцията може да се предава на тези, които контактуват с тялото\", заяви представителят на здравното министерство на островната държава Вили Рандриамаротия. По данни на Световната здравна организация (СЗО) от 1 август до 20 октомври в Мадагаскар са регистрирани 1153 случая на съмнения за чума, като 300 са потвърдени от лабораторни тестове. Досега са починали 94 души. Чумата се е разпространила в 37 от 114 региона на острова, разположен в Индийския океан, източно от Африка. Фамадихана е ритуална церемония за почитане на мъртъвците. Покойниците се изваждат от гробовете, сменя се платното, с което са увити, хващат им ръцете и танцуват с тях. Накрая ги връщат обратно в гробовете.", "date": "2017.11.01", "title": "Ритуални танци с мъртъвци сеят чума в Мадагаскар (Видео)"}
{"url": "https://www.24chasa.bg/novini/article/6523141", "text": "Според специалистите от гледна точка на породата най-опасното куче е канарският дог Има мощен едро тяло и свиреп вид. Определено държи на разстояние и най-големите любители на кучета. След него е немската овчарка Това са много интелигентни и изключително лоялни към стопаните си кучета. Това куче не търпи в близост да има непознати хора. Не се доверява на никого освен на собствениците си. Следва китайската порода чау-чау", "date": "2017.11.01", "title": "Кои са най-опасните кучета"}
{"url": "https://www.24chasa.bg/novini/article/6526249", "text": "Не смятам, че българското общество е готово да приеме БСП и ДПС в алтернативно управление. Това заяви лидерът на парламентарната група на ГЕРБ Цветан Цветанов пред журналисти в кулоарите на парламента. \"В момента, в който чух новината, че БСП искат вот на недоверие към кабинета, прочетох и една друга новина - по данни на Евростат безработицата е намаляла на 6,1 само за една година - от 7,2 на 6,1. Това, че БСП и ДПС искат да бъдат алтернатива или проявяват някакво несъгласие с политиките на сегашното управление - това е парламентарна възможност, от която те биха могли да се възползват. Аз не смятам, че българското общество днес е готово да поеме като алтернатива БСП и ДПС в едно алтернативно управление\", категоричен бе Цветанов.", "date": "2017.11.01", "title": "Цветанов: Обществото не е готово да приеме БСП и ДПС в алтернативно управление"}
{"url": "https://www.24chasa.bg/novini/article/6526260", "text": "Въпрос на време е сега, според източници от полицията, да бъде разкрито убийството на 32-годишната Дора Зембери, извършено с особена жестокост в гробище в Атина, информира \"Български новини\".  Полицаите, които са на пътя на извършителя, имат вече записите от камери, които се намират в гробището. Най-вероятно, според едни и същи полицейски източници, след бруталното убийство на Дора с 14 наръгвания с нож, извършителят не напуска през главния вход, а от друга точка в гробището.  Освен това е отбелязано, че позицията на мобилния телефон на жената е открита в Омония, където полицейските разследвания са насочени към момента. Най-вероятно убиецът е взел клетъчния телефон на жената и го е продал на някой, който е в тази област. Има огромна вероятност, убийството да е извършено с цел грабеж.", "date": "2017.11.01", "title": "Мъж наръгал 14 пъти 32-годишната жена на гробище в Атина, полицията е по петите му"}
{"url": "https://www.24chasa.bg/novini/article/6526262", "text": "„Дори някой да внушава, че началото започва от днес, строителите доказват, че това не е така. България е изградена до тук с Вашето майсторство, талант, сърце и любов.“ С тези думи заместник–министърът на регионалното развитие и благоустройството Валентин Йовев се обърна към участниците в Международната юбилейна научна конференция „75 години УАСГ“, посветена на годишнината от създаването на Университета, съобщават от пресцентъра на МРРБ. „Като общество и като отделни личности, всички заедно ще намерим решения на проблемите, за да постигнем един бъдещ, устойчив модел на развитие на Университета по архитектура, строителство и геодезия, защото без Вашата велика професия не може да съществува нито една държава и нито едно общество“, каза още в словото си Валентин Йовев. „Да строиш е съзидание, а всеки градеж е ново извисяване и на построеното, и на личността, която го създава“, подчерта от трибуната заместник – регионалният министър и изрази удовлетвореност, че през годините ръководствата на Университета са го опазили от политически пристрастия и влияния. Валентин Йовев се обърна към всички представители на институциите в страната да се включат с всички сили в развитието на висшето учебно заведение. „Вашата професия интегрира нации, религии, политики, а съграденото от Вашите ръце, ум и отдаденост ще остане за поколенията“, заключи заместник – министърът. Тази вечер в Тържественото събрание, по повод 75-та годишнина на УАСГ ще участва министърът на регионалното развитие и благоустройството Николай Нанков.", "date": "2017.11.01", "title": "Зам.-министър Йовев участва в откриването на Международна юбилейна конференция „75 години УАСГ“"}
{"url": "https://www.24chasa.bg/novini/article/6526307", "text": "ГДБОП работи по много случаи на измами в интернет, подобни на тези, извършвани от Спас Василев от Кочериново. Това съобщи Явор Колев, началник на сектора за борба с трансграничната престъпност в службата. Случаят \"Спас\" бе преекспониран от медиите, тъй като много от жертвите са журналисти. Ежедневно се работи по такива случаи, дали това са профили, които събират средства за болни, за деца.. Различни типове измами в интернет и особено във Фейсбук, която има над три милиарда потребители, една огромна социална мрежа, арена на извършване на всякакъв вид кибер престъпления, предаде БНР.  Последната интернет измама у нас е насочена срещу потребители на порно сайтове. Те са изнудвани за пари, като им е обяснено, че това е глоба, наложена от МВР", "date": "2017.11.01", "title": "ГДБОП работи по много случаи на измами в интернет, подобно на това на Спас Василев"}
{"url": "https://www.24chasa.bg/novini/article/6526338", "text": "Националното самосъзнание, ценностите и културата ни днес са плод на усилията на хиляди българи - книжовници, просветители и революционери. Именно осъзнатата почит към предците и оценяването на съвременните будители са мостът към по-доброто ни бъдеще. Това написа премиерът Бойко Борисов в профила са в социалната мрежа „Фейсбук“ по повод 1 ноември – Ден на народните будители. „Бъдете будни в помислите си и във всяко свое действие. Честит празник!“, пише още министър-председателят.", "date": "2017.11.01", "title": "Борисов на празника: Бъдете будни във всяко свое действие"}
{"url": "https://www.24chasa.bg/novini/article/6526320", "text": "Сестрата на премиера Бойко Борисов д-р Красимира Иванова защити вече бившия здравен министър проф. Николай Петров след като той подаде оставка поради обвинения в роднински назначения. \"Професор Петров го познавам като пациент. Имах много тежка диагноза и лекарите реагираха много бързо. Искам да благодаря на целия екип, който ме оперира. Трябва да се научим да пазим добрите професионалисти и хора – тези, които приемат състоянието на пациента като своя емоция, а проф. Петров е точно такъв\", посочи Иванова пред  Тя сподели, че не може да коментира решенията на брат си в професионален аспект, тъй като излизат от нейната компетенция. \"Професор Петров, просто се дръжте! Толкова много пациенти дължат живота си на Вас! Да си началник или министър е временно\", категорична бе д-р Иванова. Сестра на премиера обясни, че най-тежкият момент за нея, по линия на позицията на брат ѝ, е бил, когато закрили болницата, за която работела преди 15 години. \"Останах без работа. Тогава брат ми беше кмет. Намерих си работа в общинска болница, но веднага ме попитаха дали той не ми е помогнал, за да започна. Аз съм медик, който е учил за това, кандидатствал е и е намерил работа по специалността си. Ако си бях останала вкъщи пък щяха да ме питат как се издържам\", разказа д-р Красимира Иванова.", "date": "2017.11.01", "title": "Сестрата на Борисов: Дръжте се проф. Петров - да си министър е временно"}
{"url": "https://www.24chasa.bg/novini/article/6526374", "text": "Нямаме одобрено име за нов здравен министър. Това е в компетенцията на министър-председателя да направи предложението. Вчера, когато имахме политически съвет тази тема само беше маркирана, без да имаме конкретно лице нито имена, които да са обсъждани. Това заяви председателят на парламентарната група на ГЕРБ Цветан Цветанов пред журналисти в парламента по повод оставката на здравния министър Николай Петров. \"Оставката съвпадна с един доста тежък за държавата период. Днес и утре парламента ще разглежда съответните бюджетни предложения в комисиите. Другата седмица ще внасяме проектобюджета и затова може би не сме толкова бързи във вземането на решения. Не мога да се ангажирам със срокове\", заяви Цветанов. По думите му БСП биха казали, че ГЕРБ са уязвими на тема корупция, но според него партия ГЕРБ е тази, която трябва да води най-агресивна политика срещу корупцията. \"Проф. Николай Петров е доказан професионалист. Аз поне досега не бях чул нещо лошо за него. Той е толкова внимателен и ерудиран, че никога дори не съм присъствал или не съм чувал някъде да е повишавал тон. Той е много консенсусен и винаги търси диалога, за да реши даден проблем и да вземе управленско решение. Понякога някои стойностни хора са обстрелвани доста сериозно. Не знам дали той е извършил законово нарушение. Говорим за одитен доклад възложен по време на служебния кабинет. Тогава волята на кабинета беше да овладее държавата, не да прави политики. В бюджетно измерение държавата е с близо 200 млн. приходи на минус за този период. Чух дори коментари, че някои от вицепремиерите на служебния кабинет са търсели точно подобни компромати, за да могат да извадят Николай Петров от поста на шеф на ВМА. Приемам го като някакъв сценарии заложен по време на служебния кабинет. Доколкото чух вчера, кулоарно, един бивш вицепремиер е ходил в дадени здравни заведения, за да подпомогне искането за вот на недоверие на здравеопазването. Казаха ми го и не съм много сигурен дали това е така\", обясни Цветанов. На въпрос дали е морално, че Николай Петров е възложил оферта на приятеля на дъщеря си, той отговори така - Не е морално, разбира се. Аз знам, че това е най-добрата оферта, която е дадена. Вчера, когато говорихме с Валери Симеонов и с колегите, казаха, че дори самият Николай Петров не е знаел, че това е човекът, който живее на семейни начала с неговата дъщеря.", "date": "2017.11.01", "title": "Цветанов: Нямаме одобрено име за нов здравен министър"}
{"url": "https://www.24chasa.bg/novini/article/6526373", "text": "Бащиното име вече ще се вписва в актовете за раждане на българчета, родени извън страната. Това решиха депутатите с приемането на промените в Закона за гражданската регистрация, внесени от „Обединени патриоти“, на първо и второ четене. Промените се въвеждат, защото до момента тези деца се записват в регистъра на населението само с две имена – собствено и фамилно. В българската именна система обаче присъства и бащиното име. Според законопроекта избраният правно-технически похват е аналогичен на предвидената от законодателя възможност за добавяне на наставки –ов и –ев и окончание -а за женски род на децата, родени извън страната, така че те да придобият имена, съглано българската именна система. От партия ДПС също предложиха промени в Закона за гражданската регистрация, с които се предлагаше да се заличат насилствено наложените имена при „възродителния процес“ в ЕСГРАОН. То бе отхвърлено с 23 гласа \"за\", 61 - \"против\" и - 66 \"въздържали се\".", "date": "2017.11.01", "title": "Бащиното име вече ще се вписва в актовете за раждане на българчета, родени извън страната"}
{"url": "https://www.24chasa.bg/novini/article/6526397", "text": "Извършителят на терористичната атака в Долен Манхатън, Ню Йорк, е свързан с близкоизточната радикална групировка „Ислямска държава“, но се е радикализирал след пристигането си в САЩ през 2010 г. Това заяви губернаторът на щата Ню Йорк, Андрю Куомо, предава Франс прес, цитирана от Фокус. Нападателят, идентифициран като 29-годишния узбек Сайфуло Хабибулаевич Саипов, е „страхлив первезник, свързан с „Ислямска държава“ и радикализиран“ в САЩ, подчерта губернаторът.", "date": "2017.11.01", "title": "Губернаторът на Ню Йорк: Нападателят от Манхатън се е радикализирал в САЩ"}
{"url": "https://www.24chasa.bg/novini/article/6526396", "text": "\"В алтернативния ни държавен бюджет за 2018 г. искаме да стимулираме българското традиционно изкуство\". Това каза лидерът на БСП Корнелия Нинова след среща с културни дейци в парламента. \"Разговорът бе смислен и с конкретни предложения. Обсъдихме нашите инициативи за „културен чек“. Това представлява ангажимент на държавата за политика по отношение на българската култура чрез издаване на чек с покритие от 200 лв. за всеки млад човек, навършил 18 години, които да ги ползва само за посещение на театри, на музеи и др. С това целим две неща. Първо да помогнем на хората на културата, които са в изключително трудно положение чрез тези средства и второ да възпитаваме у младите отношение към българското – култура, музика, изкуство\", заяви Нинова. \"Представихме и нашия законопроект за това определен процент от програмите на БНТ и БНР да бъде с българска културна продукция, както и предложенията ни за бюджета в 2018 г. по отношение на културата – 1 % от БВП и предложенията ни как това да бъде разпределено, така че да се стимулира българското, традиционно изкуство и култура\", добави соцлидерката. По отношение на протеста на учените от БАН за по-високи заплати Нинова припомни, че в алтернативния бюджет има предложения за средствата за наука и за развой на дейността.", "date": "2017.11.01", "title": "Нинова: В алтернативния ни бюджет искаме да стимулираме традиционното ни изкуство"}
{"url": "https://www.24chasa.bg/novini/article/6526400", "text": "19 години след създаването си Младежко ДПС е не просто в най-голямата либерална младежка организация, а пример за подражание в един свят, в който \"толерантност\" и \"ценности\" са думи, които често фигурират само на хартия, но липват в реалния живот. Това написа евродепутатът и лидер на младежкото ДПС Илхан Кючюк до членовете на организацията по повод нейния 19-и рожден ден. \"България днес не е това, което трябва да бъде. В период, в който погледите на цяла Европа са съсредоточени в България, нас ни управляват крайни националисти, от чието поведение се срамуваме не само ние. Наша работа е да се преборим за една достойна България\", призовава Кючюк. Ето и пълният текст на писмото на Кючюк: Скъпи приятели, Уважаеми членове и симпатизанти на Младежко ДПС, 1 ноември е една от най-важните дати в моя календар. Рожденият ден на нашата организация е дата, която дава както на мен, така и на вас, много поводи за гордост. Дата, която изпълва със смисъл нашите общи усилия. Преди година Младежко ДПС навърши 18 години и си казахме, че нашата история и опит ни дават достатъчно основания да заявим, че сме част от модерното българско общество, но и правят отговорностите ни още по-големи. Изминалата година бе толкова динамична, че съм сигурен, че едва ли някой се съмнява колко вярно е това. Гордейте се, скъпи приятели! Не само днес. Нима няма за какво? 19 години след създаването си Младежко ДПС е не просто в най-голямата либерална младежка организация. Младежко ДПС е пример за подражание в един свят, в който \"толерантност\" и \"ценности\" са думи, които често фигурират само на хартия, но липват в реалния живот. Гордейте се, защото всеки един от вас има своя принос за това нашата организация да бъде това, което е. Днес ние имаме партньори и приятели в цял свят и това още веднъж доказва нашия капацитет. Гордейте се, защото ние разбиваме клишета. Ако някой продължава да твърди, че младите не се интересуват от политика и са апатични, то нека погледне нас. Нека види всички будни, активни членове и приятели на Младежко ДПС. Да си кажем истината. Очакват ни много трудности. България днес не е това, което трябва да бъде. В период, в който погледите на цяла Европа са съсредоточени в България, нас ни управляват крайни националисти, от чието поведение се срамуваме не само ние. Наша работа е да се преборим за една достойна България. България, от която не се срамуваме. България, с която се гордеем. Както винаги, заедно ще успеем. Благодаря! Благодаря на почетния председател на ДПС д-р Ахмед Доган за проявеното визионерство и лично доверие към Младежко ДПС. Благодаря на първия председател на Младежко ДПС, а днес вече председател на ДПС г-н Мустафа Карадайъ за безценните насоки. На ръководството на партията ни за постоянната подкрепа. Благодаря на всички млади хора на ДПС, които вложиха и влагат цялата си енергия и потенциал в името на една по-добра България. Бъдете здрави, скъпи приятели. И смело напред! Честит рожден ден, Младежко ДПС! Ваш, Илхан", "date": "2017.11.01", "title": "Илхан Кючюк: Младежкото ДПС вече 19 г. е пример за подражание"}
{"url": "https://www.24chasa.bg/novini/article/6526431", "text": "Виваком сваля цените за сателитната тв услугата, промоцията е до края на месеца. Клиентите, които подпишат нов или подновят съществуващия си договор, могат да гледат над 55 тв програми за 8,99 лв. на месец. В пакета TV M има над 90 канала, от които 11 с HD качество, а цената е 13,99 лв. на месец. За TV L таксата е 15,99 лв. с включени 110 програми, от които 13 са HD качество. Клиентите получават и безплатно HD оборудване, безплатна инсталация на услугата и 25 радиостанции= Намаление има и за TV GO - мобилна телевизия с над 65 канала. При нея има опции за спарена на пауза, връщане назад до 7 дни и видеотека с до 300 филма. Пакетът може да се добави за 2,90 лв. месечно в комбинация със сателитна телевизия.", "date": "2017.11.01", "title": "Виваком сваля цените за сателитна телевизия"}
{"url": "https://www.24chasa.bg/novini/article/6525841", "text": "Започва обществено обсъждане за обявяването на защитена зона \"Комплекс Калиакра\" и за промени в още три защитени зони, съобщава пресцентърът на Министерството на околната среда и водите /МОСВ/. На интернет страницата на ведомството днес са публикувани проектозаповедите за \"Комплекс Калиакра\" и за изменение и допълнение на заповедите, с които са обявени защитените зони \"Калиакра\", \"Белите скали\" и \"Било\", се посочва в съобщението. Според Закона за биологичното разнообразие (ЗБР) е изготвен проект на заповед за обявяване на защитена зона за опазване на природните местообитания и на дивата флора и фауна BG0000573 \"Комплекс Калиакра\". Защитената зона е разположена в землищата на с. Тюленово, община Шабла, област Добрич, с. Камен бряг, с. Свети Никола, с. Българево, Каварна, с. Божурец, с. Топола, община Каварна, област Добрич и Балчик, община Балчик, област Добрич. В съответствие с изискванията на ЗБР са публикувани за обществено обсъждане и проектите на заповедите за изменение и допълнение за защитените зони BG0002051 \"Калиакра\", BG0002097 \"Белите скали\" и BG0002115 \"Било\" за опазване на дивите птици. Пълният текст на всяка от проектозаповедите и съпътстващата ги информация са на разположение и в административната сграда на Регионалната инспекция по околната среда и водите във Варна /ул. \"Ян Палах\" 4/. В едномесечен срок заинтересованите лица могат да представят на министъра на околната среда и водите мотивирани писмени становища, възражения и предложения по посочените режими в проектите на заповедите, информират от МОСВ.", "date": "2017.11.01", "title": "Започва обществено обсъждане за \"Комплекс Калиакра\""}
{"url": "https://www.24chasa.bg/novini/article/6525794", "text": "След внесен в съда обвинителен акт по бързо производство на Районна прокуратура – Велико Търново, 29-годишен крадец ще изтърпи наказание от общо две години лишаване от свобода при общ режим, съобщиха от държавното обвинение. Присъдата е следствие от постигнато в съдебно заседание споразумение, уточняват от Апелативната прокуратура в Търново. Илия Т. се призна за виновен и е осъден за това, че на 17 октомври т.г. задигнал от от апартамент на ул.“Никола Габровски“ в старопрестолния град преносим компютър „Тошиба“, лед телевизор „Нео“ и чаршаф – всички вещи на обща стойност 339 лв. Случаят не е маловажен и деянието е извършено повторно. Престъпление по чл. 195, вр. чл. 194, вр. чл. 28 от НК. За това деяние е осъден на шест месеца лишаване от свобода при общ режим. Съдът е привел в изпълнение и наложеното му наказание по друго наказателно дело от една година и шест месеца лишаване от свобода при общ режим. Споразумението има последици на влязла в сила присъда.", "date": "2017.11.01", "title": "Две години затвор за крадец,\nтарашил жилища в Търново"}
{"url": "https://www.24chasa.bg/novini/article/6525839", "text": "Будителят не е интелектуалец по европейски образец, той е българска духовна категория, каза президентът Румен Радев в обръщението си днес към ръководителите на институции в областта на науката, образованието, културата и изкуството, в президентството. Държавният глава изтъкна, че будителят е човек, който се разпознава по светлината, с която озарява околните, с талант, с доблест, с мъдрост и отдаденост. Будителите са мисионерите на културата, на морала и свободата, каза държавният глава. Срещата се състоя непосредствено след като по традиция пред президентската институция по повод Деня на народните будители беше издигнато националното знаме. ", "date": "2017.11.01", "title": "Румен Радев: Будителите са мисионерите\nна културата, на морала и свободата (Видео)"}
{"url": "https://www.24chasa.bg/novini/article/6525849", "text": "Спор дали предвидените близо 600 млн. лв. за закупуването на нови изтребители и бойни кораби за армията през 2018 г. да не ъдат дадени за пенсии се е разразил на заседанието на правителството в понеделник, когато бе приет бюджетът за следващата година. Спорът е бил подхванат от вицепремиера Валери Симеонов, веднага след като финансовият министър Владислав Горано е представил показателите на бюджета. Днес се чувствам неразположен да подкрепя това перо и няма да го направя, обърнал се Симеонов към премиера Бойко Борисов. С думите си той засяга военните пилоти, които предната седмица отказаха да летят, защото се чувствали \"неразположени\". Парите за нова бойна техника да бъдат дадени за повишение на заплатите в контролните институции на държавата и за по-голямо увеличение на пенсиите от предвиденото, настоява Симеонов. Другият \"патриотичен\" вицепремиер Красимир Каракачанов пък благодари на финансовия министър и останалите министри, че са \"разположени\" и са му отпуснали пари за нова бойна техника. ВИЖТЕ ЦЯЛАТА СТЕНОГРАМА:  ВЛАДИСЛАВ ГОРАНОВ: Уважаеми господин министър-председател, уважаеми госпожи и господа министри, колеги, актуализираната средносрочна прогноза за периода 2018-2020 година представя дългосрочните икономически перспективи и основните допускания в правителствените фискални цели и приоритети, като акцентира на основните параметри на бюджетната рамка за следващата година. Включена е, съгласно изискванията и съгласно Закона за публичните финанси, съпоставка на макроикономическата прогноза на Министерството на финансите с тази на Европейската комисия, както и съпоставка на прогнозата на Министерството на финансите с прогнозата на Европейската комисия по отношение на показателите на сектор „Държавно управление“. Макроикономическата прогноза, използвана при разработването на актуализираната средносрочна бюджетна прогноза се базира на допусканията за основни показатели на външната среда на Европейската комисия, Световната банка, Международния валутен фонд, Министерството на финансите на Република България и актуални данни към края на месец септември 2017 година. Продължаващите положителни очаквания за икономическото развитие на страната, в това число и на оценката за номиналния размер на брутния вътрешен продукт, залегнали в есенната макроикономическа прогноза, са отчетени при подготовката на актуализираната прогноза за 2018-2020 година. Реалният растеж на брутния вътрешен продукт се очаква да се запази на относително стабилни нива от 3,9 на сто на година през прогнозния период. Вътрешното търсене ще остане водещо за повишението на БВП по линия както на потреблението, така и на инвестициите. В същото време растежът на крайното потребление ще се забави към края на прогнозния период поради по-ограниченото нарастване на публичното потребление, от една страна, и ограничаването на положителната динамика на пазара на труда в резултат от неблагоприятните демографски тенденции в страната. По отношение на пазара на труда очакваме през 2018 година нивото на безработицата да продължи да се понижава и да достигне 6,2 на сто, а равнището на безработица ще продължи плавно да намалява и през останалите години, като през 2020 година се очаква да достигне 5,6 на сто от работната сила. Коефициентът на икономическата активност „15+“ се очаква да нарасне с по-бавен темп спрямо предходната година поради постепенното свиване на потенциала на свободния трудов резерв, който би могъл да задоволи търсенето на труд. В същото време, пенсионната реформа и структурните реформи на пазара на труда се очаква да допринесат за нарастване на участието на населението в работната сила. По отношение на инфлацията се очаква средно годишно повишение на хармонизирания индекс на потребителските цени през 2018 година да бъде около 1,4 на сто, а инфлацията в края на годината да достигне 1,6 на сто. По-високите стойности ще се дължат на продължаване на поскъпването при потребителските цени на храните и горивата, както и на засилване на базисната инфлация под влияние на по-високото вътрешно търсене. Принос има и планираното увеличение на акцизните ставки върху цигарите, който се оценява като 0,1 на сто в края на 2018 година. Средногодишно повишение на хармонизирания индекс на потребителските цени се очаква да се ускори до 1,7 през 2019 година и 1,8 през 2010 година при допускане за по-високи международни цени на петрола и неенергийните суровини и нарастване на вътрешното търсене. Фискалните цели са следните: Предвижда се да се запазят целите на дефицита по консолидираната фискална програма, заложени в пролетната средносрочна бюджетна прогноза за периода 2018-2020 година, като дефицитът съответно е планиран по години, както следва: 1 на сто за 2018 година, 0,5 на сто от БВП и нула, балансиран бюджет, за 2020 година. През прогнозния период при приходите се наблюдава тенденция за номинален ръст за всяка от годините, включително за 2018 година, спрямо очакваното изпълнение за 2017 година, което се дължи както на увеличението на номиналния размер на брутния вътрешен продукт, така и на засилените мерки за повишаване на събираемостта на данъчно осигурителните приходи и очакваните по-високи размери на приходите от помощи и дарения от чужбина, разбирайте съфинансирането от европейските фондове. При разходите през прогнозния период се наблюдават тенденции, подобни на тези при приходите, като, разбира се, с оглед постигане на балансиран бюджет темповете на увеличение на разходите с малко са по-бавни от темповете на увеличение на приходите. В тази връзка и политиката по финансиране може да се характеризира със следното: Продължаващата фискална консолидация, тоест намаляването на дефицита и прогнозата за постигане на балансиран бюджет през 2020 година, са предпоставка за намаляване на необходимостта от дългово финансиране на бюджета и се очаква постепенен спад на съотношението на държавния дълг към прогнозния брутен вътрешен продукт, което да достигне ниво от 20 на сто към края на периода. За периода 2018-2020 година нивото на консолидирания дълг на сектор „Държавно управление“ се очаква да се движи в диапазона от 24 до 20, като прогнозните стойности на консолидирания дълг значително са под максимално допустимата референтна стойност на Маастрихтските критерии за конвергенция от 60%, което ще гарантира изпълнението на Маастрихтските критерии по този показател. Мога да премина по секторите, но колегите имаха възможност да участват активно в дебата между Министерството на финансите и отделните секторни министерства, така че ще го спестя, за да дам възможност на колегите да коментират отделните сектори и да представят данните. Мога само да обобщя, че предвидимостта и стабилността, която нашето управление дава, връща доверието в потребителите и гарантира както ръст на потребление, така и ръст на доходите, което е една добра новина фона на рисковете, които външната среда крие за следващите няколко години. Има достатъчно буфери предвидени в бюджета, така че той да е изпълним и, според мен, гарантира до голяма степен изпълнението на функциите на държавата в следващата година специално и в тригодишния период. Основните приоритети, заложени в програмата на правителството 2017-2021 година, са намерили място в бюджета за 2018 година и в следващите години от прогнозния период, така че предлагам на колегите, ако нямат друго виждане, да го подкрепим и да го предложим на Народното събрание за дебат. БОЙКО БОРИСОВ: Валери Симеонов! ВАЛЕРИ СИМЕОНОВ: Аз за съжаление ще започна с несъгласие с някои точки. Смятам, че, въпреки че като цяло бюджетът е добре съставен, макропоказателите са също много добри, но все пак аз мисля, че могат да се извършат определени промени в него, които биха подпомогнали като цяло развитието на страната и не на последно място – и условията на възнаграждение, най-вече на работещите в държавния сектор, като предпоставка за извършване на реални промени, такива, каквито ние сме си заложили в програмата. Имам предвид това, че заплатите в държавния сектор са изключително ниски, особено на тези звена, които трябва да упражняват контрол, които извършват не особено привлекателни дейности, свързани със социалното обслужване и т. н. – проверки, налагане на актове, наказателни постановления и т.н. На практика, хора с по 460 лева заплати, вече с 510 лева, ще бъдат от догодина, проверяват и трябва да направят актове на фирми-нарушители със стотици хиляди обороти само за едно денонощие. Ние трябва отнякъде да осигурим за тези хора средства. Същото се отнася и за социалните работници и за тези, които работят в етнически квартали, за санитарки и за тези, които са подложени на ежедневни рискове, които ние виждаме, укоряваме, но практически на тези хора ние не им подаваме ръка, което означава, че държавата няма особено сериозен интерес, поне така излиза, да извършва промени в посока по-висока събираемост, контрол и решаване на етнически проблеми. Ако държавата го иска, тя трябва да плати за това. Също така не виждам някакви сериозни мерки по отношение на демографията, която сме заложили също като приоритет на коалиционното правителство и в тази връзка очаквах да има някакви данъчни облекчения за младите семейства с до 3 деца – модели, които са приложени в доста европейски страни. Конкретния пример, на който последно се натъкнах, това е в Унгария, например, при три деца данък общ доход практически става нула. Аз не мисля, че това много ще ощети бюджета, може би е въпрос на едни прецизни сметки. Но с оглед на намаляващата раждаемост, съвсем естествено е държавата също да стимулира, ако желае да има ръст в прираста. Също така може да се помисли и за някои стипендии на студенти в България и в чужбина по специалности, не тотално, а по специалности, които са необходими за нашата икономика. Не на последно място, ще поставя въпроса чисто политически за приоритетите на коалиция „Обединени патриоти“ като част от сегашното коалиционно управление, които знаете, че поставихме акцент върху пенсиите. Има повишение на пенсиите, ръстът за 2018 година също е добър, но, все пак, аз мисля, че можеше и там нещо да се направи и да се задели. Естествен е въпросът на всеки един от вас откъде ще дойдат парите? При този бюджет аз виждам резерви, които могат да бъдат пренасочени. Така, например, аз апелирам да не се подкрепя бюджетът на Министерството на отбраната в тази му част, в която заделяме едни 230 милиона годишно за закупуване на нови самолети. Наясно съм с изискванията като членове на НАТО, че трябва да развиваме и авиация, но мисля, че можем да си позволим това да започне в един малко по-късен етап, още повече, че в момента, както виждаме, и да вземем нови самолети няма кой да ги кара. Така че, към настоящия момент специално аз лично, господин Борисов, се чувствам леко неразположен да гласувам точно това перо. Днес съм неразположен и няма да го гласувам това перо за бюджета на отбраната. Тези пари могат да бъдат насочени към тези дейности, които изброих. Извинявайте, но да купуваме нови военни играчки при положение, че там има много сериозни проблеми в екипа на хората, които ще управляват тези нови самолети и въобще никаква гаранция няма, че някой ще се качи на тези самолети, по-добре да не правим тези излишни рискове, защото са прекалено скъпи. Нещо подобно е и въпросът с фрегатите, въпрос, който също би трябвало, според мен, да бъде по-сериозно обсъден – дали са нужни тези големи разходи, защото самолети и фрегати са още 400 милиона, а в това време хората, които са по места, тук гледам моите колеги, които ден след ден, съвещание след съвещание се оплакват, че като се започне от борсите и се мине през социалните работници и медицински сестри, и какви ли още не, всъщност се гърчат около нивото на минимална работна заплата, контролират и ще внасят приходи. Нали така, господин Горанов? Даже аз се учудвам, че вие не поискахте повишение, например, на заплатите на митничарите, които са основният фактор за увеличаване на приходите, защото, подложени на сериозни изкушения, тези хора все пак трябва държавата да е зад тях, включително и финансово. Така разсъждавам аз и в тази връзка приключвам – предвижда ли се все пак някаква актуализация към някакъв момент при положително развитие на показателите на бюджета? Това е, което искам да кажа. За днес съм неразположен, но като цяло ще подкрепя бюджета. Въпреки че съм неразположен, като цяло ще го подкрепя, защото е добър и защото дава много сериозни перспективи за развитието най-вече на икономиката. Благодаря. ВЛАДИСЛАВ ГОРАНОВ: Ако ми позволите, господин премиер. До някаква степен проблемът, поставен от господин Симеонов във връзка с контролните звена в системата на Министерството на труда и социалната политика и в системата на Министерството на финансите, е решен. До някаква степен, тъй като за системите на Министерството на финансите е предвидено 5% увеличение за Националната агенция за приходите и за „Митниците“, даже за Националната агенция за приходите е предвидено (и ви моля да го подкрепите) и укрепване на персонала като числен състав – във връзка с функциите на фискален контрол са предвидени допълнително 200 щатни бройки за Националната агенция за приходите. Предполагам, че министър Петков може да докладва увеличението на възнагражденията в Министерството на труда и социалната политика, но и там има предвидено увеличение – както по отношение на Агенцията за социално подпомагане, така и по отношение на другите звена. БИСЕР ПЕТКОВ: Ако ми позволите, господин премиер, да уточня това, което министър Горанов каза. Всъщност, в проекта на държавния бюджет, в частта „Разходи за помощи, обезщетения и ведомствени разходи“, на Министерството на труда и социалната политика и второстепенните разпоредители са предвидени 9 милиона 400 хиляди лева и повече разходи за персонал, което ще позволи увеличение на работните заплати до 10%, като приоритетно смятаме да го насочим към Агенцията за социално подпомагане, където нивата на заплащане са най-ниски. Разбира се, тук в интерес на истината трябва да кажа, че има искания, има и петиции, които са до Вас и до финансовия министър, и до мен за по-сериозни увеличения от социални работници, но това е към момента заложеното в проекта на бюджета – до 10% увеличение на средствата за работна заплата във второстепенните разпоредители, тоест за социални работници, трудови инспектори и трудови посредници. Благодаря. БОЙКО БОРИСОВ: Красимир Каракачанов! КРАСИМИР КАРАКАЧАНОВ: Уважаеми господин премиер, уважаеми колеги, разбрах, че колегата Симеонов е неразположен и вероятно това е причината да не може да се запознае с темата за отбраната или поне да прочете какво пише в Програмата за управление. Няма как да говорим за това, че има едни разходи, които били за отрязване от Министерството на отбраната, защото проектът за модернизация на въоръжените сили е един проект, който, за съжаление, е бавен прекалено дълго. От миналата година, с гласуването още на бюджета през 2016 година, са предвидени необходимите средства и те са планирани. Ако ние сега спрем тези проекти за модернизация, означава, че следващите пет-шест години няма да извършим нищо в тази посока. Не само по отношение на това, че и от Европейския съюз, и от НАТО има изискване по отношение на отбраната и разходите, които трябва да се направят – 2 на сто от брутния вътрешен продукт, а и поради факта, че състоянието на въоръжените сили е такова, че проекти за модернизация не могат да се отлагат. Те трябва да се развиват, разбира се, по начин, по който това се прави ясно, прозрачно, с контрол върху всеки лев, който се изразходва. Но те не могат да бъдат спирани и от тази гледна точка искам да благодаря за разположението на министъра на финансите и разбирането, което прояви за 100 милиона лева за увеличение на заплатите на военнослужещите, които не са увеличавани от 2013 година. Благодаря. БОЙКО БОРИСОВ: Цачева! ЦЕЦКА ЦАЧЕВА: Уважаеми господин премиер, колеги, преди всичко искам да благодаря на Министерството на финансите, на финансовия министър господин Горанов, че по време на междуведомственото съгласуване бяха предвидени средства в размер на 5% и за служителите от ГД „Охрана“, като по този начин те се изравняват с увеличението на възнагражденията за служителите от ГД „Изпълнение на наказанията“. Остава обаче нерешен още един проблем. В чл. 62 в проекта на закона е казано кои са служителите, за които важи базата за определяне размера на основно месечно възнаграждение за най-ниската длъжност. Тук са предвидени в този член и служителите, най-образно казано, надзирателите в затворите. От 1 април 2017 година служебният министър на вътрешните работи е издал заповед базата в МВР да е 190 лева. В затворите базата си остава 95 лева и няма възможност, поради липса на средства, да бъде изравнена и спазен законът, тъй като те са по един и същ ред. В този смисъл ми е апелът – да се преосмисли, ако трябва след внасянето в пленарна зала, но трябва да бъде спазен законът и да бъде еднакво спрямо служителите в МВР и служителите от ГД „Изпълнение на наказанията“. ВЛАДИСЛАВ ГОРАНОВ: Това, което коментира госпожа Цачева, е едно от допълнителните възнаграждения, предвидени в Закона за МВР. Това, което тя каза, всъщност е, че това допълнително възнаграждение в МВР, което е за изпълнение на специфични функции, е определено в размер на една втора от 380, сиреч 190 лева, а в Министерството на правосъдието за звеното ГД „Изпълнение на наказанията“ е определено в размер на 95 лева. Няма нормативно изискване да са еднакви. Тук се търси аналогия и изравняване, но ако трябва да сме коректни, никъде законодателството не предвижда и не налага тези размери да са еднакви. Решението е въпрос на целесъобразност. Моите притеснения са, че в един момент ще се стигне до това, че основният акцент в следващия бюджет ще се даде върху звената от системата на отбрана и сигурност, които също са важни, но в края на краищата са само една част от системите, които правят държавата функционална. За мен, още в предизборната програма сме дали ясен акцент в това какви са идентифицираните проблеми и потребности на обществото и със сигурност, освен отбрана и сигурност, трябва да дадем акцент и върху другите системи. Увеличението от 5% в никакъв случай не е някакво колосално, но то трябва да бъде съпоставено с това, че през последните години в държавата нивото на инфлация е било през по-голямата част от периода отрицателна. Тоест, реалните доходи на хората са се увеличавали през целия период. Да, темповете в реалния сектор са по-високи, отколкото темповете в бюджетния, но в края на краищата това, което постъпва повече от реалния сектор в бюджета не може да отива само за заплати. Има и много други задачи, които стоят пред държавата и свързани както със социалната, така и с инженерната инфраструктура. Дали сме тази година и значителен нюанс по отношение на доходите. Над 730 милиона повече за разходи за персонал, над половин милиард лева повече за пенсии, в областта на социалното подпомагане. Защото се спомена и темата за демография, тук отново мога да реферирам към министър Петков, за да цитира колко допълнителни разходи за социални помощи са предвидени и каква нова политика по отношение на подпомагането на семейства, отглеждащи деца, е предложено както по отношение на индивидуалния размер на помощта, така и по отношение на разширяването на нейния обхват. Сигурно има аргументи и напрежение във всяка една от системите, в края на краищата трябва да намерим някакъв баланс. Отвън бихме получили упрек, че при такова добро развитие на икономиката не трябва да се допускат дефицит и трупане на дълг или харчене на резерви, защото при ръст от 4% с какъв аргумент стоим на дефицит, а не се вместим в това да харчим колкото изкарваме. Има и такъв аргумент. Аз, за да мога да включа в бюджета и да ви го предложа, съм си позволил да запазя предварително анонсираните нива на дефицит и ако дойде по-добро изпълнение, дай, Боже, следващата година то ще отиде в намаляване на дефицита. Но няма аргумент, с който до безкрай да харчим за сметка на бъдещето и, разбира се, бюджетните системи и хората, които работят вътре, няма възможност да получат същите темпове на нарастване, които се получават в реалния сектор. Единствените, които растат изпреварващо, това са в системата на средното образование и мисля, че никой няма да оспори необходимостта от ускорено и изпреварващо инвестиране в средното образование. Иначе предполагам, че всеки един колега, стоящ на масата, може да претендира за допълнителни разходи за персонал, защото няма да крия, че възприятието на част от управленците е, че ако вдигнат заплатите са добри управленци и често през годините, през които съм наблюдавал съставянето и изпълнението на бюджета, съм се сблъсквал с тази рефлексия. Да, когато имаме възможност, ще увеличаваме заплатите, но не е задължително, че ако увеличим заплатите ще получим по-добро обслужване на хората или по-добро качество на администрацията. БОЙКО БОРИСОВ: Заповядайте, господин Ревалски! ЮЛИАН РЕВАЛСКИ: Благодаря, господин премиер! Уважаеми господин премиер, уважаеми господа министри, ако ми позволите кратък коментар за бюджета за Българската академия на науките и за наука. През тази година ние получаваме едно увеличение, което е малко под 5 милиона лева, което по същество е сметнато да покрие разликата с увеличаващата се минимална работна заплата и докторантските стипендии. Същевременно, искам да отбележа, че имаше между публикуването на проекта и днешното заседание заседание на Съвета на настоятелите, на който присъстваха и представителите на Министерския съвет и Съветът на настоятелите се обедини около едно старо решение, още от миналата година, че минималната бюджетна субсидия, която е необходима за Българската академия на науките, е 98 милиона лева. Както виждате, получава се един недостиг в последните години, понеже само се додава за минималната работна заплата, който не е малък почти 15 милиона лева. Ние се съобразихме, ръководството, с това решение на Съвета на настоятелите. Въпросът е, че ако тази разлика остане от следващата година на минимална работна заплата, говоря за начална, разбира се, средна минимална работна заплата ще бъдат и асистентите, които са около 480 души, а главните асистенти, които, както знаете, освен, че са магистри имат и докторска степен, ще бъдат не далеч, те са 800 души. Става въпрос горе-долу за половината персонал в Българската академия на науките, който очакваме да замени този, който трупа години. Разбираме, че Министерството на финансите и Министерството на образованието и науката са предвидили една сума, доколкото съм запознат – около 65 милиона лева за наука, по програми, която да бъде раздавана, да се определят програми и да бъде раздавана на проектен принцип. Там има един резерв. Но бих искал да отбележа няколко неща, които ме правят скептик, че може да се подобри състоянието в Българската академия на науките. Първо, това е за всички учени и ние сме горе-долу не повече от една четвърт от учените в България. Второ. Обикновено научните програми по света, но те и в България не могат да бъдат различни, нямат голяма съществена част предвидена за заплащане на труд. Повечето са свързани с инфраструктура, мобилност и други дейности. Трето. Обикновено (и това е нормално) програмното финансиране е ориентирано към приоритети и естествено е през този период да има приоритети, свързани с иновации, с нови технологии и в този смисъл част от учените в Българската академия на науките ще бъдат успешни. Но същевременно, не малка част, които развиват фундамента на тези технологии – имам предвид физика, химия, биология и математика, няма да могат да кандидатстват. Освен това, ние имаме съществена част от социални науки и хуманитарни науки, които доста често също са извън този тип програми. Така че, аз съм притеснен, че въпреки, че ще има – и отново подчертавам, ние го подкрепяме, че ще има такава програма отделно, предполагам, в централизирания бюджет, която е свързана с научни програми, съм обезпокоен от това, че няма да можем да балансираме достатъчно, все пак, заплащането в БАН и това, както сами разбирате ще породи напрежение. Когато много квалифицирани хора са близко до минималната работна заплата, това поражда напрежение. Ние не сме, също така, сменяли в последните години и началните заплати на най-квалифицирания състав. Просто, ако може да се помисли евентуално за възможни други начини за финансиране и допълване на бюджетната субсидия на БАН. Благодаря ви. БОЙКО БОРИСОВ: Вълчев! КРАСИМИР ВЪЛЧЕВ: Уважаеми господин премиер, уважаеми колеги, за следващата година предвиденият ръст на разходи за образование и наука е над половин милиард. Такъв ръст не е имало в последните десетилетия, особено за училищно образование. За наука може би е съпоставим с последния голям ръст, който имаме от преди десет години. По отношение на образованието акцентът, както каза министър Горанов, е най-вече върху предучилищното и училищното образование и самото предизвикателство, което имаме в системата – да я осигурим в дългосрочен план с добри мотивирани преподаватели. Имаме проблем с осигуряването на системата с преподаватели. Разликата между учителите и останалите професии е, че ако имаме добри учители, утре ще имаме и база за всички останали професии. Разбира се, че при общ недостиг на пазара на труда всички професии са важни и всички сектори ще изпитат недостиг, но ако по-добрите ученици стават учители, утре всички ученици ще имат по-добри образователни резултати и това е акцентът още от правителствената програма, който е поставен. Значително е увеличението и на средствата за наука. Номинално могат да се видят над 120 милиона, реално е близо 80 милиона лева. Основната част от тях са заделени за програмно финансиране и за финансиране на обектите от Националната пътна карта. В Националната пътна карта са обектите, които имат обща европейска разпознаваемост, които са включени в паневропейските научни мрежи, а националните програми ще бъдат програмирани в съответствие с принципите на партньорство между научните организации и висшите училища и концентрация на средствата. Водим постоянни разговори с БАН и факт е, че освен проблемът с обема на средствата и с нивото на заплащане, ние имаме проблем и с това да обосновем пред обществото обществената възвращаемост на вложените средства, респективно на увеличените средства за научни изследвания. Това, което ще предложим на всички министри заедно с Българската академия на науките, е една диаграма какво прави всеки един институт на БАН и съответно ще помолим всички да предложат дейности. БОЙКО БОРИСОВ: Добре, предлагам следното. Нашите политически опоненти ни атакуват главно за това, че харчим с този бюджет много повече, над 730 милиона повече. Другите искат да харчим още повече. Не съм убеден, че би трябвало да създаваме напрежение при положение, че половин милиард отива за образование, номинално 120 милиона повече за наука и научни изследвания, и да не можете да седнете с ръководството на БАН да направите така, че, от една страна, да им ползваме потенциала и да усвоят тези пари, защото това са десетки милиони, и да се направи връзката с икономиката, и с иновациите, и с всичко, за което говорите. Седнете, говорете и намерете начин. При положение, че има 120 милиона за наука повече, половин милиард повече за заплати, плюс 650 милиона за модернизация, саниране и реконструкция на училища и университети, ще отиде над милиард и кусур за една година – нечувано в образованието досега, и някъде да излезе изказване, че е недостатъчно или ще има напрежение, просто е грехота! Във всяка сфера сме се постарали с 5%, 10% да се вдигнат доходите, да се даде повече и за артисти, и за култура, и за инфраструктура, и за образование, и за отбрана. Разбира се, тук и Валери е прав за сферата на отбраната и аз съм убеден и знам, че министър Каракачанов работи по темата. Нашите военни като отиват в НАТО не отиват само да им мине командировката, а трябва да говорят за реални учения или реално какво би трябвало и как най-ефективно да заложим пари там, където ще са най-нужни. Прав е Валери Симеонов, ще вкараме огромни пари, ама това ли ще е най-важното? Аз ще се съглася с експертизата, но искам да я видя. Да ви я представим на вас, защото става въпрос за много пари. Ето сега, преди малко, бяха тук група европейски депутати от всички парламентарни сили и говорихме за кохезията и какво правим да нашето председателство по кохезионната политика. Но това може абсолютно да се пренесе в сферата на отбраната, общата европейска сигурност. Ама не само на думи, защото кохезията се вижда. Има ли метро? Има. Има ли магистрала до Бургас? Има. Има ли „Марица“? Има. Същото да видим в общата европейска отбрана. Трябва ли всяка една държава да купува поотделно самолети, танкове, артилерия, ракети и всичко останало? Ако нашата отбранителна стратегия на НАТО е актуализирана – има ли нови предизвикателства по границите ни, Европа как мисли да се защитава като цяло? Така че, постарали сме се – над 730 милиона са в повече. Като прибавим и програмите, които бяха във Фонд „Земеделие“, в земеделието, огромни пари, които отиват по инфраструктура допълнително, това, което отиде в регионалното министерство по саниране на училище, детски градини и площадки… Изведнъж се оказва, че усещането е все едно сме в очакване на голямото харчене – и още, и още, и още, и още! Да, но ние за първи път тази година нямахме да плащаме за „Белене“, нямаше да плащаме за американските централи, нямаше за „КТБ“ да се плаща. Нашите политически опоненти бързо забравиха, че ние две години събирахме и давахме огромни пари – 6 милиарда 700 милиона! Представете си върху това днес, което даваме, и виждате, в колко сфери се помага – и в отбраната за заплати, и в МВР за заплати. Догодина ще имаме повече пари, аз съм убеден, ще увеличим с повече. Конкурентоспособността нараства във всяка една сфера. Между другото, Дончев, не е лошо, тъй като и доста изказвания чух по тази тема, вече да им разясниш – инвестициите в момента в България никак не са по-малко. Те са в заводи и в разширения на заводи. И периодите с инвестиции, за които ни говорят, това са инвестициите в какво – в двете централи, „Мариците“?! Много „хубава“ инвестиция, ама после ни се връзва на електромера. Инвестиции в ЕРП-тата, с които още не можем да се оправим. Инвестиции във „ВЕИ“ сектора, където огромни пари изтекоха докато отрегулираме енергията. Такива инвестиции, на мен специално, не ми харесват. За радост, сега инвестициите са в реални заводи – производство, износ и нови работни места, и затова безработицата слезе на тези нива. Един „ВЕИ“ сектор, един соларен парк и един ветропарк има един пазач или двама. Това е работната ръка, ама милиарди ни струва. Така че, трябва да сме много стегнати. Мисля, че ако някакви корекции в парламента се направят – вече не мога да се меся на парламента, но сме се постарали във всички сектори да удовлетворим желанията и събрано заедно това прави огромни пари. Догодина ще е по-добре. Догодина сигурно ще раздадем над това, защото ще ги изкараме тези пари. Ако беше Дянков тук, щяхме да сме на нула дефицит и тези 730 милиона нямаше да се дадат. Гарантирам ви, понеже сме минали и през това стискане на коланите. Сега решихме малко да се даде повече, но те са необходими. Защото, пенсиите бяха ли ниски? Бяха. Трябваше да се дадат. Не са заделяни пари за заплати на военните – 100 милиона, за МВР – шестдесет и няколко. За образованието говорих, затова не го казвам. Боил Банов си мълчи, което е много добър знак. БОИЛ БАНОВ: Какво да кажа, господин премиер, аз съм очарован от министъра на финансите. БОЙКО БОРИСОВ: Като знам, че поне десет пъти ме попита за артистите и за театрите. Там поне удовлетворихме ли исканията? БОИЛ БАНОВ: Очарован съм от министъра на финансите, който изключително компетентно… С него могат да се разискват всички въпроси за култура и много логични неща прави. Това, което най-много ме радва е, че той подкрепя неща, в които вижда посока на развитие. БОЙКО БОРИСОВ: Аз те подкрепям. Порожанов! РУМЕН ПОРОЖАНОВ: Искам да поздравя колегите от Министерството на финансите за много добре аналитично изведената макрорамка, която Горанов каза от колко институции, включително от екипа на министерството, е направена и, разбира се, за така добре структурирания бюджет с ясни параметри, с ясни приоритети. Разбира се, не на всеки от нас са удовлетворени всички искания, но точно тук искам да обърна внимание, че за това бюджетът е инструмент и всеки от нас трябва да го мениджира, да го мениджира така, че нещо, когато не ни достига, да видим какво можем да направим в структурен, разбира се, и в нормативен план, за да си свършим работата. Още веднъж искам да поздравя колегите от Министерството на финансите. БОЙКО БОРИСОВ: Добре, приемаме точка 1.", "date": "2017.11.01", "title": "Валери Симеонов \"неразположен\", иска парите за нови изтребители да бъдат дадени за пенсии"}
{"url": "https://www.24chasa.bg/novini/article/6525856", "text": "Двама тунизийски полицаи бяха намушкани днес с нож пред парламента от екстремист, съобщи министерството на вътрешните работи на северноафриканската страна и допълни, че единият е тежко ранен, предаде Франс прес, цитирана от БТА. \"Салафит нападна с нож двама полицаи. Единият е ранен в лицето, а другият във врата и е настанен в интензивно отделение\", заяви говорителят на министерството Ясер Месбах. Нападателят, който е известен на властите като радикален ислямист, е арестуван. След атаката той казал, че е тръгнал на джихад срещу \"тираните\" - термин, използван от екстремистите за обозначаване на полицаи и военни. Голям брой полицаи бяха разположени на площад \"Бардо\" след атаката, а по земята има следи от кръв, съобщиха очевидци. Площадът се намира срещу парламента и близо до музея \"Бардо\", където при нападение срещу чуждестранни туристи през март 2015 г. бяха убити 21 души.", "date": "2017.11.01", "title": "Ислямист рани с нож двама полицаи в\nТунис, арестуваха го (Обновена)"}
{"url": "https://www.24chasa.bg/novini/article/6525884", "text": "В декларация за Деня на народните будители - 1 ноември, председателят на ПГ на \"Обединени патриоти\" Волен Сидеров призова в училище да се учи вероучение и да се променят учебниците по история, предаде БТА.  Ако трябва да сме политически коректни, днес трябва да кажем: \"Честит Хелоуин\", защото е по-познат от Деня на будителите, заяви Сидеров. В училището трябва да се учи вероучение, за да може детето от малко да разбере какво е дух, душа, защо трябва да вярва в Бог, и че светът е създаден от Създателя, посочи той. По думите му без това ще продължим да се питаме защо има агресия. Сидеров отбеляза, че по време на османското иго българите са намирали начин да се учат. На територията на България е било забранено да има печатници и да има църкви, по-високи от един конник, въобще българският народ да има достъп до образование, но българинът е правил възможното, печатал е книги в Белград, в Букурещ, във Виена и пак се е просвещавал, коментира той. Затова аз съм оптимист, за разлика от проф. Иво Христов, който нарисува една апокалиптична картина, че българинът няма да се превърне в лумпенизирано племе, в каквото се опитват да го превърнат в годините на т.нар. демокрация, каза Сидеров. Той отбеляза също, че българските будители са били избивани от една или друга част от управляващите през различните периоди на новата ни история. Патриотите във властта смятаме, че играем, ако не будителска, то поне стимулираща роля например да променим учебниците, заяви Волен Сидеров. Там трябва да влезе най-после истинската история на българите, смята той. Ние не сме номадско племе, дошло тук на кончета с пастърма под седлото, а цивилизационен народ, който е тук от хилядолетия и за това вече има достатъчно исторически и научни доказателства, отбеляза Сидеров. По думите му, когато това влезе в учебниците, българските ученици ще израснат с едно друго самочувствие и ще знаят, че са наследници на велика цивилизация.", "date": "2017.11.01", "title": "Патриотите призоваха за вероучение в училище и промяна в учебниците по история"}
{"url": "https://www.24chasa.bg/novini/article/6525879", "text": "Със заповед на министъра на труда и социалната политика Бисер Петков за изпълнителен директор на Агенцията за социално подпомагане (АСП) от днес е е назначена Румяна Петкова. Тя поема поста от Цветан Васев, който изпълняваше тази длъжност от 6 юни 2016 г. Това съобщиха от МТСП. Днес новият изпълнителен директор на АСП е предствена пред ръководството на агенцията от министър Петков. Досега Румяна Петкова беше директор на Регионалната дирекция за социално подпомагане в Благоевград. Тя започва работа в системата на Агенцията за социално подпомагане през 2005 г., като е заемала последователно длъжностите социален работник, главен експерт и началник на отдел. Новият изпълнителен директор на АСП има бакалавърска степен по икономика от Шуменския университет \"Епископ Константин Преславски\" и е завършила магистратура по финанси в Югозападния университет \"Неофит Рилски\" в Благоевград.", "date": "2017.11.01", "title": "Румяна Петкова е новият директор на Агенцията за социално подпомагане"}
{"url": "https://www.24chasa.bg/novini/article/6525903", "text": "Оставките на още седем кметове ще бъдат поискани в Турция, след като под натиска на президента Реджеп Тайип Ердоган от постовете си вече се оттеглиха няколко градоначалници от управляващата Партия на справедливостта и развитието (ПСР). Това съобщи днес турската частна телевизия СиЕнЕн-Тюрк, цитирана от БТА.  През последния месец под натиска на Ердоган постовете си напуснаха редица кметове, сред които и градоначалниците на големи метрополии като Истанбул, Анкара и Бурса. Оставките са свързани с обявения от Ердоган курс към \"подмладяване на кръвта\" в състава на депутатите, политиците и кметовете в страната. По данни на в. \"Хюриет\" в момента над 800 от общо 1397 ръководители на окръзи, градове и общини са членове на Партията на справедливостта и развитието (ПСР). Според непотвърдените информации, на които се позовава СиЕнЕн-Тюрк, ще бъдат поискани оставките на още седем кметове на окръжни градове. Не се съобщава кои са тези градове.", "date": "2017.11.01", "title": "Ердоган се готви да поиска оставките на още 7 кметове"}
{"url": "https://www.24chasa.bg/novini/article/6525907", "text": "Представители на технологичните компании Фейсбук, Туитър и Гугъл се явиха пред американския Конгрес, за да дадат показания за разпространението на платени от Русия неверни или подвеждащи информации в техните платформи по време на президентските избори в САЩ миналата година, предадоха ДПА и Асошиейтед прес, цитирани от БТА.  Водещият адвокат на Фейсбук Колин Стреч призна пред подкомисия на правната комисия на Сената, че близо 126 милиона американци са били изложени на влиянието на пуснати от Русия публикации в социалната мрежа между януари 2015 и август 2017 г. Гугъл заяви, че свързаната с Кремъл Агенция за изследване на интернет е качила над 1100 видеоматериала в Ютюб, а Туитър каза, че е открила повече от 2700 профила, свързани с тази организация. Технологичната компания заяви също така, че установената в Санкт Петербург агенция е използвала инструменти за автоматични съобщения, за да разпространява туитове в платформата, а по време на изборите в нея са се появили 131 000 такива съобщения. Гугъл, Фейсбук и Туитър защитиха предприеманите от тях мерки за сигурност и обещаха, че ще положат повече усилия, за да спрат злоупотребата с техните платформи от чужди държави. Представители на трите компании ще дадат също така показания пред комисиите по разузнаване на Камарата на представителите и на Сената във връзка с разследванията на Конгреса за руска намеса в американските избори.", "date": "2017.11.01", "title": "Гугъл, Фейсбук и Туитър свидетелстват за разследванията за руска намеса в изборите в САЩ"}
{"url": "https://www.24chasa.bg/novini/article/6525822", "text": "Районната прокуратура във Велико Търново внесе в съда обвинителен акт срещу 25-годишен мъж за причиняване на телесни повреди на бездомник. Обвинението срещу Калоян П. е за това, че на 26 юли т. г. в гр. Велико Търново, ул.“ Кап. Петко Войвода“, на детска площадка, чрез нанасяне на удар с крак, умишлено и по хулигански подбуди причинил на Христо Я. от гр. Велико Търново средна телесна повреда.    Същата вечер Калоян П., след като употребил алкохол, отишъл на детска площадка в кв. Варуша. Там, на дървена беседка играели деца, а на около два метра от тях бил седнал пострадалият, когото децата познавали като спокоен човек, който спи на улицата. Обвиняемият се насочил към пострадалия и без причина го ударил по главата, след което започнал да му нанася множество силни удари с юмруци по лицето и главата, викайки „Рамбо! Рамбо!“, пише в обнителния акт. От ударите Христо Я. паднал на земята, а хулиганът продължил да го рита с крака в главата и тялото. Ужасен от яростното нападение и многобройните удари, пострадалият само молел „Помощ, предавам се!“. След като нанесъл жестокия и безпричинен побой, обвиняемият стъпил победоносно върху поваления и окървавен бездомник и сигнализирал на тел. 112 за мъж, който нападал деца. Обвиняемият е осъждан. Предстои насрочване на делото за разглеждане от съда.", "date": "2017.11.01", "title": "Изправят на съд търновски Рамбо, пребил бездомник без причина"}
{"url": "https://www.24chasa.bg/novini/article/6525978", "text": "Либийската брегова охрана каза днес, че е пресрещнала две надуваеми лодки с 299 африкански мигранти, включително 40 жени и 19 деца, в Средиземно море източно от Триполи, предаде Асошиейтед прес, цитирана от БТА.  Мигрантите са били спасени вчера близо до либийския град Злитен и отведени до пристанището на Триполи. Не се съобщава за жертви. Либия се превърна в един от главните транзитни пунктове за мигранти към Европа, тъй като контрабандистите използват хаоса, обхванал страната след въстанието през 2011 г., при което беше свален режимът на Муамар Кадафи. Напоследък либийските власти увеличават усилията за пресичане на потока от мигранти към Европа.", "date": "2017.11.01", "title": "Лодки с почти 300 мигранти бяха пресрещнати край бреговете на Либия"}
{"url": "https://www.24chasa.bg/novini/article/6525995", "text": "Министърът на културата Боил Банов поздравява учителите и възпитаниците на училищата по изкуства и култура, читалищните дейци и членове на читалищни настоятелства, както и всички съвременни будители по повод на днешния светъл празник 1 ноември, съобщава пресцентърът на министерството. \"Честит 1 ноември - Ден на народните будители! Обръщам се към всички вас, за да изразя голямото си уважение към това, което правите за развитието на българското училище и на българското читалище, за усилията, които полагате за възпитаването на достойни и мъдри граждани на страната ни, за това, че увличате младите хора в необятния и красив свят на науката, изкуството и духовността\", пише министър Банов. Той посочва, че хуманната и многостранна дейност, професионализмът и всеотдайността на просветните и читалищните дейци са изключително необходими днес, за да бъде продължена мисията на първите будители, като се създадат нови възможности за достъп до познание и като се съхрани паметта. \"Благодаря ви, че се стремите към развиване на творческия и новаторския потенциал у всеки един човек, че пазите българщината и вековните ни традиции и ценности, като същевременно се справяте с нарасналата отговорност за образованието и възпитанието в ерата на високите технологии. Бъдете любопитни, непредубедени и пазете жив пламъка на ентусиазма!\", се казва още в приветствието на Боил Банов по случай Деня на народните будители.", "date": "2017.11.01", "title": "Министърът Банов поздрави всички съвременни будители по случай 1 ноември"}
{"url": "https://www.24chasa.bg/novini/article/6526011", "text": "Работим в посока образователната система да даде възможност за реализация на повече млади хора. Това каза в ефира на радио „Фокус“ министърът на образованието и науката Красимир Вълчев. „В последните години много учители се пенсионираха, което доведе до леко понижаване на средната възраст, но това не означава, че сме решили проблема с младите преподаватели. Това е най-голямото ни предизвикателство. Заплащането е един от основните фактори, но ние трябва да облекчим работата на учителите, трябва да направим механизмите за подбор, кариерно израстване, квалификация, още по-добри, въпреки че има разработени такива“, обясни той. „Трябва да убедим още учениците, че тази професия е добра, че ние като общество ще оценим нейното значение, включително и чрез бюджета. Затова сме предвидили дори информационна кампания за студентите в професионални направления, които са свързани с придобиване на педагогическа правоспособност и сме предвидили допълнителни стипендии“, отбеляза той. Министърът коментира, че професионалните направления са определени като приоритетни – педагогика, и природо-математическите дисциплини, филологиите, професионално направление „История“, професионално направление „Биологически науки“. По думите му именно от там очакваме да дойдат бъдещите учители и са определени за приоритетни студентите.", "date": "2017.11.01", "title": "Министър Вълчев: Искаме образователната система да даде реализация на повече млади хора"}
{"url": "https://www.24chasa.bg/novini/article/6526025", "text": "Премиерът Бойко Борисов ще избере сам кой да е здравен министър, с мен въпросът не е обсъждан. Това заяви шефката на парламентарната Здравна комисия с-р Даниела Дариткова в кулоарите на Народното събрание. Трябва да има устойчивост и последователност в политиката в здравеопазването - такова лично мнение изказа тя. Който и да стане здравен министър, може да попадне в капан като досегашния. Това е заложено в закона, касаещ търговските дружества, обясни Дариткова.", "date": "2017.11.01", "title": "Дариткова: Борисов ще избере здравния министър сам"}
{"url": "https://www.24chasa.bg/novini/article/6526057", "text": "Предложението на БСП за охрана на персонала и пациентите в лечебните заведения към Закона за лечебните заведения бе отхвърлен на първо четене от парламента с общо 72 гласа \"За\", 44 \"против\" и 52 \"въздържал се\". Идеята бе отхвърлена и от Комисията по здравеопазване и тази за вътрешна сигурност.                                                                                                                                                                                                                                                                                                                       ", "date": "2017.11.01", "title": "Парламентът отхвърли предложението на БСП за охрана на персонала и пациентите в лечебните заведения"}
{"url": "https://www.24chasa.bg/novini/article/6526060", "text": "С колегите от БСП днес говорихме, че трябва да обсъдим вота на недоверие към кабинета. Това заяви лидерът на ДПС Мустафа Карадайъ в парламента пред журналисти. \"Те имат решение на техния конгрес и ние се запознахме с него. Разговаряхме, че ще се координираме и съвсем официално ще седнем да разговаряме и да обсъдим темата и въпроса с вота на недоверие\", обяви Карадайъ. Според него темата за корупцията е много важна и я има във всички международни доклади, а като явление я имало във властимащите. По думите му това е сериозен бич за обществото и сериозно трябва да се работи по въпроса.", "date": "2017.11.01", "title": "БСП и ДПС ще обсъдят вота на недоверие към кабинета"}
{"url": "https://www.24chasa.bg/novini/article/6526064", "text": " Отстраненият от власт председател на Женералитата на Каталуния Карлес Пучдемон няма да се завърне в Испания, въпреки че бе призован от Мадрид да се яви пред съда тази седмица, пише германският ежедневник Die Frankfurter Allgemeine Zeitung, цитиран от Фокус. Холандският телевизионен канал NOS цитира белгийския адвокат на бившия каталунски лидер, който твърди, че Пучдемон има сериозни опасения за това, че в Испания няма да бъде организиран справедлив процес срещу него. Това означава, че връщането на Пучдемон в Испания ще бъде възможно, само в случай че властите в Мадрид поискат екстрадирането му. Във вторник, 31 октомври, отстраненият Карлес Пучдемон даде пресконференция в белгийската столица, в рамките на която увери, че няма да поиска убежище в Белгия, където пристигна в деня, в който властите на Испания му повдигнаха обвинения за иницииране на бунт и злоупотреба с власт. За връщането си в Испания Пучдемон поиска от испанските власти да му дадат „гаранции\" за справедлив процес. Само ден по-рано белгийският министър по въпросите на убежището и миграцията Тео Франкен направи спорни изявления, които оставиха впечатления, че е възможно предоставянето на убежище на Пучдемон. По- късно белгийският министър-председател Шарл Мишел отхвърли тази възможност, но кутията на Пандора вече бе отворена. Последва коментар от друго белгийско официално лице, според което за предоставяне на закрила на европейски гражданин трябва да има „сериозни признаци на преследване“. Случаят с отстранения от власт каталунски лидер е точно такъв.", "date": "2017.11.01", "title": "Пучдемон ще се върне в Испания само ако поискат екстрадирането му"}
{"url": "https://www.24chasa.bg/novini/article/6526091", "text": "Затворник, излежаващ присъдата си при лек режим в село Разделна, ще удължи престоя си зад решетките, след като опита да вкара сериозно количество дрога с багажа си на връщане от отпуск. Я.М. бил пуснат през почивните дни, но като се прибрал в затворническото общежитие бил закопчан отново още на входа. Багажът му бил проверен от надзирателя и в него униформеният намерил пакетче със суха тревиста маса и две топчета. Направената експертна справка установила, че затворникът се запасил с 5,04 гр. марихуана, а топчетата са пълни с хероин с тегло 3,83 гр. и производно на амфетамин с тегло 0,92 гр. По случая е образувано бързо полицейско производство, уведомен е прокурор от Районна прокуратура – Варна.", "date": "2017.11.01", "title": "Затворник отива на съд, опитал да вкара дрога зад решетките"}
{"url": "https://www.24chasa.bg/novini/article/6526104", "text": "Меле пред дискотека в двора на Техническия университет във Варна завърши с арест за двама от участниците, а други трима бяха откарани в спешния център с различни счупвания. Мъжете се скарали вътре в заведението по време на халоинско парти. Страстите се разгорещили и те излезли навън. След размяна на остри реплики и заплахи се стигнало и до бой. По това време пред дискотеката имало много таксиметрови коли. Свидетели на мелето подали сигнал на тел. 112 в 2.40 часа сутринта. На мястото пристигнали полицейски екипи и линейка. Тримата пострадали са на 22, 24 и 34 години. В спешния център се установило, че те са съответно с фрактури на пръст на ръката, вторият е с две счупени ръце, а третият - със счупен крак. За 24 часа са задържани двама младежи на 20 и на 21 години, от Бургас и Черноморец. Работата по случая продължава, образувано е досъдебно производство, съобщиха от полицията.", "date": "2017.11.01", "title": "Младежи се биха пред дискотека във Варна, двама в ареста"}
{"url": "https://www.24chasa.bg/novini/article/6523150", "text": "Сухите зърнени закуски все повече навлизат в менюто на децата и възрастните, които сутрин бързат за училище, за работа или по задачи. Телевизията ни залива с реклами, които уверяват, че подобно хапване е полезно, вкусно и най-важното - лесно и бързо за приготвяне. И ако последното не подлежи на съмнение, то за полезните качества много от нас се замислят. Наистина ли можем да даваме на децата си зърнени закуски? Какво трябва да разбираме под сухи зърнени закуски?", "date": "2017.11.01", "title": "Полезни ли са зърнените закуски?"}
{"url": "https://www.24chasa.bg/novini/article/6526121", "text": "Турски предприемачи създадоха кафе от маслини, съобщава турската частна телевизия СиЕнЕн-Тюрк, цитирана от БТА.  Турска фирма, която от години се занимава с производството на продукти от маслини, е открила начин да произвежда и маслинено кафе, при това без ферментация, при ниска температура и като се запазват полезните вещества в плода. Новият вид кафе е като лечебен извор, каза директорът на компанията, която планира в скоро време да пусне на пазара новия си продукт. \"Това е първото в света кафе от маслина. То има хубав вкус, както и много лечебни свойства\", каза той. Директорът на фирмата производител на новия вид кафе се похвали, че няма никакви възрастови ограничения за употребата му, като напитката е подходяща дори за бебета. Кафето от маслина е богато на антиоксиданти и съдържа олеуропеин - вещество, което подпомага обновяването на клетките.", "date": "2017.11.01", "title": "Турски предприемачи създадоха кафе \nот маслини"}
{"url": "https://www.24chasa.bg/novini/article/6526132", "text": "Ще има много по-строги закони по отношение на посегателството на лични данни. Това каза началникът на отдел \"Трансгранична организирана престъпност\" в ГДБОП Явор Колев на брифинг за резултатите от четвъртата регионална конференция по киберсигурност и киберпрестъпност за страните от Югоизточна Европа, съобщи БТА. Той обясни, че се подготвят нормативни документи, с които да се приложи в законодателството ни Конвенцията за защита на личните данни. Директорът на ГДБОП Ивайло Спиридонов заяви, че над 300 експерти са присъствали на конференцията, както и служителите в правоохранителните органи от 18 страни. Той обяви още, че е предложил на зам.-директорът в Сикрет Сървис Робърт Нови да се дислоцира техен агент в ГДБОП. Директорът даде пример с добрата работа на агента на ФБР, който работи в ГДБОП. По линия на Европол, представител на ГДБОП ще отиде да работи там за 6 месеца или една година, във връзка с киберпрестъпленията, обяви Спиридонов. Директорът на ГДБОП обяви, че и по линия на киберпрестъпността, и по линия на терора няма достатъчно човешкия ресурс, но служителите си вършат работата добре. По случая за Спас Василев, представял се във социалните мрежи като Александър Николов с цел измама, Спиридонов заяви, че все още идват пострадали от дейността му хора. По думите на Явор Колев, случая с Василев не е единичен и често се случват измами в социалната мрежа.", "date": "2017.11.01", "title": "Приемат много по-строги закони за посегателството на лични данни"}
{"url": "https://www.24chasa.bg/novini/article/6526145", "text": "Сериозна загриженост буди позицията на Асоциацията на производителите на безалкохолните напитки в България /АПБНБ/ във връзка със Законопроекта за храните внесен в Народното събрание на Република България от Министерски съвет. В Съюза на безалкохолната промишленост в България /СБПБ/ членуват най-старите бутилиращи компании в страната БУЛМИНВЕКС “Горна баня”, БК “ Горна баня”, а също така и Централен кооперативен съюз, “Балдаран Спринг” АД и други водещи компании свързани със сектор “бутилирани води “ в страната. В тази връзка категорично отхвърляме опитите да се персонализират становищата на СБПБ, с който и да е от членовете на съюза.  Изричното изискване и основен принцип на Директива 2009/54/ЕС , видно от чл.7 и чл.8 е видът на водата и имената на изворите , определят търговското описание на бутилираните натурални минерални и изворни води, а не търговските марки. Директивата е коректно транспонирана в Раздел “Натурални минерални и изворни води” на Законопроекта за храните. Няма нито един текст или терминология, която да противoречи на европейския регламент. Напротив терминологията и разпоредбите са взети от Директивата. Раздел “Води” е съобразен и с всички становища на МЗХ, МЗ, МИ, както и с Решение на Министерски съвет от 28.06.2016г. Направени са две обществени обсъждания по законопроекта. Буди сериозно недоумение изразената позиция, че Раздел “Води” е направен непрофесионално, дори тендециозно и е насочен срещу бизнеса и потребителите. Нещо повече с изразената си позиция АПБНБ поставя под съмнение обективността на работата на институциите в страната. Съзнателно се деформират принципите на Директивата. На практика АПБНБ застава яростно срещу въвеждане на европейския регламент, което като страна членка България е длъжна да направи. Подкрепа на така внесения Законопроект от МС са декларирали в официални становища до Народното събрание, Съюз произведено в България с над 1500 членове и Федерацията на потребителите в България с над 1800 членове. Основните неверни твърдения на АПБНБ и противоречащи на Директивата, тиражирани от някои медии са: Марките не отпадат, а се запазват. Директивата изисква освен търговската марка на етикета да се поставя ясно и четимо и името на извора и вида на водата.  , както и цялата интелектуална собственост на производителите стига да се гарантира правилното изписване на имената на българските извори съгласно Директивата.. 2.  Нормалната и законова практика в България от както функционират находищата - Горна Баня, Хисар, Велинград и др. е те да се експлоатират от няколко производителя едновременно. Изискването на Директивата гласи съвсем друго “едно находище – едно търговско описание“, това се спазва от производителите на цитираните находища и те развиват успешно собствените си търговски марки и интелектуална собственост. Твърденията, че имало опасност за замърсяване и компрометиране на находищата при няколко концесионера е несъстоятелно и дългогодишната практика на производителите на тези находища го доказва.  и с тях работи европейския регламент. Предводът на Директивата на официалния сайт на Европейския съюз е ясен и опитите той да бъде смислово преиначен са безпочвени. Усилията на АПБНБ да дискредитира Европейския регламент за защита на нечии търговски интереси е налице.  Това не се прави в никоя страна на Европейския съюз и няма основателна причина да се въвежда само у нас, тъй като се създава излишна административна тежест. Изворните води се регистрират по начин определен от раздела на законопроекта в Министерството на здравеопазването, като те биват сертифицирани, а за бутилирането на изворните води се издават разрешителни за водовземане съобразени със Закона за водите.  Това, което бихме си позволили да предложим на всички, които се интересуват от темата е да се запознаят с Директива 2009/54/ЕС и предложеният Раздел “Натурални минерални изворни води” от Министерски съвет за да се уверите в несъстоятелността на твърденията срещу приемането на законопроекта. Управителен Съвет на СБПБ", "date": "2017.11.01", "title": "Позиция на Съюза на производителите на безалкохолни напитки в България"}
{"url": "https://www.24chasa.bg/novini/article/6526140", "text": "Москва няма намерение да предава на Подгорица Анание Никич – бежанец от Черна гора, заподозрян за участие в плановете за опит за държавен преврат в балканската страна. Това съобщиха за РИА Новости от пресслужбата на Главната прокуратура. Ведомството потвърди, че искането на Министерството на правосъдието на Черна гора за екстрадиция на Никич е разгледано, предава Фокус. Но той е получил статут на бежанец в Русия, поради което Москва е отказала да изпълни искането на Подгорица. За решението си руските власти са уведомили управляващите в Черна гора още през месец септември. По данни на черногорските власти, Никич е бил преводач на опозиционната партия „Демократичен фронт“. Мъжът е заподозрян е планиране на терористичен атентат по време на парламентарните избори през октомври миналата година.", "date": "2017.11.01", "title": "Москва отказа да предаде на Подгорица заподозрян за опит за преврат в Черна гора"}
{"url": "https://www.24chasa.bg/novini/article/6526154", "text": "Турският министър-председател Бинали Йълдъръм заяви, че Турция се развива добре, но все още е под равнищата, които имаше преди опита за преврат на 15 юли 2016 г., предаде турската частна телевизия НТВ, цитирана от БТА. Въпреки обтягането на отношенията между Турция и ЕС, турският износ към европейските държави е нараснал с осем процента до стойност от шест милиарда долара, каза той. Приходите от туризъм пък са се увеличили с 38 на сто през третото тримесечие на годината спрямо миналата година. \"Това е добро развитие, но все още не сме успели да достигнем стойностите от периода преди опита за преврат през 2016 г.\", каза той. \"Този долен опит за преврат нанесе огромна вреда на нашата страна. Навреди на бързите стъпки към развитието на нашата страна. Ако друга държава се беше сблъскала с такова нещо, нямаше да може отново да се изправи\", заяви още Бинали Йълдъръм.", "date": "2017.11.01", "title": "Йълдъръм: Още не сме се възстановили напълно от опита за преврат"}
{"url": "https://www.24chasa.bg/novini/article/6526134", "text": "Одит за състоянието на Държавната фирма МОБА, която охранява обекти на Министерството на отбраната е предаден на прокуратурата и финансовата инспекция още миналата седмица. Намерете пряката връзка между това внасянето на документите в прокуратурата и последвалата атака през вестници и медии, коментира зам.-министърът на отбраната Анатолий Величков. Във вторник от БСП изнесоха информация, че фирмата върви към фалит. Да, фирма МОБА е в тежко състояние и то благодарение във времената, в които те са назначавали министрите на отбраната и те са управлявали фирмата и управителите, каза министърът на отбраната Красимир Каракачанов, след като връчи награди в Деня на будителите. Той заяви, че опозицията е длъжна да търси слабите места на управляващите, но не е нормално да използва откровени лъжи. Като откровена лъжа той посочи, че директорът на МОБА няма как да е бил адвокат на Веселин Марешки. Ами няма как да е адвокат, след като не е юрист и това е елементарно и може да се провери, ядоса се Каракачанов. Основната цел на министерството на отбраната е МОБА да охранява максимален брой обекти, за да може тя да се заздрави. От 2014 до 2016 г. държавната фирма е натрупала задължения за над един милион лв. От министерството на отбраната са орязали със 7000 лв. разходите на администрацията в закъсалата фирма. Установихме политически назначения, включително имаше двама управители с по няколко хиляди лева заплата, съобщи Величков. от министерството на отбраната вече са взели мерки и за намаляване на задълженията на МОБА към НАП. Поисках в разговор с зам.-финансовия министър Кирил Ананиев да плащаме 30% от задълженията, което ни позволи да можем да изплащаме заплатите на работниците”, заяви зам. министърът.", "date": "2017.11.01", "title": "Прокуратурата проверява одита на МОБА, охраняваща обекти на военното министерство"}
{"url": "https://www.24chasa.bg/novini/article/6526159", "text": "Мъж е задържан заради блудство с малолетно момче в Шумен. От Апелативна прокуратура потвърдиха за инцидента и посочиха, че извършителят е в ареста със 72-часова мярка за неотклонение, предава  Инцидентът станал във вилната зона край квартал \"Боян Българанов\" в града. Там си играели няколко момчета. При тях дошъл 34-годишен мъж, познат на едно от децата. Той му предложил да го закара до града, а после се върнал при останалите край вилите деца. Предложил им да се почерпят, но за целта трябва да намерят чаши. Затова взел едно от тях и тръгнали към близка постройка под претекст да потърсят чаши. На усамотено място той обаче започнал да блудства с 12-годишното момче. След инцидента детето се прибрало вкъщи и разказало за случката на родителите си. Малко след това насилникът е намерен и задържан.", "date": "2017.11.01", "title": "Задържаха мъж, блудствал с 12-годишно момче в Шумен"}
{"url": "https://www.24chasa.bg/novini/article/6526187", "text": "Ценко Чоков не може да бъде кмет на село Галиче. Това реши Врачанският адинистративен съд по делото, което Чоков заведе срещу решението на Общинската избирателна комисия в Бяла Слатина за предсрочното прекратяване на правомощията му като кмет, предава  Магистратите са категорични, че решението е взето правилно в съответствие с закона и при спазване на процесуалните правила. Припомняме, че на 6 октомври Общинската избирателна комисия в Бяла Слатина прекрати предсрочно правомощията на Ценко Чоков като кмет. Няколко седмици след това стана ясно, че Чоков е решил да обжалва решението на комисията пред Административния съд във Враца. В крайна сметка магистратите прецениха, че жалбата на Чоков е неоснователна.", "date": "2017.11.01", "title": "Отхвърлиха жалбата на Ценко Чоков - не може да е кмет на Галиче"}
{"url": "https://www.24chasa.bg/novini/article/6526435", "text": "„Застрахователно дружество Евроинс” АД приема заявления за щети от клиенти на „Юнион Ивкони” пострадали при ПТП с автобус на 30 октомври на АМ \"Тракия\" по линия София – Слънчев бряг Уважаеми клиенти, във връзка с настъпило ПТП на АМ \"Тракия\", на 30 октомври 2017г. с автобус СВ 3528 ВР собственост на фирма „Юнион Ивкони” по линия София – Слънчев бряг, Ви уведомяваме, че можете да получите информация как да предявите своите претенции на следните телефони и имейли всеки работен ден от 8:30ч. до 17:00ч.: телефони:   и  имейли:  ,  Своите претенции може да предявите във всеки ликвидационен център на „Застрахователно дружество Евроинс” АД в цялата страна. Адресите ще намерите  .", "date": "2017.11.01", "title": "„ЗД Евроинс” АД обяви телефонни номера  за получаване на информация относно предявяване на претенции от пострадалите при ПТП на  АМ \"Тракия\"  в понеделник  с автобус  „Юнион Ивкони” по линия  София – Слънчев бряг"}
{"url": "https://www.24chasa.bg/novini/article/6526446", "text": "Отстраненият от поста председател на регионалното правителство в Каталуния Карлес Пучдемон представи днес новия си уебсайт, според който той е президент в изгнание, съобщи ДПА, цитирана от БТА. Пучдемон насочи последователите си в \"Туитър\" към уебсайта president.exili.eu, в който продължава да бъде наричан \"президентът Пучдемон\". Испанското централно правителство уволни отцепническото регионално правителство, след като каталунският парламент в Барселона гласува за провъзгласяване на независима република в петък. Пучдемон напусна в понеделник Барселона и отиде в Брюксел заедно с няколко членове на сваления кабинет. След като пристигна в столицата на ЕС, той обяви, че ще продължи да се бори за независимостта на Каталуния. В Испания му бяха повдигнати обвинения в организиране на бунт, антидържавна дейност и злоупотреба с държавни средства.", "date": "2017.11.01", "title": "Пучдемон се самопровъзгласи за президент в изгнание"}
{"url": "https://www.24chasa.bg/novini/article/6526436", "text": "Канадското правителство увери, че е изпълнило своята роля в борбата срещу изчезването на северния елен - вид, който е застрашен от изчезване, и настоя властите в отделните канадски провинции да вземат мерки, предаде Франс прес. Популациите северни елени продължават да намаляват, а смутителите на хабитата им се увеличават, оповести канадското министерство на околната среда и климатичните промени. Горите и териториите, обитавани от северни елени, са от компетенцията на местната власт в канадските провинции, отбеляза правителството. Горските пожари и човешкото присъствие са сред смутителите на хабитата им. Между 2010 г. и 2015 г. тези смущения са нараснали с две трети в териториите, в които се срещат северени елени, се посочва в правителствен доклад. \"Северният елен е емблематичен вид, както и индикатор за здравето на горите - каза канадската министърка на околната среда и климатичните промени Катерин Маккена. - Непрестанното намаляване на популацията му предизвиква тревога.\" Тя прецени, че са нужни безпрецедентен ангажимент и сътрудничество, за да се възстанови популацията му. Констатацията на правителството бе приветствана от организацията \"Грийнпийс\", която обвинява канадските провинции, че не полагат достатъчно усилия за защита и спасяване на застрашени видове.", "date": "2017.11.01", "title": "Северните елени са застрашени от изчезване"}
{"url": "https://www.24chasa.bg/novini/article/6526456", "text": "Жена е простреляна в стомаха, докато паркирала колелото си в Манхатън, пише \"Дейли мейл\". След това нападателят се е прострелял. От полицията в Ню Йорк твърдят, че стрелецът и бременната жена се познавали. Очевидци на инцидента казват, че са чули 2 или 3 изстрела.  Бременната жена е откарана в болница и е с опасност за живота. Стрелецът също е хоспитализиран и е със сериозни наранявания. ", "date": "2017.11.01", "title": "Мъж простреля бременна в Манхатън, с опасност за живота е"}
{"url": "https://www.24chasa.bg/novini/article/6526481", "text": "49-годишният Валентин Иванов, шофьор на автобуса, който се обърна на АМ \"Тракия\" през нощта на 30 октомври, е освободен от полицията, научи \"24 часа\". \"Преценихме, че тъй като деянието е извършено по непредпазливост и лицето има постоянен адрес, не е необходимо да му бъде налагана мярка за задържане\", обясни районният прокурор на Ямбол Мина Грънчарова. Служителят на фирма \"Юнион Ивкони\" е с повдигнато обвинение по чл. 343, ал. 3 от НК - за причиняване на средна телесна повреда на повече от едно лице, за което законът предвижда от 1 до 6 г. лишаване от свобода. Засега той не давал обяснения за инцидента, като се възползвал от законовото си право да говори на по-късен етап от разследването. Разпитани са десетки свидетели - повечето пътници от злополучния рейс. Както \"24 часа\" писа, по време на катастрофата в автобуса са пътували 31 човека, 17 от тях са пострадали. Двама остават в ямболската болница, те са със средни телесни повреди. С контузени лумбални прешлени в УМБАЛ Бругас е настанена 40-годишна рускиня. Нейното състояние е стабилно, казаха от болницата. От днес е започнало и призоваване на служители от \"Юнион Ивкони\", които също ще бъдат разпитани. \"Полицията работи с целия си ресурс за разследване на това престъпление, вече е назначена съдебно-техническа експертиза. Тя ще покаже начина, по който се е движел автобусът, както и механизмът на катастрофата. Засега е повдигнато обвинение срещу водача на автобуса, но се работи и по версията за съучастие на длъжностни лица от фирмата превозвач\", коментира Мая Грънчарова. Прокуратурата работи по три версии за инцидента, като водеща остава преумора и задрямване на шофьора. Не се изключва обаче причина за инцидента да е техническа неизправност или участие на трети лица, които биха моли да заслепят или засекат водача на автобуса, обясниха разследващи. Голяма част от разпитаните пътници обаче потвърждавали тезата, че шофьорът е бил уморен. От \"Юнион Ивкони\" опровергаха породилите се съмнения, че 49-годишният Валентин Иванов е шофирал от Слънчев бряг до София и обратно без почивка. \"Курсът София - Слънчев Бряг е започнал в 17:00 часа на 30 октомври от Централна автогара София. Работното време на водача е стартирало в 16:00 часа на 30 октомври в автобазата на дружеството, като същият е почивал от 16:00 часа на 29 октомври до този час. Непосредствено преди отпътуването шофьорът е бил предпътно инструктиран, дал е алкохолна проба и е проконтролирано общото му здравословно състояние. От 16:00 ч. до 16:15 часа автобусът е минал предпътен технически преглед, като само преди седмица е реализиран и периодичният му технически преглед. Автобусът, извършил курса в 06:10 ч. на 30 октомври от автогара Слънчев бряг, е управляван от съвсем различен водач\", пише в отворено писмо до медиите, изпратено от мениджърите на \"Юнион Ивкони\".", "date": "2017.11.01", "title": "Пуснаха шофьора на автобуса, ранил 17 пътници на АМ \"Тракия\""}
{"url": "https://www.24chasa.bg/novini/article/6526507", "text": "Мъж и жена получиха условни присъди за това, че ползвали фалшиви шофьорски книжки. Двата случая не са свързани, но имат и нещо общо - документите-менте били с гръцки. Явно това е нова тенденция сред фалшификаторите. Само преди ден във Варна беше задържан млад мъж с фалшива турска книжка. Условна присъда с 3-годишен изпитателен срок получи 26-годишен мъж от варненското село Гроздьово. Той бил спрян за рутинна проверка с опела си преди година. Униформените се усъмнили, след като шофьорът обяснил, че книжката му е гръцка, защото държал там изпита за правоспособност на турски. Впоследствие, чрез справка в информационните масиви по линия на международното сътрудничество се оказало, че документът е фалшив, а мъжът никога не е карал курс. 32-годишна дама пък ще трябва да се подписва два пъти седмично в полицията през следващите 8 месеца, след като призна пред Варненския районен съд, че гръцката й книжка е фалшива. Тя била задържана на 4-и май тази година. Подписаното споразумение влиза в сила веднага. На 26-годишен мъж от Белослав му предстои да чуе присъдата си, след като беше задържан за едно денонощие в ареста, отново заради фалшива книжка. В неговия случай документът бил \"издаден\" от компетентните органи в Турция. Проверка установила не само, че кара с книжка-менте, а че истинската му е отнета за нарушение на Закона за движение по пътищата. Срещу него е образувано бързо полицейско производство.", "date": "2017.11.01", "title": "Осъдиха двама за фалшиви шофьорски книжки"}
{"url": "https://www.24chasa.bg/novini/article/6526559", "text": "Генералният секретар на НАТО Йенс Столтенберг призова днес за по-голямо сътрудничество между алианса и Южна Корея, предаде ДПА. Столтенберг заяви на среща с южнокорейския външен министър Кан Кьон-хва в Сеул, че партньорството между НАТО и Южна Корея е едно от най-дългогодишните извън Европа, предаде БТА. \"Предвид напрежението и предизвикателствата във връзка със Северна Корея и много други въпроси е важно да можем да засилим и развием нашите партньорства\", каза Столтенберг, който е на тридневно посещение в Южна Корея. Той призова за \"глобални реакции\" на опасността, която представлява севернокорейската ядрена и ракетна програма, както и на други световни заплахи. \"За Република Корея е голямо предизвикателство да е толкова близо. Но това е предизвикателство и за останалата част от света, защото Северна Корея сега разработва повече ракети с по-голям обсег, способни да достигнат както Северна Америка, така и Европа\", заяви Столтенберг. Кан каза, че Южна Корея разчита на подкрепата на международната общност при провокациите на Северна Корея.", "date": "2017.11.01", "title": "Столтенберг призова за засилване на \nпартньорството с Южна Корея"}
{"url": "https://www.24chasa.bg/novini/article/6526566", "text": "Жена на 44 години е загубила гърдата си, след като се е подложила на нетрадиционна терапия с хранителни добавки и глад, съобщи  От столичната Онкологична болница съобщават, че през октомври при тях е постъпила жена с тумор на лявата гърда и силно нарушено общо състояние. То било следствие от продължително нетрадиционно лечение, предписано от частен руски лекар у нас. Оказало се, че болната не е приемала храна в продължение на месец, като през това време туморът е достигнал гигантски размери. Въпреки че се оказал доброкачествен, заради големината му се наложило да се отстрани цялата гърда.", "date": "2017.11.01", "title": "Жена загуби гърдата си заради нетрадиционна терапия с глад"}
{"url": "https://www.24chasa.bg/novini/article/6526578", "text": "Шофьор от с. Нова Ловча отнесе сериозно наказание за катастрофа в пияно състояние и отказ да даде кръвна проба за алкохол. Георги В. получил глоба 2100 лв., лишаване от право да управлява МПС за срок от 24 месеца и отнемане на 12 контролни точки. \"Изпих една бутилка мастика, но след катастрофата, за да се успокоя и останах да пазя катастрофиралия си автомобил. Имах намерение да остана да спя в него\", заявил пред съда в Гоце Делчев наказаният водач. Инцидентът станал на 30 юли м.г. около 21,40. В полицията постъпил сигнал за самокатастрофирал \"Фиат\" на пътя м. Топлика, край с. Мосомище. Катаджиите пристигнали на мястото и видяли колата ударена в бетонен парапет на мост, с качена предната дясна гума на парапета. Във фиата на шофьорската седалка седял Георги. Според полицаите бил във видимо нетрезво състояние, миришел на алкохол и не представил документите си. Отвели го за даване на кръвна проба, но отказал. След като получил наказателното постановление за сериозната глоба, обжалвал в съда. Магистратите обаче отхвърлиха жалбата му, защото самият той е написал, че е тръгнал с колата си около 21,30 ч от близкия плувен басейн, а полицаите пристигнали на мястото на катастрофата 10 минути по-късно. Той не е имал физическата възможност за 10-ина минути да изпие една бутилка с мастика. Ако е искал да преспи в колата, по-удобното място е било предната дясна седалката, където е по широко, категорични са съдиите.", "date": "2017.11.01", "title": "Наказан шофьор: Изпих бутилка мастика след катастрофата за успокоение"}
{"url": "https://www.24chasa.bg/novini/article/6526625", "text": "Трябва да инвестираме в научни изследвания, в лаборатории, но най-вече трябва да инвестираме в нашите млади учени. Това е нашият капитал, а за да си млад учен и за да бъдеш ефективен и успешен, трябва призвание и отдаденост 24 часа в денонощието, каза президентът Румен Радев в словото си за Деня на народните будители на тържественото събрание в БАН. На него държавният глава и председателят на БАН акад. Юлиян Ревалски връчиха награди на млади и най-млади учени на БАН в конкурсите \"Професор Марин Дринов\" и \"Иван Евстратиев Гешов\", предава БТА. Президентът Радев отбеляза, че учените трябва да имат такива социални условия, че наистина психически, физически, интелектуално да бъдат отдадени на своята професия. И това е ангажимент на цялото държавно ръководство и на всички нас, заяви държавният глава. Той отбеляза, че когато говорим сега за нашето бъдеще, все повече се разгаря дебатът - накъде отива България, и кои са нашите приоритети. Президентът Радев благодари на българските учени, че работят за тези приоритети, за формулирането на националнозначими цели и добави, че е важно повишаването на благосъстоянието на българските граждани, на тяхната сигурност, на модернизацията на държавата ни и по-пълноценното ни интегриране във всички важни европейски структури и инициативи. Въпросът е как да стане всичко това, но не приемам, че трябва да дойдат еврокомисари, както се случва напоследък, и да ни кажат, че 0,2 процента от БВП за наука и за научни изследвания, са крайно недостатъчни, каза в словото си държавният глава. Той припомни, че строителите на съвременна България и хората, съграждали Третата българска държава, са започнали да инвестират в първата държавна институция - Българското книжовно дружество. Нашите предци заложиха на науката и чрез техния залог България много бързо започна да се превръща в модерна европейска държава и започна да се интегрира в Европа, каза президентът Радев. По думите му, ако искаме да имаме модерна държава, интегрирана в Европа, трябва да се обърнем към нашата наука, защото тя е тази, която ще ни покаже векторът и начинът, по който да постигнем рационални резултати. Приемам, че науката е неделима част от нашия суверенитет и от нашата национална сигурност, защото не може в днешния сложен свят, объркан, противоречив, изключително конкурентен, непредсказуем, да разчитаме на научна експертиза от вън за много важни решения, които трябва да вземем, заяви държавният глава. В словото си президентът говори за будителството и за днешния Ден на народните будители, като отбеляза, че в други езици няма такава дума.", "date": "2017.11.01", "title": "Румен Радев: Трябва да инвестираме в младите ни учени"}
{"url": "https://www.24chasa.bg/novini/article/6526575", "text": "Най-малко осем загинаха и 90 бяха ранени при експлозия на парен котел в държавна електроцентрала в Северна Индия, предадоха ДПА и ТАСС. Злополуката е станала в централа на индийската Национална термоелектрическа компания (NTPC) в щата Утар Прадеш, когато на работа са били около 125 души, предаде БТА. \"До момента имаме информация за осем смъртни случая. Общо са ранени около 90 души, повечето от тях са с изгаряния\", съобщи главният директор на централата. \"Изглежда, че в пещта се е натрупала гореща пепел, което вероятно е причинило експлозията\", добави той, като предупреди, че броят на загиналите може да нарасне. Националната термоелектрическа компания е най-голямата индийска енергийна компания. Централата в Утар Прадеш е сред основните й обекти, съобщава ДПА. Производството на електроенергия е било прекъснато.", "date": "2017.11.01", "title": "Експлозия на парен котел в индийска електроцентрала взе най-малко 8 жертви"}
{"url": "https://www.24chasa.bg/novini/article/6526643", "text": "Усвоени са 43% от средствата, които Брюксел отпусна на България за борба с нелегалната миграция и охрана на границата, каза по време на обсъждане на бюджета на МВР във вътрешната комисия министър Валентин Радев.  160 млн евро трябваше да бъдат усвоени до края на 2017-та, но от Европейската комисия направи компромис, удължиха срока до края на следващата година.  \"Част от тези пари също ще бъдат използвани за борба с престъпността\", отговори министър Радев на критичен въпрос от опозицията. На заседанието на комисията той посочи, че е искал допълнително 180 млн лева за заплати, но финансовите възможности на държавата са за 55 милиона, колкото са отпуснати за увеличение на заплатите.  За някои категории те ще достигнат 15%.", "date": "2017.11.01", "title": "43% от 160-те млн. евро от Брюксел за охраната на границата вече са усвоени"}
{"url": "https://www.24chasa.bg/novini/article/6526809", "text": "36-годишният Петко Черкезов е обвинен за двойното убийство в плевенското село Горни Дъбник. Това съобщи Рени Кирилова, говорител на Окръжна прокуратура – Плевен, цитирана от „ “. Подведен е под отговорност за умишлено убийство по член 116 от Наказателния кодекс, по който може да получи от 15 до 20 години затвор и дори доживотна присъда без право на замяна. Задържан е за 72-часа в ареста. Утре прокуратурата ще внесе в Плевенския окръжен съд искане да му бъде наложена постоянна мярка „задържане под стража”. Черкезов е бивш съпруг на жертвата Наталия Гърнева. Той е бил военнослужещ в Казанлък и е ходил на мисии в Ирак и Афганистан.", "date": "2017.11.01", "title": "Обвиниха задържания за убийството на баща и дъщеря от Горни Дъбник"}
{"url": "https://www.24chasa.bg/novini/article/6526812", "text": "Българинът трябва да се събуди най-вече от късогледството, от това да гледа само в ежедневието си и да се опита да разбере, че хубава или лоша, това е единствената родина, която имаме, каза пред „Фокус“ вицепремиерът Валери Симеонов по повод 1 ноември – Деня на народните будители. Според него съвременните измерения на будителството са само и единствено службата на народа, службата на интересите на родината. „Като нейните измерения съответно са насочени към преодоляването на нихилизма, връщането към традиционната ценностна система на българите. Връщането към тези чисти изворни чувства, които определят поведението на всеки един родолюбец и справянето с негативните процеси, които за съжаление, имат развитие тук през последните 27 години“, обясни Симеонов. Той подчерта, че трябва да защитават свободата и суверенитета на страната, както и преди са го правили. „Трябва да определяме хората или политиците, дори и политическите сили, които работят за собствен интерес. Фактически по никакъв начин не служат на общото благо и да не им се дава никакъв аванс на доверие“, заяви вицепремиерът. Той пожела на хората да се гордеят, че са българи, да изживеят пълноценно този празник и всеки божи ден да се опитват нещо да направят не само за себе си и за семействата си, но и за държавата.", "date": "2017.11.01", "title": "Валери Симеонов: Българинът да се събуди, да не гледа само в ежедневието си"}
{"url": "https://www.24chasa.bg/novini/article/6524360", "text": "75 години от основаването си чества днес Университетът по архитектура, строителство и геодезия (УАСГ), съобщиха организаторите за „24 часа”, който е медиен партньор на събитието. Честването е под патронажа на  През изминалата година, в рамките на юбилея, се проведоха десетки събития: срещи със значими личности, изложби, семинари, кръгли маси, студентски и ученически работилници, прожекции на тематични филми и т.н. В днешния празничен ден е кулминацията на честванията. Подготвен е спектакъл, който ще представи миналото и настоящето на университета, посредством специално изготвени за целта видеа и театрални изпълнения. Участие в музикалната програма ще вземат легендата на българската естрада Михаил Белчев и стилните групи „Квартетът“ и „Оратница“. Представлението започва в 18,30 часа в Аула Максима на УАСГ. През 1941 г. българският парламент приема закон, с който се основава Висше техническо училище (ВТУ) в София, управлявано от Академичен съвет, под надзора на Министерството на народното просвещение. Изработени са учебните планове за отделите по строително инженерство и по земемерно инженерство. С царски указ са назначени първите 5 професори на Висшето техническо училище, които се командироват в Цюрих и Виена. Министърът на обществените сгради, пътищата и благоустройството предоставя сградата на бул. ”Драган Цанков” за нуждите на ВТУ. По-късно тя се достроява и надстроява. Обзавежда се лаборатория по физика. Осигуряват се допълнителни помещения в лабораториите на Университета на ул. ”Московска” и в Агрономическия факултет на бул. ”Драган Цанков”. Открита е библиотека със стотици ценни технически книги. Образуван е фонд “Научни цели” за издаване на научни трудове и учебници, за който Столичният общински съвет дава помощ от 500 х. лв. На 4 октомври 1942 г. е открита тържествено първата учебна година в Строително-архитектурния факултет по строително инженер-ство и земемерно инженерство. За пълното откриване на ВТУ се определя срок от 5 години, като в този срок се предвижда да се открие и Машинно-технологичен факултет. Висшето техническо училище и Държавната политехника от 1942 до 1953 г. дават на страната 1367 строителни инженери, в т.ч. хидро- и културинженери, 1077 архитекти, 264 инженер-земемери, над 2000 инженери от другите специалности и повече от 2000 студенти, които продължават образованието си в новосъздадените институти след 1953 г. Възпитаниците на ВТУ за този период построяват всички обекти на Двегодишния стопански план (1947–1948) и на Първия петгодишен план (1949–1953). Изградени са: Хаин Боаз, термоелектрическите централи “София”, “Република”, “Марица З”, язовирите “Росица” (впоследствие “Ал. Стамболийски”), “Тополница”, “Васил Коларов”, “Георги Димитров”, химическия комбинат в Димитровград, слаботоковия и силнотоковия заводи в София, целулозния завод на гара Кричим, обувният завод в София, консервните комбинати в Свищов и Бойчиновци, завода за пектин край Перник, памукопредачната фабрика “Ернст Телман”, Подбалканската жп линия с 5-километровия тунел “Козница” и много др. От 1953 до 1963 г. вузът носи името Инженерно-строителен институт (ИСИ). От 1963 до 1977 г. е Висш инженерно-строителен институт (ВИСИ). От 1977 до 1995 г. е известен като ВИАС - Висш институт по архитектура и строителство. От 1995 до момента е Университет по архитектура, строителство и геодезия (УАСГ). УАСГ е сред водещите технически университети в страната и най-престижното и желано висше учебно заведение в България, обучаващо архитекти, строителни инженери и геодезисти. В него учат и работят над 3000 български и чуждестранни студенти, докторанти и специализанти, 250 хабилитирани преподаватели (доценти и професори) и 150 асистенти. Негови възпитаници има в ръководствата на всички големи български строителни фирми, архитектурни бюра, геодезически фирми, държавни институции. Други възпитаници на УАСГ са известни специалисти в чужбина – като инж. Божидар Янев, който контролира всички мостове на територията на Ню Йорк. ", "date": "2017.11.01", "title": "75 години от основаването на университета по архитектура, строителство и геодезия"}
{"url": "https://www.24chasa.bg/novini/article/6526857", "text": "Румънският език може да замени молдовския език в Конституцията на Молдова, съобщават румънски медии, цитирани от БТА. Конституционният съд на Молдова даде вчера положително становище по законопроект, внесен от Либерално-демократическата партия на Молдова, който предвижда заместване на словосъчетанието \"молдовски език\" в Конституцията на страната с термина \"румънски език\". През 2013 г. Конституционният съд на Молдова излезе със становище, че официалният език на Република Молдова е \"румънският език, а не молдовският, базиран на латиницата\". Тогава въпросът бе разгледан от съда след сезиране от група депутати, които поискаха Декларацията за независимост на Молдова да получи статут на конституционна норма. Съдът се произнесе, че в случай на разминаване между текста на Декларацията за независимост, приета на 27 август 1991 г., и текста на Конституцията, основен конституционен текст се явява Декларацията. Президентът на Молдова Игор Додон направи гневни изявления след решението на Конституционния съд от вчера, отбелязва румънският информационен сайт Зиаре. Додон определи като недопустими и нелегитимни опитите да се узакони румънският език като официален език на Република Молдова. Той предложи да бъде организиран референдум по този въпрос, съобщава румънският информационен сайт, като се позовава на прессъобщение на молдовското президентство. Молдовският държавен глава припомня, че в Конституцията на страната, в данните от преброяването на населението, в проучванията на общественото мнение и в средновековните архиви молдовският език е бил и е посочван като исторически език. \"Наименованието на молдовския език е придобило гражданственост от векове на територията на нашата държава, представлява фундаментален елемент на идентичността и на културния произход на молдовците. Абсолютно мнозинство от местното население смята, че говори молдовски език. Но, ако някой, откъдето и да е той, има съмнения в това отношение, можем да организираме референдум, на който да попитаме гражданите кое название предпочитат: румънски или молдовски\", заяви Игор Додон. Молдова е била част от Румъния до 1940 г., когато е била анексирана от Съветския съюз. През 1991 г. Молдова обяви независимост. Около четири пети от четиримилионното население на Молдова е с румънски корени. В двете страни има партии и организации, които подкрепят идеята за обединение на Румъния и Молдова. Според проучванията привържениците на идеята в Румъния са около 68 процента, а в Молдова - 21 процента. Сегашният президент на Молдова Игор Додон е определян като проруски ориентиран, а Партията на социалистите на Република Молдова, която го издигна, е твърдо против обединение с Румъния. За промяна на Конституцията на Молдова е необходимо мнозинство от две трети от гласовете в парламента.", "date": "2017.11.01", "title": "Румънският език може да замени \nмолдовския в Конституцията на Молдова"}
{"url": "https://www.24chasa.bg/novini/article/6526889", "text": "Съдът в румънския град Констанца разпореди задържане в предварителния арест за 30 дни на двама български граждани, които бяха заловени от граничните полицаи при опит да помогнат за нелегалното влизане в Румъния на двама турски граждани с български документи, предаде Аджерпрес. В края на миналата седмица граничните полицаи заловили четирима български граждани на възраст между 38 и 55 години, които транспортирали в два автомобила двама турски граждани на възраст 37 и 20 години. Мигрантите носели в себе си български лични карти, принадлежащи на лица, с които имали визуална прилика. При проверките било установено, че четиримата българи трябвало да транспортират двамата нелегални турски мигранти до Германия срещу сумата от 10 000 евро, предава БТА. Съдът в Констанца одобри предложението за задържане в предварителния арест на двама от каналджиите с инициали Г.Г. и П.Г., а двамата турски граждани са предадени на българските власти за продължаване на разследването.", "date": "2017.11.01", "title": "Двама български каналджии са задържани в ареста в Румъния за трафик на мигранти"}
{"url": "https://www.24chasa.bg/novini/article/6526895", "text": "Окръжният съд в Смолян произнесе условна присъда и конфискация на апартаменти и имоти на управител на апарт хотел в Пампорово, присвоил имущество от апартаменти на британски граждани, съобщи БТА. Делото е за обсебване в особено големи размери за станалия известен в медиите случай с откраднатото обзавеждане от 20 апартамента на англичани и ирландци в комплекс \"Форест Нук\" в Пампорово. Управителят Недялко Кацаров е осъден на 3 години лишаване от свобода при 5-годишен изпитателен срок и конфискация на мезонет и два гаража в София, една втора идеална част от два апартамента в Смолян. Съгласно присъдата той се лишава от право да упражнява професия или дейност, свързана с управление на чуждо имущество и с управление на етажна собственост за 5 години. Кацаров бе признат от съда за виновен по обвинение за незаконно присвояване на чужди движими вещи, които пазел като управител на дружеството, избрано за управление на етажната собственост в комплекса. Липсващото имущество от апартаментите на чужденците представлява обзавеждане, посуда, мебели и други предмети от жилищата им на обща стойност над 82 хил. лв. Управителят е осъден да изплати обезщетения на собствениците на тези апартаменти в размера на обсебените вещи плюс лихва, считано от 2012 г. Продължаваното престъпление според присъдата е в периода 2010-2012 г. Осъденият управител отрече в съдебна зала да е разпореждал да се изнесе от стаите на англичаните липсващото обзавеждане. Той опроверга пред съда версията, че е взел имуществото заради задължения на британците за неизплатени такси за поддръжка на етажната собственост. Присъдата не е окончателна и подлежи на обжалване.", "date": "2017.11.01", "title": "Осъдиха условно управител на апарт хотел, обсебил имущество на британци"}
{"url": "https://www.24chasa.bg/novini/article/6526904", "text": "Разходите за наука през 2018 година са със 120 млн. лева повече, но няма да бъдат разпределени поравно сред институциите, а според постигнати резултати в програми и проекти, каза пред журналисти министърът на финансите Владислав Горанов, предава БТА. Протестът на колегите от научната общност намират аргументи в това, че подходът за наука не следва институционалната структура, каза Горанов. Не е предрешено при кого ще попаднат тези 120 млн. лева. Около 5 млн. лева са предварително разпределени за БАН, което дава възможност за пет процента увеличение средно на заплатите. Научните звена в България не са малко по европейските стандарти и парите за наука трябва да бъдат разпределени чрез конкурси според потребностите за държавата, посочи министърът на финансите. Научните звена и висшите училища могат да кандидатстват за този ресурс. Ако той бъде разпределен предварително ще се наруши конкуренцията и ефективността при решаване на задачите, добави той. По-добрите институти могат да постигнат по-високи резултати и да имат добър финансов ресурс, каза Горанов. Бюджетът на БАН може да бъде удвоен и ако постигнат добри резултати той може да бъде увеличен с десетки милиони лева, посочи той. Да си будител е призвание, а не професия, каза вицепремиерът Томислав Дончев. Когато учени протестират, ние дължим отговори, заяви той. Средствата за наука не се разпределят на глава - голяма част от финансирането минава през програми и проекти и това предизвиква известна доза дискомфорт, каза Томислав Дончев. Амбициите на държавата са, когато стартира нови проекти, например за нова машина за армията, българските учени да бъдат въвлечени, добави Дончев. През 2018 година в консолидираната фискална програма има 405,8 млн. лева за наука, каза Горанов. Никой не се опитва да омаловажава протеста, всеки има право на позиция. Българската наука е исторически недофинансирана, каза Дончев.", "date": "2017.11.01", "title": "Горанов: 120 млн. лева повече са за наука, ще бъдат разпределени по резултати"}
{"url": "https://www.24chasa.bg/novini/article/6526900", "text": "Над един тон марихуана са заловили македонските митничари на ГКПП Блаце на границата с Косово, предаде агенция МИА. Това е най-голямото количество наркотик, заловено в страната. Марихуаната била открита вчера в камион, превозващ отпадъчна хартия от Косово за Турция. След като бил уведомен, че камионът ще бъде подложен на проверка, шофьорът, 37-годишен македонски гражданин, избягал, като оставил и превозното средство, и стоката, на терминала, предава БТА. При огледа на камиона сред балите хартия в ремаркето били намерени 839 пакета марихуана с различно единично тегло. Според митничарите цената на заловеното количество марихуана, предназначено за турския пазар, би могла да достигне до 4 милиона евро.", "date": "2017.11.01", "title": "Над един тон марихуана бе заловен на косовско-македонската граница"}
