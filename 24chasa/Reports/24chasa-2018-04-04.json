{"url": "https://www.24chasa.bg/novini/article/6799101", "text": "Германия ще депортира 3500 граждани на Босна и Херцеговина, които пребивават нелегално в страната, предаде Танюг. От откриването на центъра за реадмисия край Мостар през 2013 г. до края на 2017 г. в Босна и Херцеговина са върнати 5 656 души съгласно споразуменията за реадмисия. След връщането в страната мигрантите имат възможност да живеят в центъра за реадмисия до 30 дни, а след това биват изпращани там, където е бил последният им постоянен адрес. Освен центъра за реадмисия Босна и Херцеговина има и 29 жилища, в които може да настанява върнати мигранти, предава БТА.  През март вече бяха осъществени два чартърни полета от Германия с депортирани босненски граждани. Освен с Европейския съюз Босна и Херцеговина има споразумения за реадмисия на лица, пребиваващи без разрешение, и с Молдова, Норвегия, Швейцария, Сърбия, Черна гора, Македония, Турция, Албания и Русия.", "date": "2018.04.04", "title": "Германия ще депортира 3500 граждани на Босна и Херцеговина"}
{"url": "https://www.24chasa.bg/novini/article/6799029", "text": "Катарският бизнес заяви конкретни интереси към по-големи и по-малки инвестиционни проекти у нас в сферата на транспорта, енергетиката, здравеопазването и инфраструктурата. Разговорите са продължение на състоялата се в средата на март визита на делегация от Катарския инвестиционен фонд, предава  .  Като най-бързо развиващи се сектори на българската икономика заместник-министър Александър Манолев изтъкна производството на компоненти за автомобилната индустрия, информационните и комуникационните технологии, но перспективни за катарските инвестиции, също са и земеделието, туризмът и строителството. От катарска страна беше заявено, че не се изключват инвестиции в нито една сфера на сътрудничество. Според българския заместник-министър има какво да се желае и в двустранните търговски връзки, които не отговарят на възможностите на двете страни. Според Манолев България може да изнася за Катар апаратура, зърнени храни, селскостопански продукти, месо, лекарства и минерална вода.", "date": "2018.04.04", "title": "Катарският бизнес заяви конкретен инвестиционен интерес към проекти у нас"}
{"url": "https://www.24chasa.bg/novini/article/6798970", "text": "280 000 лв. е размерът на щетите от пожара край Коньово във влака София - Бургас. Това каза управителят на “БДЖ - Пътнически превози” Пламен Пешаров по време на изслушване на ръководството на дружеството от транспортната комисия в парламента. Той уточни, че вагоните са застраховани. Пешаров допълни, че те са минали през 5 проверки и са били технически изправни при тръгването от София. Вагоните, в които стана пожарът, са били на ремонт през 2015 г., като следващият е бил планиран за 2019 г. Още не е ясно как е предизвикан пожарът, текат проверки на МВР, уточни зам.-министърът на транспорта Велик Занчев. Изслушването премина в дебат по финансовото състояние на железниците, като много депутати обвиниха ръководството на БДЖ, че води дружеството към фалит. Според изпълнителния директор на “Холдинг БДЖ” Владимир Владимиров не може да се твърди, че железниците са в несъстоятелност и въпреки много проблеми те са оцелели. “Не можем да сравняваме ситуацията сега с тази от 2009 г. БДЖ имат готовност да купят нови мотриси, които да компенсират всичките недъзи на днешната 40-годишна техника. Как да не се палят? Ще се палят. Колко жигули се движат в момента по територията на страната? Няма ги отдавна, защото са остарели. Същото е и с железниците”, каза Владимиров.", "date": "2018.04.04", "title": "280 хил. лева са щетите от опожарения влак (Обзор)"}
{"url": "https://www.24chasa.bg/novini/article/6798922", "text": "Най-популярният кулинарен блогър Софи Йотова от Foodie Boulevard с първа книга за кулинарията като изкуство и храната като начин на живот. Навярно няма човек, който да се интересува по-сериозно от кулинария, който да не е попадал на Foodie Boulevard – кулинарната улица, на която слънчевата Софи Йотова стартира своя кулинарен блог за здравословни вдъхновения и разбива стереотипите за здравословното хранене. „Вкусно с усмивка: 123 кулинарни изкушения със Софи Йотова” е нейната първа книга, която ще промени разбиранията ви за евтино, вкусно, здравословно готвене, ще ви накара да съпреживявате храната, а не да я изолирате до проста необходимост. Целта на тази книга e: • Да ви помогне да оптимизирате своя собствен контекст. • Да ви създаде комфорт в кулинарните експерименти. • Да ви научи, че макар да имате „помощни колелета“ сред конкретно цитираните продукти, имате и пълната свобода да персонализирате всяка идея. • Да ви даде инструментите, с които да градите пълноценна и вкусна храна според своите възможности, предпочитания и цели. • Да ви оборудва с бързи идеи как да се храните пълноценно и балансирано с домашно приготвена храна, без значение от това колко динамично е ежедневието ви и според личните финансови възможности и кулинарни умения. • Да ви поощри да импровизирате, адаптирате, включвате „непланирани“ продукти и да изключвате такива, които не ви звучат апетитно или липсват в кухнята. • Да ви покаже, че нямате нужда от диплома по диетология и няма нужда да сте наясно с всички тенденции в здравословното хранене, за да се научите да създавате пълноценна, балансирана и вкусна храна. В кухнята и отвъд нея. „Вкусно с усмивка” от Софи Йотова е книга за оптимисти, песимисти, професионалисти, тепърва прохождащи, традиционалисти и смели експериментатори – за всеки, който иска да бъде в мир с това, с което се храни. Заповядайте и на нашия открит урок по вкусно, лесно и бързо хапване от 19:00 ч. на 11 април 2018 г. в „Corso”, където най-слънчевата авторка с невероятен кулинарен талант и заряд ще ви помогне да оптимизирате своето собствено меню, ще ви оборудва с бързи идеи как да се храните пълноценно и балансирано с домашно приготвена храна, без значение от това колко динамично е ежедневието ви и какви са вашите финансови възможности и кулинарни умения. В 123 вкусни изкушения ще се впуснат модното гуру Ванина Ханджийска (http://styleinspiratrice.com/) и една специална изненада! Очаква ви приятна изненада, защото кулинарията е изкуство, а храната – вашият инструмент! „Кулинарията е моето изкуство, а храната – моят инструмент.“ Софи Йотова Диаболичният трилър, който дебютира на първо място в класацията на „Ню Йорк Таймс”, за пръв път на български! / След като „Жената на прозореца” на Ей Джей Фин – псевдонима, зад който се крие редактора на издателство William Morrow Даниел Малори – беше посрещнат с позитивни рецензии от писатели като Стивън Кинг, Джилиан Фин и Рут Уеър. Дебютният трилър на автора зае първо място в класацията за бестселъри на „Ню Йорк Таймс“ и остана на тази позиция цели четири седмици, изпреварвайки по продажби „Произход” на Дан Браун. „Жената на прозореца” беше първият дебют от близо десетилетие, който оглавява престижната класация още с излизането си на пазара. В рамките на първите три месеца от излизането си книгата се продаде в над 1 милион копия на англоезичния пазар. Романът е вдъхновен от класическите филми ноар, изпълнен е с препратки към култови ленти на Алфред Хичкок, но в същото време непредсказуемите обрати и дълбокият психологизъм напомнят и за нашумели през последното десетилетие психотрилъри като „Не казвай сбогом”, чийто автор – Джилиан Флин, нарече „Жената на прозореца” „ноар за новото хилядолетие”. Анна Фокс се е затворила в дома си в Ню Йорк и не смее да излезе навън. Тя страда от агорафобия и прекарва дните си в пиене на вино, гледане на стари филми и спомени за по-добри времена. Докато шпионира живота на своите съседи, тя става свидетел на престъпление. Дали наистина е видяла това, което си мисли, че е видяла? Дали страда от параноя, или нещо зловещо наистина се случва съвсем близо до нея. Кое е истинско и кое – плод на нейното въображение и на злоупотребата с лекарства и алкохол? Докато Ана се опитва да си отговори на този въпрос и да реши пъзела, светът ѝ започва да се руши около нея. В този завладяващ диаболичен трилър, в духа на Агата Кристи, нищо не е такова, каквото изглежда. Още преди американската премиера на „Жената на прозореца” правата на романа бяха продадени за издаване на цели 36 езика, както и за филмиране – от FOX. Вече стана ясно и името на режисьора, който ще екранизира историята на Анна. Това е носителят на БАФТА и номинация за „Златен глобус” Джо Райт, който стои зад филми като „Изкупление”, „Гордост и предразсъдъци”, както и спечелилия две награди „Оскар” за 2017 г. – „Най-мрачният час”. Сценарист ще бъде награденият с „Пулицър” и „Тони” драматург Трейси Летс.", "date": "2018.04.04", "title": "\"Вкусно с усмивка” от Софи Йотова – 123 кулинарни изкушения за душата"}
{"url": "https://www.24chasa.bg/novini/article/6799040", "text": "61-годишен таксиджия опита да продаде апартамента и нивите на починалата си съседка и да изтегли 100 000 лв. от банковата ѝ сметка с фалшиви завещания. Жената нямала преки наследници, а само племенници. В последните месеци от живота ѝ за нея се грижел таксиметровият шофьор Аспарух Сивов. Двамата били съседи в блок в столичния кв. “Изток”. Сивов знаел, че комшийката му няма роднини, и така му дошла идеята да направи фалшиви завещания. Той задействал схемата си веднага след смъртта на жената в началото на годината. Арестували го на 2 април в офис в София. С него имало 2 жени и мъж. Сивов бил задържан точно преди да продаде апартамента за около 200 000 лв. За сделката е използвано фалшивото завещание, направено от Сивов, и констативен протокол за продажбата. Първоначално с таксиджията за 24 часа били арестувани и другите трима, но ги пуснали, тъй като се оказало, че нямат нищо общо. След обиск и претърсвания са намерени още 6 менте завещания и капаро за продажба на една от нивите на починалата съседка. Завещанията били с дати от края на 2017 г. Сивов е обвинен в измама в особено големи размери и подправяне на документи. Днес той ще бъде отведен в съда, тъй като прокуратурата иска постоянен арест.", "date": "2018.04.04", "title": "Шофьор продава жилище с фалшиво  завещание, тегли 100 бона на умряла (Обзор)"}
{"url": "https://www.24chasa.bg/novini/article/6798969", "text": "Журналисти теглиха жребий и с това прекратиха мандата на четирима членове на КЕВР. По закон на третата година половината от комисията без председателя ѝ се обновява и това става с жребий. Репортери го изтеглиха по покана на депутатите от енергийната комисия в парламента. Такъв жребий за първи път се прави в Народното събрание. Прекратяването на мандатите стана на три етапа. На първия в едната урна бяха поставени имената на 4-мата комисари, които са в сектор “Енергетика”. Това са Александър Йорданов, Георги Златев, Евгения Харитонова и Владко Владимиров. От тях двама трябваше да си отидат. В другата урна бяха поставени 4 листчета - две с текст “мандатът се прекратява” и две - с “мандатът не се прекратява”. Първо се теглеше името на всеки член на комисията, след това листче от другата урна. Така бяха прекратени мандатите на Александър Йорданов и на Владко Владимиров. По същия начин бяха изтеглени имената и на Валентин Петков и Ремзи Осман. До 17 април включително депутатите ще трябва да предложат нови 4-ма членове на КЕВР. Могат да избират и от тези, чийто мандат бе предсрочно прекратен, обясни шефът на енергийната комисия Делян Добрев. Така до началото на май съставът на комисията ще бъде обновен, а новите комисари ще имат време да се запознаят с предложенията за цени, които ще влязат в сила от 1 юли. От четиримата членове на КЕВР с прекратен мандат двама са от квотата на патриотите, един е от БДЦ и един - от Реформаторския блок. Добрев заяви, че ще следват досегашната практика при избор на нови в КЕВР - никоя партия да няма мнозинство в регулатора. Делян Добрев и депутатът от БСП Таско Ерменков коментираха, че не подкрепят идеята на регионалното министерство регулирането на водния сектор да се отдели от комисията. ", "date": "2018.04.04", "title": "За първи път в парламента - жребий извади 4-ма от КЕВР (Обзор)"}
{"url": "https://www.24chasa.bg/novini/article/6799018", "text": "Бягството на Владимир Пелов и съкилийника му Радослав Колев е финансирано от ботевградски бизнесмен, за когото беглецът е работил, докато е бил на свобода, и е изпълнявал негови поръчки за палежи, рекет и дори убийства, които още се разследват. ( Това е една от версиите, по които работят в МВР, научи “24 часа”. още в първите часове след бягството на рецидивиста Пелов. Заедно с него показания са дали синът на беглеца, който носи неговото име, братя с фамилия Ерменкови и още няколко души от обкръжението им. “Ако не изляза от затвора, той ще влезе при мен, защото знам за много престъпления”, заканвал се Пелов.  Докато беше под домашен арест, Владимир Пелов беше подозиран за серия от престъпления в Ботевград, които още не са разкрити. За поръчител се сочи точно бизнесменът, който официално се занимава със земеделие, хазарт и ресторантьорство. След като Пелов влезе зад решетките през март 2016 г., синът му често бил засичан в компанията на боса, а колата му - в двора на къщата му. Владимир Пелов-младши все още бе в ареста вчера следобед, а останалите бяха освободени. Той е човекът, който най-често е регистриран в софийския затвор за свиждания с баща си. В кримиконтингента на Ботевград се знае от година и половина, че Пелов подготвя бягство. Две седмици преди да духне от пандиза, Владимир Пелов е бил особено активен в килията си, сочат данни от разпитите на другите затворници. Бягал на място, обикалял килията на бърз ход, правел лицеви опори. Усилените тренировки направили впечатление на останалите. Освен това Пелов бил един от най-активните във фитнеса, когато имал възможност да тренира.  Поне десет са устните сигнали към администрацията, че той подготвя бягство от затвора, твърди източник на “24 часа”. Само един от тях е оформен в писмен вид до МВР. Полицаите, които работят със затворници, са проучили казуса тогава. Поведението на Пелов било следено, но нямало нищо притеснително. Имахме оперативна информация от миналото лято за бягството на Пелов и и бяха предприети необходимите мерки, потвърди в парламента и вътрешният министър Валентин Радев. от работа в затвора, където знаете, че режимът не е толкова строг”, каза и правосъдният министър Цецка Цачева. ( В последната година рецидивистът, който е известен като опитен манипулатор, се сближил с 20 г. по-младия Радослав Колев.  След бягството от затворническата администрация са убедени, че Пелов го е обработил и уговорил за бягството, защото му трябвало съучастник. Колев излежава присъда за убийството на хомосексуалист и опит за убийство на партньора му през 2014 г. Двамата направили много хитър план за бягство. Към 15,45 ч на 3 април Пелов и Колев напуснали килията си и под конвой били съпроводени на първия етаж на затвора. Наредили се на опашка заедно с други пандизчии пред стая, от която да получат пратка от близките си. На двамата съкилийници Всеки багаж, който съдържал електронни уреди, обаче минавал през скенер за проверка от технически сътрудник на затвора. В стаята за получаване на техника служителят бил сам. От затворниците го деляла само леснопреодолима преграда. И Пелов, и Колев слезли да си получат телевизора въоръжени. Пелов с боен пистолет, а Колев носел нож. Първо Колев извадил ножа, а веднага след него Пелов пистолета. Техническият сътрудник бил повален с един удар за секунди. След това убийците прескочили преградата. Пелов и Колев с 5 крачки стигнали до охраната на втори пост. Заплашили го с оръжията. Според информация от разследването дори му опрели и пистолет в слепоочието. От страх той не могъл да реагира своевременно и да задейства алармата. Само сложил ръката си на бутона, който да им отвори голямата метална врата към централния изход. Убийците преминали през 5-те стълала до вратата и излезли светкавично навън.  Пелов стрелял 3 пъти, за да сплаши дежурния на първи пост. “Последният служител направил опит да задържи единия от бегълците, като го е хванал за дрехата, но го е изпуснал”, обясни министърът на правосъдието Цецка Цачева.Бегълците са излезли през входната врата. Тя е била отворена както винаги досега, каза заместникът на Цачева проф. Николай Проданов. Според зам. вътрешния министър Красимир Ципов затворниците са използвали надзиратели като “жив щит” да им бъдат отворени вратите. Свидетел на последния епизод от бягството е чистачка, която миела и бършела кабинетите на администрацията на софийския затвор. Виждайки бегълците, тя започва да крещи и Забелязва, че Пелов маха с ръка на Колев да бяга по-бързо. Затворниците тръгват към пряка на парадния вход. Там ги чака сиво рено с фалшиви номера. След бегълците тръгнали дежурен офицер и други 7-8 човека, но напразно. Цялото бягство е траело около 6 минути, показали записите от камери. Има достатъчно данни за участие на Владимир Пелов-младши в мистериозното изчезване на приятеля му Диян Вутов от Ботевград, който също е бил в групата около бизнесмена, за когото се предполага, че финансирал бягството на баща му, научи “24 часа” от разследващи престъпната дейност на бандата в града. Въпреки това още няма повдигнато обвинение вече 1 година.  22-годишният Диян Вутов е обявен за издирване на 21 май 2017 г. Вечерта около 9 ч паркира колата си в центъра на града и отива в местно кафене. Оттогава следите му се губят. Мобилният му телефон и документите са открити в колата му, която е намерена отключена на паркинга. Младежът не е криминално проявен. Разпитван е в полицията, но заради престъпления, в които са били заподозрени хората около Пелов. Обяснения като свидетел е давал и Владимир Пелов-младши. Когато Деян изчезва, баща му е вече в затвора. В Ботевград е публична тайна, че Пелов-старши е имал възможност да влияе на кримиконтингента и зад решетките. В сряда, ден след бягството на Владимир Пелов и Радослав Колев, нямаше никого в къщата на рецидивиста в Ботевград. Единственият признак на живот там бе простряното на терасата пране. Леля Тотка, майката на Пелов, живее в друго жилище. Жената отказва да разговаря с медии. Тя е бивша учителка в местно СПТУ. Често ходи и местността Зелин, където има вила. Часове след бягството имотът е бил претърсен от полицията, но там нямало никого. Няма видимо и засилено присъствие на униформени в града. Никой от местнити не вярва, че Пелов ще бъде открит, тъй като отлично познават комбинативния му ум.  “Владо няма да се върне в града. Поне не и скоро. Със сигурност още се крие в София или в някоя гора, но далеч оттук”, казва негов познат от времената след 2010 г., когато излиза от затвора за убийството на сараф в Пловдив, извършено през 1997 г. Когато помирисва свободата, Пелов се хваща на работа - охранител на земеделски комплекс, собственост на големия бизнесмен. През 2011 г. е арестуван за нов грабеж на златарско ателие, след което отвлича жена и стреля по полицаи. Пускат го под домашен арест през януари 2013 г. заради болест. След тази дата в Ботевград става напечено - палежи, побоища, убийства и рекетирани търговци. В същото време Пелов се среща с бившия си работодател. Оттогава до сега се сменят няколко полицейски началници, които не могат да се справят с престъпленията. На 26 март 2016 г. в центъра на Ботевград са убити братята Марко и Цветан Петрови. Два дни по-късно е арестуван Владимир Пелов. Марко и Цветан живеят в ромската махала на града. Жителите там имат стара вражда с Владимир Пелов. След бягството от затвора на рецидивиста те се притесняват да говорят открито за него, но твърдят, че е замесен в няколко убийства “на техни хора”. Разстрелян е в гръб. През октомври 2016 г., когато Пелов-старши е в ареста, е убит Веселин Василев-Дебелия. Той е охранител в местно казино, но е бил близък на Марко и на Цветан, застреляни месеци по-рано. Тогава Пелов е разпитван като свидетел. Един от заподозрените за разстрела на Дебелия е Владимир Пелов-младши. Негови познати разказват пред “24 часа”, че баща му го пращал по стрелбища още преди години. През август 2014 г., когато Пелов-старши е на свобода, пред имението си до спортната зала в Ботевград е застрелян бизнесменът Семко Семков. Подозренията към бандата на Пелов остават, но убийството не е разкрито и до днес. На 1 август 2015 г. е убит Калин Петров-Мечкаря от близкото с. Литаково. Арестувани за убийството са братята Ерменкови от бандата на Пелов, както и баща им. Повдигнати са им обвинения. От 2013 г., когато Пелов е освободен от ареста, зачестяват и палежите на автомобили и имоти в града. Нито един обаче не е разкрит. Бегълците Владимир Пелов и Радослав Колев са делели килия в софийския затвор със сочения за магистрален грабител Емил Милев-Крокодила, научи “24 часа”. Според запознати Пелов и Колев се събрали с Милев наскоро. Един от първите разпитани по разследването за бягството бил именно Милев, срещу когото се водят общо 4 дела от прокуратурата, основно за грабежи. Неотдавна той бе върнат в софийския затвор от следствения арест на столичния бул. “Г. М. Димитров”. По най-голямото от делата си той получи оправдателна присъда за 4 дръзки грабежа на първа инстанция от спецсъда, но друг съд го задържа под стража заради ново разследване - за грабеж на оборот в магазин в кв. “Люлин”. Милев е известен с десетките дела, които води, включително и срещу магистрати. При дългия си престой зад решетките той е усвоил наказателното право и умело цитира текстове от Наказателния кодекс и решения на съда по правата на човека в Страсбург. Крокодила пледира в своя защита обикновено по час. Той впечатлява и с вида си. В съда се появява с фланелка с надпис “Несправедливо осъден”. От примера на Крокодила да изучава Наказателния кодекс и да си гони правата до дупка са се вдъхновили и други затворници от Първи отряд. Там попадат най-тежко осъдените. Избягалите от Централния софийски затвор през 2014 г. бандити Николай Николов-Шатката и гватемалецът Хосе Мартинез са открити в чужбина, съобщи Софийската районна прокуратура. И докато Хосе е арестуван в Лисабон и се очаква скоро да го екстрадират, то за Шатката са постъпили оперативни данни, че е във Великобритания. Този сигнал се проверява. Николов бе осъден на 20 г. затвор за убийството на пернишкия наркодилър Николай Христов-Хайо. Шатката заедно с убиеца Станислав Методиев-Сиси бяха основни свидетели на прокуратурата срещу бандата на т.нар. пернишки килъри. Николов обаче духна, преди да бъде разпитан в съдебната зала. Гватемалецът Мартинез бе задържан като член на банда, нападнала старозагорския бизнесмен Атанас Атанасов в прохода Хаинбоаз на 3 август 2011 г. Тогава той, Ивайло Василев, Байчо Тодоров и Иван Райков стреляха по автомобила на бизнесмена, раниха го в бедрото и го обраха. Той оцеля на косъм. Шатката и Хосе духнаха на 30 април 2014 г., като Шатката и Мартинез се сближили покрай общата си работа в парното помещение. Странното е, че Хосе се трудил там, въпреки че е бил само подсъдим, а не осъден. За разлика от бягството на Пелов и Колев това на Хосе и Николов е изключително чисто, няма насилие и стрелба, а надзирателите разбират за него 3 часа по-късно. Около 17,20 ч в двора на пандиза влязъл “Опел Астра” със синя лампа и тъмни стъкла, шофиран уж от полицай. Той спрял пред входа към следствения арест. Колата излязла след 20 мин. Мъжът не е проверен отблизо, тъй като валяло. Вместо това надзирател погледнал служебната му карта от няколко метра. Хосе е забелязан за последно в 17,09 ч, когато влязъл в работилницата на парнаджиите. Вътре той избил дупка в стената и проникнал в безлюден приземен етаж в сградата на ареста. Промъкнал се до решетка, която срязал и изкъртил. Оттам се придвижил до двора на ареста, където го очаквал Шатката. На него не му се наложило да се промъква отникъде, защото помещението, в което работел, е в двора. Една година след бягството им се разбра, че за да минат през т.нар. зелена граница с Гърция, двамата Трафикантите били заловени година след като помогнали на бегълците. Смята се, че Дончо Василев, задържан като тартор на бандата, е бил в опела, изкарал бандитите от затвора. В Петрич Шатката и Хосе били поети от четирима местни каналджии, които ги прекарали в Гърция. Там ги чакали други двама от бандата, за да ги откарат до Италия. Как са се придвижили до Великобритания и Португалия, засега не е ясно. В края на август м.г. обаче Хосе бил задържан в Лисабон, докато опитвал да задигне кола. Местната полиция го проверила и видяла, че България го издирва. Очаква се процедурата му за екстрадиция да приключи скоро. Обвинителният акт за бягството от затвора е внесен в съда. Делото се гледа задочно от 2016 г. Досега са проведени 7 заседания. Следващото е на 13 април.", "date": "2018.04.04", "title": "Пелов се заканва на бизнесмен: Ако  не изляза от затвора,  ти ще влезеш при мен (обзор)"}
{"url": "https://www.24chasa.bg/novini/article/6798974", "text": "ЧЕЗ ще довърши анализите за възможностите българската държава да влезе в сделката за активите ѝ в България.Това каза за “24 часа” говорителката на компанията в Прага Алис Хоракова. Във вторник финансовият министър Владислав Горанов обяви, че държавата се отказва да участва в сделката за ЧЕЗ. Въпреки това анализите в Прага ще бъдат завършени до края на април. Те започнаха в началото на март, когато собственикът на “Инерком” Гинка Върбакова посети Прага, за да преговаря за участието на държавата. След като анализите са готови, ще се вземе решение как да се развие сделката, уточни Хоракова. За “24 часа” Гинка Върбакова каза, че няма да коментира решения на държавата. “Имаме договор с ЧЕЗ, работим по него и чакаме решението на КЗК”, каза тя. В парламента енергийният министър Теменужка Петкова заяви, че държавата има възможност да контролира дейността на ерепетата. “Хората трябва да са спокойни”, увери тя. ", "date": "2018.04.04", "title": "ЧЕЗ с анализ как държавата да стане акционер дори след отказа от сделката"}
{"url": "https://www.24chasa.bg/novini/article/6798961", "text": "Предвиждат се мерки за осигуряване на по-висок контрол при санирането на жилищни сгради. Това е решило правителството на редовното си заседание в сряда. Мерките са следствие от множеството сигнали за нередности и лошо изпълнени ремонти. Въпреки това програмата за енергийна ефективност е довела до увеличаване на заетостта и намаляване на безработицата в цели региони. Към края на 2017 г. общо над 70 хил. души са получили работа, свързана със санирането. Като положителен ефект се отчита и намаляването на разходите за отопление на домакинствата с между 45 и 55%, удължаването на живота на сградите, подобряването на здравословните условия на живот и опазване на околната среда. Последните одобрени за реновиране сгради трябва да бъдат завършени до края на 2019 г. През тази година ще бъдат обновени 51 010 жилища в 712 сгради, а през 2017 г. общо 49 699 жилища в 769 здания са въведени в експлоатация. Най-много от тях са в Благоевград (93), Бургас (91) и Хасково (81), а най-малко в Добрич - само 2. ", "date": "2018.04.04", "title": "Затягат контрола при санирането"}
{"url": "https://www.24chasa.bg/novini/article/6798765", "text": "Едва 12 - 15% от българите могат да си позволят посещение при психолог, когато имат нужда. За сравнение около 30% от здравноосигурителния пакет в редица европейски държави се отделят за психично здраве. У нас психотерапията е услуга, която се осигурява в частната практика и не се финансира от здравната каса. Това обявиха от дружеството на психолозите в България на връх професионалния им празник 4 април. Те поискаха професията им да стане регулирана, най-вече при работещите в училища и детски градини, защото в момента практикували и хора без квалификация.  България е единствената страна, в която професията не се регулира и от години специалистите настояват да има Закон на психолога. Развитие има, като в момента се изчаква той да се разгледа от здравната и социалната комисия в парламента, уточни д-р Пламен Димитров, председател на Дружеството на психолозите в България. Подобен закон ще осигури по-качествена услуга на хората и ще повиши доверието към специалистите.   Обмисля се и разширяването на класификацията на професията психолог в националния класификатор. Идеята е в него да се включат и специализираните психолози като училище, социален и др. Към момента у нас практикуват 1100 училищни психолози и съветници, като само в София те са 250, каза психологът Панайот Рандев. Той припомни, че до края на годината в цялата страна ще бъдат назначени още 500 техни колеги, като за целта образователното министерство е  заделило 8 млн. лв.  Тревожността е основният проблем, с който българите се борят, посочиха още психолозите. Повече за събитията и инициативите в Седмицата на психологията вижте   ", "date": "2018.04.04", "title": "Под 15% от българите могат да си позволят преглед при психолог"}
{"url": "https://www.24chasa.bg/novini/article/6799081", "text": "С 15 гласа \"против\" и 6 гласа \"за\" Изпълнителния съвет на Организацията за забрана на химическите оръжия (ОЗХО) отхвърли днес предложение на Русия за започване на ново съвместно разследване по случая с отравянето на Сергей Скрипал и дъщеря му в английския град Солсбъри, предаде Ройтерс. Според дипломатически източник, цитиран от агенцията, руското предложение е било подкрепено от представителите на Алжир, Азербайджан, Иран, Китай и Судан в съвета. Въздържали са се 14 страни членки, предава БТА.  Русия внесе предложение за съвместно разследване, след като Великобритания не я покани да участва в разследването на експерти от ОЗХО, чийто резултати трябва да излязат следващата седмица, припомни Ройтерс.", "date": "2018.04.04", "title": "Отхвърлиха руското предложение за ново разследване на случая \"Скрипал\""}
{"url": "https://www.24chasa.bg/novini/article/6798968", "text": "Ръководството на Софийския затвор преди около 2 месеца е получило два сигнала за готвено от Владимир Пелов бягство, твърдят източници на  . На тези сигнали обаче не е обърнато никакво внимание. Няколко варианта за бягство са обмисляли двамата рецидивисти Владимир Пелов и Радослав Колев, твърдят още източниците от Софийския затвор. Пелов е планирал да изчезне първо с бившия си съпроцесник Димитър Иванчев – Шошора, но след това е включил в схемата Радослав Колев. На 28 февруари анонимен затворник сигнализира за подготвяното бягство. Твърди, че съучастникът на Пелов – Димитър Иванчев – Шошора, е подкупил с цигари двама затворници от Механичния цех. Целта била да се изработят приспособления за катерене, тип „котки”. Според лишения от свобода приспособленията са за Владимир Пелов. Комуникацията между Иванчев и Пелов била чрез предаване на писмени бележки от друг лишен от свобода, който разнася храната. Планът с катеренето на Пелов обаче пропада. И вероятно тогава в него е включен Радослав Колев. Колегите му зад решетките твърдят, че с всички бил внимателен. „Добро момче е, работи си, изпълнява си задълженията, нищо лошо не съм видял от него”, разказа Венцислав Димитров, осъден за убийство. Венцислав работил с Колев няколко месеца в кухнята. Сега е в болница заради тежко заболяване и предпочита да не коментира бягството. С пистолета Пелов се е снабдил предварително, твърди друг източник от затвора. По обясними причини се запазва неговата анонимност. „Лишеният от свобода е слязъл с него за получаване на техниката. Разберете, всичко е било планирано. Било е планирано да дойде вчерашният ден, Владо Пелов да бъде извикан, за да си получи техниката, всичко това е било дълбоко обмислено. И е била избрана добрата смяна”, разказва източникът. И двамата шефове на охраната в затвора са пуснати в отпуск, допълва той. Незнайно защо и как повече от половината наличен състав на Централния софийски затвор вчера е напуснал сградата, за да присъства на тържество по случай Великден в затворническото общежитие в Казичене, твърди още източникът. Според него се е случило „малкото зло”, тъй като е можело да избяга цяла група от 10-15 души. Пистолетът може да внесен от вътрешен човек или да е вкаран с някоя от пратките с храна за затвора, твърди още източникът ни. За слабости в охраната на затвора призна и главният секретар на МВР Младен Маринов. Вече 27-и час няма следа от двамата затворници, избягали през главния вход на Централния софийски затвор. Стана ясно също, че властта е знаела за подготвяното бягство още миналото лято.", "date": "2018.04.04", "title": "Затворници пред Би Ти Ви: Има пробиви в охраната и бягството е планирано"}
{"url": "https://www.24chasa.bg/novini/article/6799000", "text": "Мотор се удари в междуградски автобус на пътя Велико Търново – Габрово в сряда. Инцидентът стана на един от входовете на град Дебелец. Автобусът е пътувал по линията Килифарево-Дебелец-Велико Търново,  Мотористът пък се движил от Габрово към старопрестолната столица. Той се забил в едно от страничните стъкла на автобуса. След катастрофата той в тежко състояние, с опасност за живота.", "date": "2018.04.04", "title": "Моторист се заби в автобус край Велико Търново (Видео)"}
{"url": "https://www.24chasa.bg/novini/article/6798987", "text": "Диалогът със Сърбия е невъзможен заради агресивната кампания на Белград за оттегляне на признаването на независимостта на Косово и изявлението на премиера Ана Бърнабич във връзка с участието на Прищина в срещата на високо равнище ЕС - Западни Балкани в София, заяви косовският вицепремиер Енвер Ходжай, цитиран от прищинския вестник “Зъри”. Ходжай казва, че Прищина ще отговори пропорционално на тези действия, които по думите му са против нормализацията на отношенията между Белград и Прищина. Сръбската премиерка Ана Бърнабич заяви в понеделник, че е “политически нонсенс” Косово да присъства на европейската среща на високо равнище за Западните Балкани в София, както и че Белград ще вземе решение дали да участва в срещата в зависимост от ходовете на Прищина за формиране на Съюз на сръбските общини. В. “Зъри” отбелязва, че сръбското правителство продължава да се хвали с работата си за оттегляне на международни признания на независимостта на Косово. Междувременно председателят на сръбското опозиционно Движение на свободните граждани Саша Янкович заяви, че не би пречил на демократичното развитие на Косово и членството му в международни организации, предаде ТАНЮГ. В интервю за косовското радио и телевизия Янкович повтори позицията си, че суверенитетът на Сърбия в Косово е безвъзвратно накърнен през 90-те години. “Трябва да приемем реалността, но не трябва да се иска от сръбските политици да признаят независимостта на Косово”, каза Янкович. Според него е заблуда, че членство на Косово в ООН означава и признаване на независимостта му. Диалогът между Белград и Прищина се води недемократично и в атмосфера на омраза и насъскване към война, посочи той. Според него Косово, Сърбия и целият регион са жертви на атмосферата на конфликти и на лидери, които “искат да останат на власт с фалшивите си победи”. Според Янкович “фалшиви конфликти” са арестуването на Марко Джурич в Косовска Митровица, “шарените влакове”, та чак до “така нареченото замерване с камъни” на Александър Вучич в Сребреница. Някой от тези конфликти може един ден да излезе извън контрол и да застраши сигурността, предупреди Янкович. Подготовката за срещата на върха ЕС - Западни Балкани е в ход, а до България като организатор досега не е стигнало нито едно официално съобщение за неучастие на срещата на 17 май в София, бе заявено на ТАНЮГ в българското председателство в Брюксел. Макар срещата на върха в София да е планирана като окончателно потвърждение на обновения фокус на ЕС върху Западните Балкани, несъгласията около статута на Косово в ЕС биха могли да поставят под въпрос успеха на срещата и новите стратегии на разширяване на ЕС. ", "date": "2018.04.04", "title": "Косово: Диалогът със  Сърбия е  невъзможен (Обзор)"}
{"url": "https://www.24chasa.bg/novini/article/6799014", "text": "Катастрофа е станала край мол \"Парадайс\" на булевард Черни връх в София. Блъснали са се мерцедес и БМВ, като при удара е бил засегнат и друг автомобил. В една от колите е бил големият шампион по борба Армен Назарян, съобщиха за \"24 часа\" очевидци.  Все още не е уточнена причината за катастрофата. Очаквайте подробности.                                                                                                                                                                                                                                                                                                                        ", "date": "2018.04.04", "title": "Армен Назарян катастрофирал в София?"}
{"url": "https://www.24chasa.bg/novini/article/6798963", "text": "Хиляди туристи са избрали Банско за изкарване на великденските празници, които тази година ще бъдат посрещнати от много сняг и добре обработени писти, съобщиха от дружеството концесионер на ски зоната “Юлен”. В момента засилен интерес към курорта имат български, сръбски, гръцки и македонски туристи. Снежната покривка в планината в момента е над 2 метра, времето е слънчево. Пистите са обработени и всички съоръжения ще работят чак до 15 април, когато зимният сезон ще бъде официално закрит. Освен това, тъй като в момента е извън пика на сезона, картите за лифтовете са с 20% по-евтини. Тази зима се очаква чуждите туристи у нас да бъдат около 1,2 млн., което е около 10 процента ръст. Гостите на ски курортите са около 190 хиляди, като половината от тях идват в Банско, сочат изчисления на изпълнителния директор на Института за оценки и анализи в туризма Румен Драганов. Според него тазгодишният ръст на гостите на Банско ще е около 17%, като нощувките ще са около 360 хил. или повече в зависимост от това докога ще има сняг. Заетостта на легловата база в курорта е около 20-22%, което е доста висок показател за нашата страна. 17% е и ръстът на туристите в цялата страна за първите два месеца от зимния сезон тази година - декември и януари, по данни на Националния статистически институт. Драганов подчерта, че по време на великденските празници тази година ще се случи така, че докато в зимните курорти все още има скиори, около 40 хотела по морето ще посрещнат гости от съседна Румъния. През двете останали седмици на април по морето отварят още толкова хотели, където по традиция отсядат хора от третата възраст от Австрия, Франция, Германия и други страни. ", "date": "2018.04.04", "title": "Банско пълно за празниците, пистите работят"}
{"url": "https://www.24chasa.bg/novini/article/6798847", "text": "През 2018 г. е предвидено залесяване на около 15 000 дка горски територии държавна собственост, от които - 5300 дка гори, засегнати от болести, вредители, пожари и други природни въздействия. Отделно се залесява в общински горски територии. Това е посочил инж. Григор Гогов, изпълнителен директор на ИАГ пред журналисти днес. Гогов е участвал в акцията по залесяване, в която са се включили повече от 100 горски служители от Изпълнителна агенция по горите, МЗХГ, Югозападно горско предприятие, ДПП Витоша, представители на партньорски организации и журналисти, съобщиха от пресслужбата на ИАГ, цитирани от БТА. Млади фиданки от бук, бреза и зимен дъб се появиха на мястото на освободени след нападение от корояд площи в землището на с. Кладница, в района на ДЛС Витошко - Студена, в териториалния обхват на Югозападно държавно предприятие, се посочва в съобщението. И инициативата е част от многобройните залесявания, които се извършват тези дни в страната и е знаково събитие в програмата на Седмица на гората 2018 г. Инж. Гогов е информирал, че започва приоритетно възстановяване на горската среда чрез залесяване и подпомагане на естественото възобновяване в засегнатите от болести и вредители насаждения. Изпълнителният директор на ИАГ е връчил станалите вече традиционни награди на партньорски организации за съвместна работа при опазване на горските територии. За съществен принос в разкриването на посегателства и установяване на незаконни практики, извършвани в българските гори е награден комисар Михаил Златанов - заместник-директор на дирекция \"Жандармерия\". Младши експерт Георги Парасков - началник дежурна смяна в РСПБЗН - Сандански е получил награда за проявен професионализъм и активно участие в погасяване на горските пожари, възникнали през 2017 г. на територията на благоевградска област. Като е благодарил на професионалистите, които правят достояние на обществеността това, което се случва в горите, инж. Гогов е връчил и журналистически награди.", "date": "2018.04.04", "title": "Залесяват 15 000 дка горски територии държавна собственост през 2018 г."}
{"url": "https://www.24chasa.bg/novini/article/6798848", "text": "Туристите в Гърция ще трябва да плащат данък дори при резервирането на хотел за половин ден. Това обявиха гръцките власти, разяснявайки особеностите на курортната такса, която влезе в сила от 1 януари тази година, съобщава БГНЕС. Данъкът важи за всички туристи, които са се настанили в хотели от всички категории или в лицензирани мебелирани апартаменти или къщи. В зависимост от категорията данъкът от всеки турист за денонощие е следният: за хотели 1 и 2 звезди – 0,5 евро; за хотели 3 звезди – 1,50 евро; за хотели 4 звезди – 3 евро; за хотели 5 звезди – 4 евро. Данъкът трябва да се плаща и при краткосрочна аренда чрез онлайн платформи, от типа на Airbnb, но само в случаите, ако има допълнителни услуги – закуска или предоставяне на спално бельо. В този случай данъкът на човек е 0,5 евро на ден.", "date": "2018.04.04", "title": "Туристите ще плащат данък дори за кратък отдих в Гърция"}
{"url": "https://www.24chasa.bg/novini/article/6798821", "text": "При сериозни мерки за сигурност Панагюрското златно съкровище отново се завърна в града, където е открито. В сряда то беше транспортирано с брониран автомобил и подобаваща охрана от Националния исторически музей в София до подземната зала трезор на историческия музей в Панагюрище. Деветте уникални златни предмета от съкровището бяха Те бяха поети лично от директора на панагюрския музей доц. Атанас Шопов и негови колеги. В залата трезор сандъците с отделните части на съкровището бяха отваряни поетапно и всеки един от оригиналните златни съдове беше поставен в специалните витрини на мястото на техните копия. Панагюрското златно съкровище е открито случайно на 8 декември 1949 г. от тримата братя Павел, Петко и Михаил Дейкови, докато копаели глина в местността Мерул край Панагюрище. То представлява изключително красив култов сервиз, изработен от най-висока проба злато с общо тегло от 6,164 кг. Съкровището, което е датирано от края на IV и началото на III в. пр. н.е., се състои от 9 съда - 7 ритона, амфора ритон и фиала, по външните стени на които филигранно са изработени сцени от тракийско-гръцкия пантеон. 63 г. след намирането му от братя Дейкови оригиналът на златното съкровище за първи път се връща в Панагюрище за Великден на 16 април 2012 г. Оттогава това се превръща в традиция. като за изключителен празник”, казва по този повод директорът на панагюрския музей. Това става благодарение на подписания през 2012 г. договор между НИМ, “Асарел-Медет” АД, община Панагюрище и тогавашния председател на Надзорния съвет на медодобивното дружество проф. д-р Лъчезар Цоцорков, който почина миналата година, в качеството му на меценат. в двора на музея за близо 6 млн. лв. е изградена специалната зала трезор за съхранение на съкровището. Изработени са и две негови копия от 22 карата злато, чиято стойност е 1,7 млн. лв. Едното е за НИМ, другото - за музея в Панагюрище. Копията заменят оригинала в двата музея, когато той се експонира на други места по света. Според договора оригиналът на златното съкровище трябва да се експонира по 1 месец в Панагюрище всяка година. “Без “Асарел-Медет” АД и личната подкрепа на проф. д-р Лъчезар Цоцорков връщането на оригинала на златното съкровище в Панагюрище не можеше да се осъществи, защото беше нужна огромна финансова инвестиция, която те направиха. Трябва да се отбележи и нещо много важно. Договорът с НИМ е безсрочен и аз вярвам и се надявам, че той никога няма да бъде прекратен”, обясни директорът на музея в Панагюрище доц. Шопов. Освен това според клауза в договора разходите по ежегодното експониране на оригинала на златното съкровище в Панагюрище - гаранции, застраховки и другите необходими неща, също се финансират от “Асарел-Медет” АД. За разлика от други години през тази съкровището ще остане в панагюрския музей малко повече от 2 месеца - до 11 юни. “Оригиналът на златното съкровище ще е за по-дълго време при нас тази година защото на 8 юни тържествено ще честваме 75 г. от създаването на нашия музей в Панагюрище. Фактът, че за юбилея оригиналът на съкровището ще е в залата трезор, ни прави много щастливи”, обясни доц. Атанас Шопов. Това обаче не е единствената изненада, която готвят от музея за годишнината си. До златното ще бъде показано и уникално сребърно съкровище, за чието съществуване знаят малко хора. То е открито преди 115 г. в Мрамор могила, която се намира на входа на Панагюрище откъм Пазарджик и само на няколкостотин метра от мястото, където братя Дейкови намират златното съкровище. “Сребърното съкровище защото то съдържа части от сребърна конска амуниция, апликации, съдове, две амфори, керамика и златни накити. То е изработено по същата технология като златното и също е датирано от IV - III век преди Христос. Съхранява се в Археологическия музей и институт на БАН, където е изложена част от него. На 4 юни за първи път цялото сребърно съкровище ще бъде показано в преддверието на залата трезор на нашия музей в Панагюрище в непосредствена близост до златното”, обяви доц. Шопов. Той не скри, че това отново е станало възможно благодарение на финансовата подкрепа на “Асарел -Медет” АД, откъдето са откликнали и са поели необходимите разходи за представянето му. Сребърното съкровище ще остане в музея в Панагюрище до края на годината. В следобедните часове в сряда, малко след като оригиналът на Панагюрското златно съкровище беше експониран в залата трезор, музеят в Панагюрище отвори врати за посетители. От 2012 г. насам залата трезор и другите експозиции на изцяло обновения по европейска програма. Музеят в Панагюрище е посетен от стотици хиляди туристи от страната и чужбина.", "date": "2018.04.04", "title": "Оригиналът на панагюрското злато се върна  в Панагюрище - ще е там до 11 юни"}
{"url": "https://www.24chasa.bg/novini/article/6798857", "text": "Шефът на Главна дирекция „Изпълнение на наказанията“ Свилен Цветанов и началникът на затвора в София Петър Кръстев са дали оставките си, а Цецка Цачева ги е приела, съобщиха от правосъдното министерство. Министърката е поискала оставките по-рано днес по заръка на премиера Бойко Борисов. Работата на комисията по изясняване на обстоятелствата и фактите относно бягството на Владимир Пелов и Радослав Колев продължава. След представяне на доклада от комисията до 12 април, ще бъдат предприети дисциплинарни мерки спрямо действията на пряко отговорните служители, в резултат на които е извършен този изключително тежък инцидент, допълват от ведомството.", "date": "2018.04.04", "title": "Шефът на затворите и началникът на затвора в София дадоха оставки"}
{"url": "https://www.24chasa.bg/novini/article/6798863", "text": "Гръцкият министър на отбраната Панос Каменос описа Турция като \"враг, който продължава да ни провокира\", и обяви, че е наредил изпращане на допълнителен военен персонал на островите в източната част на Егейско море, съобщава Асошиейтед прес. Каменос заяви, че 7000 служители на въоръжените сили са изпратени на островите и в гранична зона в Североизточна Гърция на фона на засилване на напрежението между двете натовски съюзнички, предава БТА.  Министърът, който присъства на учение на резервисти на източния остров Икария, посочи: \"Ако имат кураж, нека посмеят да оспорят дори една педя от нашата територия ... Ние гърците обединени ще ги сразим\".", "date": "2018.04.04", "title": "Панос Каменос: Турция е \"враг, който продължава да провокира\""}
{"url": "https://www.24chasa.bg/novini/article/6798892", "text": "Франция е набелязала над 78 000 души като заплаха за сигурността в база данни, която е в помощ на полицейските служби в Европа да споделят информация за най-опасните граждани, предаде Асосишейтед прес. Агенцията, която се позовава на свои анализи, отбелязва, че тази бройка е по-голяма от набелязаните като опасни лица от всички останали европейски страни, взети заедно, предава БТА.  За евентуалната злоупотреба с Шенгенската информационна система (ШИС) пръв сигнализира германският депутат Андрей Хунко. Той е задал въпрос на германския вътрешен министър за \"дискретните проверки\" в системата за лица, смятани за заплаха, и дали различните държави имат различни критерии по проблема. \"Повишаването на бдителността не може да бъде обяснявано само със заплахата от ислямистки тероризъм. Европол докладва за четирицифрен брой на потвърдените чуждестранни бойци, докато броят на сигналите за заплаха в ШИС през 2017 г. е некокократно по-голям\", казва Ханко в изявление, разпространено миналия месец, когато той публикува отговора на външния министър. В отговора се съдържа информация за това колко човека са били набелязани през миналата година като заплаха за сигурността - над 134 хиляди в европейските страни общо. \"Това може да означава, че роднините и познатите на тези лица също са били тайно наблюдавани. И освен това е възможно тази мярка да е била използвана в голяма степен за противодействие на друга престъпна дейност\", казва Хунко. Според германския депутат броят на набелязаните за опасни от френската полиция и разузнавателни агенции \"е признак за злоупотреба\" със системата, която е предназначена за наблюдаване на опасни престъпници\". Единната Шенгенска база данни - която е отделна от базата данни на Европол и се ползва много по-често - формира основата на европейската сигурност. Тя позволява на полицията, съдебни и други правоохранителни органи да извършват незабавни проверки за издирвано на изчезнало лице, за открадната кола или, например, дали някое оръжие е притежавано законно. Само през миналата година в ШИС са направени 5 милиарда проверки, съобщи Крум Гърков, директорът на Европейската агенция за оперативно управление на големи Ай Ти системи в областта на свободата, сигурността и правосъдието, цитиран от АП.", "date": "2018.04.04", "title": "Над 78 000 лица са заплаха за сигурността във Франция"}
{"url": "https://www.24chasa.bg/novini/article/6798887", "text": "Двете основни причини за замърсяванията - отоплението на твърдо гориво и автотрафика, както и температурните инверсии през зимата са най-сериозния проблем на големите ни градове като София, Пловдив, Благоевград и Варна, съобщи група граждани, които се свързали помежду си и се включили в мрежата Luftdaten.info, а днес представиха резултатите от замерванията си през зимния сезон, съобщи  . Днес те вече имат 630 измервателни уреди, разположени в цялата страна. При отоплителен сезон от 160 дни, в около 70 дни е имало превишение на нормите в столицата. Най-зле е била ситуацията на 8, 26 и 27 януари и 13 февруари, като в тези дни замърсяванията са били около 5 - 6 пъти над нормата. В столицата за сезона са били извършени близо половин милион измервания. Рекордьор по замърсяване е Пловдив с 86 дни със запрашеност над нормата. По думите му най-зле е била ситуацията на 27 декември 2017 г. и на 17 януари т.г. Много силно замърсяване има в Благоевград - където са измерени превишения на нормите в 98 дни, но от групата не са включили града в класациите заради малкото си станции там - едва 11 към днешна дата. Иванов посочи, че пикови стойности се отчитат обикновено вечер между 18.00 и 22.00 часа, като за градовете София, Пловдив, Благоевград и Варна те са около 30 пъти над нормата. От групата отбелязаха като добри новини бързото разрастване на тяхната мрежа, интереса на властите към темата за чистотата на въздуха, както и срещата, която са имали с министъра на околната среда Нено Димов, с кмета на столицата Йорданка Фандъкова и представители на научната област, както и решението да направят съвместни замервания на въздуха с Изпълнителната агенция по околната среда.", "date": "2018.04.04", "title": "През зимата софиянци 70 дни дишали мръсен въздух, рекордьор обаче е Пловдив"}
{"url": "https://www.24chasa.bg/novini/article/6798926", "text": "Руските военноморски сили започнаха днес тридневни учения в Балтийско море, които засилиха безпокойствата в членуващата в НАТО Латвия, съобщи Асошиейтед прес, цитирана от БТА. Руското министерство на отбраната заяви, че маневрите, в които участват три корвети и една фрегата, включват бойни стрелби по морски и въздушни цели. Хеликоптери с корабно базиране ще изпълнят тренировъчни полети и ще тренират търсене на противникови подводници. Латвийското министерство на отбраната извика руския военен аташе, за да поиска подробна информация за маневрите. В изявление от миналата седмица, след като научи за планираните учения, министерството казва, че те ще нарушат морския транспорт и гражданските полети. Тези маневри \"са смятани за провокативни и може да бъдат разглеждани като демонстрация на сила\", пише в текста.", "date": "2018.04.04", "title": "Руският военен флот започна тридневни учения в Балтийско море"}
{"url": "https://www.24chasa.bg/novini/article/6798928", "text": "Основна версия за причината за  , при който загина работник, а пожарникарите, пристигнали да потушават огъня, пострадаха, е късо съединение в електрическата инсталация в склада на четвъртия етаж на сградата. Горели са складирани осветителни уреди и вероятно хранителни продукти, предаде ТАСС, като се позова на властите в руската столица. Няма ранени посетители на центъра \"Персей за децата\". От горящата сграда са били евакуирани около 600 човека, предава БТА.  Общата площ на огнището е била към 80 квадратни метра, малка част от 10-те хиляди кв. м разгърната застроена площ. Пожарът в московския мол става 11 дни след големия пожар в търговския център \"Зимна вишна\" в град Кемерово, при който загинаха 64 човека, включително 41 деца. Общото между двете опожарени сгради е, че те се помещават в бивши фабрики, отбелязва ТАСС.", "date": "2018.04.04", "title": "Късо съединение вероятно е причинило пожара в детския център в Москва"}
{"url": "https://www.24chasa.bg/novini/article/6798935", "text": "Русия поиска открито заседание на Съвета за сигурност на ООН утре за обсъждане на британските обвинения срещу нея, че е употребила бойно нервнопаралитично вещество срещу бившия руски шпионин Сергей Скрипал във Великобритания миналия месец. Това съобщи руският постоянен представител в световната организация Василий Небензя, цитиран от Ройтерс, пише БТА. Той мотивира искането с писмото от 13 март на британската премиерка Тереза Мей до Съвета за сигурност, в което се казва, че е \"много вероятно\" Москва да е отговорна за тази атака. 15-членният съвет вече заседава на 14 март по искане на Лондон за обсъждане на отравянето на Сергей Скрипал и дъщеря му Юлия в Солсбъри.", "date": "2018.04.04", "title": "Русия поиска Съветът за сигурност на ООН да се събере утре по случая \"Скрипал\""}
{"url": "https://www.24chasa.bg/novini/article/6798959", "text": "САЩ са решени да унищожат напълно терористичната организация \"Ислямска държава\" в Сирия и военната кампания срещу ИД бързо приближава към своя край, каза днес говорителката на Белия дом Сара Сандърс, цитирана от ТАСС и ДПА. \"Ние ще продължим да се консултираме с нашите съюзници и приятели за бъдещите ни планове\", се посочва в изявлението, предава БТА.  Според Сандърс в момента продължава доунищожаването на последното \"незначително присъствие\" на джихадистите в Сирия. \"Очакваме, че страните от региона и извън неговите предели, както и ООН, ще се стремят към мир и ще гарантират, че ИД никога повече няма да се възроди\", подчертава тя. Победа над ИД обяви днес и началникът на главното оперативно управление на руския Генщаб генерал Сергей Рудской, цитиран от ТАСС. Той изтъкна решаващата роля за това на руските Въздушно-космически сили. Говорейки на Московската конференция по международна сигурност, Рудской каза, че в Сирия днес са създадени всички условия за завършване на гражданската война, сложено е начало на процеса на мирно уреждане на конфликта, а на освободените територии се възстановяват институциите на властта.", "date": "2018.04.04", "title": "САЩ: Военната кампания срещу \"Ислямска държава\" е към своя край"}
{"url": "https://www.24chasa.bg/novini/article/6798965", "text": "Турски съд осъди днес 65 души на доживотен затвор в две отделни дела, свързани с инциденти в нощта на осуетения опит за преврат през юли 2016 г., предаде ДПА, като се позова на Анадолската агенция. Осъдените бяха обвинени в \"нарушение и опит за промяна на конституционния ред\". Други 77 подсъдими по същите обвинения бяха оправдани, предава БТА.  Двете дела се отнасят за блокада на моста Фатих Султан Мехмет над Босфора и инциденти на ключов военен пост в Истанбул. Турция още е в режим на извънредно положение, който бе обявен след опита за преврат и няколко пъти бе продължаван. Над 50 000 души са в затвора във връзка с преврата, а около 150 000 бяха отстранени от работа в държавните служби и армията.", "date": "2018.04.04", "title": "В Турция осъдиха на доживотен затвор 65 лица, свързани с опита за преврат през 2016 г."}
{"url": "https://www.24chasa.bg/novini/article/6798806", "text": "Мъж от източната германска провинция Тюрингия е обвинен в кражба на лични данни и фалшификации във връзка с незаконното използване на личните данни на 3,7 милиона интернет потребители. Това съобщи днес прокуратурата в град Мюлхаузен, предаде ДПА, цитирана от БТА. 32-годишният заподозрян, който е в ареста в очакване на процеса, ще се изправи пред съд в град Майнинген, също в Тюрингия. Все още не е определена дата за началото на делото. Задържаният е обвинен, че чрез ирански софртуер е откраднал данни (имейл адреси, пароли, домашни адреси и банкови данни) от сървърите на общо 227 онлайн търговци на дребно. Престъплението е било извършвано в периода от декември 2014 до април 2016 г. Източногерманeцът е заподозрян още, че е разпратил на придобитите адреси 6,85 милиона подвеждащи електронни писма с цел да се сдобие с още над 15 хиляди комплекта данни.", "date": "2018.04.04", "title": "Обвиниха германец в кражба на личните данни на 3,7 млн. интернет потребители"}
{"url": "https://www.24chasa.bg/novini/article/6798730", "text": "Съединените щати планират допълнителни мерки в отговор на руските действия, включително и редица стъпки за защита на междинните избори за Конгрес през ноември, за да се попречи на евентуална намеса на Москва в тях, обяви днес директорът на националното разузнаване на САЩ Дан Коутс, цитиран от Ройтерс. Коутс каза, че САЩ ще предприемат още мерки в отговор на отравянето на бившия руски шпионин Сергей Скрипал и дъщеря му Юлия с бойно нервнопаралитично вещество, предаде БТА.  Русия отрича отговорност за този случай и отвърна с реципрочни експулсирания на дипломати, припомня Ройтерс. На закуска с репортери Коутс бе запитан дали Вашингтон ще предприеме и други мерки, освен изгонването на 60 руски дипломати. \"Ние внимателно обсъждаме този въпрос и съвсем скоро ще обявим още мерки, - каза директорът на националното разузнаване на САЩ. - Само изчакайте. Мисля, че ние все повече осъзнаваме потенциала на Русия да продължи да се меси по най-различни начини в нашите избори и предприемаме много мерки.\" Междувременно Москва каза днес, че ако Вашингтон прояви максимално позитивно отношение при разглеждане на заявките на Русия за визи за новите дипломати, които да заместят изгонените, то тя ще откликне по същия начин, предаде ТАСС. Руският заместник-министър на външните работи Сергей Рябков заяви това на пресбрифинг, на който му бе зададен въпрос готова ли е Русия да приеме нови американски дипломати на мястото на изгонените. Русия действа въз основа на принципа на взаимността, подчерта Рябков.", "date": "2018.04.04", "title": "САЩ готвят нови мерки в отговор на злонамерени руски действия"}
{"url": "https://www.24chasa.bg/novini/article/6798727", "text": "Свлачището на територията на село Пиргово представлява реална опасност за хората и техните имоти, съобщиха от пресцентъра на Областна администрация - Русе. Областният управител Галин Григоров и ресорният заместник областен Валентин Колев, заедно с началника на отдел „Държавна собственост“ инж. Огнян Атанасов посетиха на място и се запознаха със създалата се рискова обстановка, предизвикана от силно активизирано свлачище на територията на село Пиргово. То е регистрирано още през 70-те години на 20-ти век, но от миналата година се наблюдава засилена активност. За минимизиране на опасността от причиняване на щети са предприемани различни мерки, сред които свикване на комисии от специалисти, а също и подаване на сигнали до компетентни институции. Моментната обстановка е породена както от обилните валежи, паднали през изминалата седмица, така и от повишеното ниво на подпочвените води. Засегнатите жители споделиха своите притеснения за имуществото и живота си. Нанесените щети се изразяват предимно в пропадане на части и свличане на земни маси, представляващи части от дворовете на живущите. Тези процеси са предизвикали срутване на стопански постройки и образуване на пукнатини по къщите на хората на ул. „Пиргос“. Свлачищните процеси продължават да бъдат активни и представляват реална опасност за имотите и техните обитатели. В тази връзка областният управител предприема необходимите мерки. Сред тях са спешното сигнализиране на Междуведомствената комисия за възстановяване и подпомагане към Министерски съвет с цел осигуряване на средства за необходимите геолого-проучвателни дейности за изясняване на причините и други дейности за овладяване на процеса. Григоров е и в постоянен контакт с всички страни, имащи отношение по проблема.", "date": "2018.04.04", "title": "Свлачището при село Пиргово представлява реална опасност за хората и техните имоти"}
{"url": "https://www.24chasa.bg/novini/article/6798753", "text": "Трима военнослужещи от Република Македония ще се обучават в Центъра за подготовка на специалисти (ЦПС) в Сливен в периода от 2 април до 10 май. Инструктори ще бъдат военнослужещи от Центъра за подготовка на сержанти и войници на ЦПС. Обучението е в изпълнение на подписано споразумение за сътрудничество между министерствата на отбраната на двете страни за провеждане на обучение на военнослужещи от армията на Република Македония в курс за механик-водачи на танк Т-72.", "date": "2018.04.04", "title": "В Сливен започна обучение на македонски военнослужещи"}
{"url": "https://www.24chasa.bg/novini/article/6798533", "text": "Турция ще продължи антитерористичната операция в Сирия до пълното прочистване на териториите от кюрдски формирования, заяви днес турският президент Реджеп Тайип Ердоган, цитиран от ТАСС и БТА. Турският държавен глава говори на съвместна пресконференция след срещата на върха на президентите на Турция, Иран и Русия, състояла се в Анкара. Той посочи, че териториалната цялост на Сирия зависи от това да се държи еднаква дистанция от всички терористични организации, информира Ройтерс. Коментарът на Ердоган очевидно е във връзка с подкрепата на САЩ за сирийските кюрдски милиции, които Анкара смята за врагове, отбелязва агенцията. Турският президент посочи, че \"предстоящият път в Сирия е труден\", но надеждата за успех става по-голяма. Ердоган отбеляза, че тези, които не разбират, че \"Ислямска държава\" и кюрдските бойци работят за една и съща цел, не могат да допринесат за постигането на траен мир в Сирия.", "date": "2018.04.04", "title": "Ердоган: Турция ще продължи антитерористичната операция в Сирия"}
{"url": "https://www.24chasa.bg/novini/article/6798531", "text": "Окръжна прокуратура - Благоевград води досъдебно производство във връзка с получен сигнал за извършен грабеж в града с пострадала шестдесет и девет годишна жена, съобщиха от пресцентъра на прокуратурата. Около 21 ч. снощи, в района на ул. \"Г.С.Раковски\" в Благоевград, две непознати лица нападнали жената и издърпали дамска чанта от ръцете й. В нея имало около четиридесет хиляди лева, мобилен телефон и лични документи. Разследването по случая продължава.", "date": "2018.04.04", "title": "Откраднаха чантата на възрастна жена в Благоевград с около 40 000 лв. в нея"}
{"url": "https://www.24chasa.bg/novini/article/6798542", "text": "Щетите от инцидента край Коньово е за около 280 хил. лв. Това каза Пламен Пешаров, управителят на „БДЖ – Пътнически превози“ по време на изслушването си на Комисията по транспорт. По думите му изгорелите вагони от влака София – Бургас са били застраховани. Пешаров подчерта, че подвижният състав е минал през поне пет проверки. Същата беше и позицията на зам.-министъра на транспорта Велик Занчев – по събраните от него данни при тръгването си вагоните са били изправни. „Що се отнася за тези вагони в какво техническо състояние са били, взех информация от \"БДЖ - Пътнически превози\", единият е минал среден ремонт, другият капитален ремонт”, допълни той, цитиран от „Фокус”", "date": "2018.04.04", "title": "Щетите от пожара във влака на гара Коньово за 280 000 лева"}
{"url": "https://www.24chasa.bg/novini/article/6798554", "text": "Руските власти съобщиха на Белгия решението си да експулсират белгийски дипломат в отговор на аналогична мярка след отравянето на бившия руски шпионин Сергей Скрипал във Великобритания, предаде агенция Франс прес. \"Руските власти съобщиха на нашето посолство в Москва, че един дипломат е обявен за персона нон грата, в отговор на решение, взето миналата седмица\", каза говорител на белгийското министерство на външните работи. Той определи мярката като реципрочна, подобна на онези, предприети от Русия срещу други европейски държави. На 27 март Белгия реши да експулсира руски дипломат, предава БТА. Според белгийската агенция Белга в посолството на Белгия в Москва има шестима дипломати, освен служителите в консулството, представители на федералните субекти, служител за връзка с федералната полиция и митнически служител. В края на миналия месец Русия нареди експулсирането на повече от 50 дипломати от около 20 държави. Първоначално тя обаче не отговори на действията на Белгия, която, подобно на Унгария, Грузия и Черна гора, реши \"в последния момент\" да се присъедини към кампанията за експулсиране на руски дипломати заради аферата \"Скрипал\". На 23 март Великобритания, която смята, че Русия стои зад отравянето на бившия шпионин Сергей Скрипал и дъщеря му Юлия на британска земя, обяви, че ще експулсира 23 руски дипломати. В края на месеца я последваха редица западни държави, Украйна и НАТО. Засегнати бяха общо повече от 150 членове на руски дипломатически представителства, припомня Франс прес. Русия отхвърля обвиненията, че е замесена в отравянето на Скрипал, и посочи, че не носи отговорност за \"дипломатическата война\", която ескалира.", "date": "2018.04.04", "title": "Русия експулсира белгийски дипломат заради аферата \"Скрипал\""}
{"url": "https://www.24chasa.bg/novini/article/6798581", "text": "51-годишен загина, след като тирът, който управляваше, падна в пропаст край Кърджали. Инцидентът стана в сряда следобед на прав участък край село Черна скала. \"Внезапно камионът тръгна към пропастта, а шофьорът дори не направи опит да остане на пътя. По платното няма дори следа от спирачен път. По пътя си събори метален далекопроводен стълб и падна в нивата под пътя\", разказаха местни хора, станали свидетели на случилото се. Пристигналият екип на Бърза помощ извадил водача от кабината, но се оказало, че той е мъртъв. Според медиците вероятно шофьорът е получил инсулт и това е причинило катастрофата. Заради поваления електрически стълб селата в района останаха без ток за часове. ", "date": "2018.04.04", "title": "Тир падна в пропаст край Кърджали, шофьорът му загина (Снимки)"}
{"url": "https://www.24chasa.bg/novini/article/6798613", "text": "Парламентарното сътрудничество и Българското председателство на Съвета на Европейския съюз обсъдиха на среща председателят на Народното събрание Цвета Караянчева и президентът на Хърватия Колинда Грабар-Китарович. Сътрудничеството между нашите два парламента е много интензивно, особено между групите за приятелство, посочи на срещата Цвета Караянчева. България и Хърватия винаги са работили активно и се надявам да продължим тази възходящата линия, подчерта тя. Колинда Грабар-Китарович също отбеляза важната роля на парламентарните контакти между двете страни и страните от ЕС, които могат да допринесат за повишаване на доверието на европейските граждани. Цвета Караянчева запозна хърватския президент със събитията от Парламентарното измерение на Българското председателство. Тя добави, че Българското председателство протича много успешно и изрази готовност страната ни да сподели своя опит с Хърватия, на която й предстои да поеме Председателството на Съвета на ЕС през 2020 г. Председателят на Народното събрание подчерта, че основният приоритет за нас са страните от Западните Балкани. Ние заедно трябва да им помагаме с нашия опит по пътя им към европейска интеграция и се надяваме тази тема да остане в дневния ред и на следващите председателства, заяви още Цвета Караянчева. Подготвяме се за нашето председателство, като желанието ни е да осигурим приемственост, информира Колинда Грабар-Китарович. Тя допълни, че заедно със страните от тройката – Финландия и Румъния, работят по общите си приоритети. В момента за нас важни са Брекзит, новата финансова перспектива и като цяло – сигурността и стабилността в Европа, заяви още президентът на Хърватия. Колинда Грабар-Китарович допълни, че за разширяването на ЕС в посока на съседните за Хърватия държави също е изключително важно. Тя изрази надежда, че предстоящата Среща на върха за Западните Балкани през май в София ще постигне успехи. Нашите общи интереси са свързани и с Шенгенското пространство, подчерта хърватският президент и изрази надежда България в най-скоро време да бъде интегрирана. Надяваме се тази година да изпълним техническите условия, отбеляза Колинда Грабар-Китарович и допълни, че присъединяването към Шенген е много важно, защото така ще се гарантира сигурността на нашите граници. На срещата бе дадена висока оценка на сътрудничеството в сферите на културата, икономиката, образованието и туризма. Подчертано беше, че има възможности за активизиране на търговско-икономическите контакти между двете страни.", "date": "2018.04.04", "title": "Караянчева се срещна с хърватския президент Колинда Грабар-Китарович (Снимки)"}
{"url": "https://www.24chasa.bg/novini/article/6798632", "text": "Президентът Румен Радев проведе днес среща на „Дондуков“ 2 с посланика на САЩ в България Ерик Рубин. Това съобщиха от прессекретариата на президента. По време на разговора бяха обсъдени актуални теми от дневния ред на двустранните отношения и стратегическото партньорство на България и САЩ, както и сигурността в региона. Разменени бяха и мнения за предприетите от България реформи в сферата на правосъдието и борбата с корупцията.", "date": "2018.04.04", "title": "Румен Радев се срещна с посланика на САЩ Ерик Рубин"}
{"url": "https://www.24chasa.bg/novini/article/6798624", "text": "Европейският съюз отказа да одобри декларация за инцидента в Солсбъри с отравянето на бившия двоен агент Сергей Скрипал и дъщеря му, внесен за разглеждане от Русия на заседанието на Изпълнителния съвет на Организацията за забрана на химическите оръжия (ОЗХО). Това съобщи днес постоянният представител на България в ОЗХО Красимир Костов, цитиран от ТАСС, пише БТА. \"ЕС не одобрява предложения проект за декларация\", посочи Костов, който представляваше съюза на заседанието, тъй като България е ротационен председател на Съвета на ЕС. Според него ЕС е \"крайно обезпокоен\", че руската страна \"подготвя почвата за отхвърляне на работата на ОЗХО по инцидента в Солсбъри\". \"Изключително важно е Руската федерация да отговори на законните въпроси на британското правителство, да започне да сътрудничи със секретариата на ОЗХО и да предостави пълна и изчерпателна информация на ОЗХО за програмата, която има отношение към инцидента\", каза Костов, цитиран от ТАСС. В същото време той отбеляза, че \"вместо това ние сме свидетели на поток от инсинуации срещу\" отделни страни от ЕС. Британският делегат на заседанието отхвърли предложението на Русия за общо разследване на отравянето на Скрипал с нервнопаралитично вещество, като го нарече \"отвличаща маневра\", с която Москва иска да избегне отговорите на въпросите, които Лондон поставя. В устава на ОЗХО няма изискване, което да налага жертвата \"да участва в разследване заедно с вероятния извършител\", припомни Джон Фого. Според него участието на Русия в такова разследване би било перверзия. На днешното заседание Великобритания и Русия си отправиха остри взаимни обвинения в лицемерие и недостоверност.", "date": "2018.04.04", "title": "ЕС отхвърли проект на декларация, предложена от Русия по случая \"Скрипал\""}
{"url": "https://www.24chasa.bg/novini/article/6798644", "text": "„Бягството на двамата лишени от свобода от Централния софийски затвор е подпомогнато от вътрешен човек. Той обаче не е надзирател”. Това каза в ефира на Новините на   бившият правосъден министър Антон Станков. Той подчерта, че няма как бегълците да са се сдобили с оръжие без съдействие „отвътре”. „За оказване на такова съдействие мотивът е пари. Пари, които не бяха дадени навреме от държавата за увеличение на заплатите на хората от системата”, коментира още Станков. Според него опасните престъпници нямат достатъчно голям финансов ресурс за осъществяване на втората фаза от бягството. „Сега те или ще извършат друго престъпление, за да изкарат пари, или ще се покрият като мишки в някое село, където ще пасат овце”, категоричен бе ексминистърът.", "date": "2018.04.04", "title": "Бивш министър: Вътрешен човек е организирал бягството на затворниците (Видео)"}
{"url": "https://www.24chasa.bg/novini/article/6798656", "text": "Месец след отравянето на бившия руски двоен агент Сергей Скрипал, поставило Солсбъри в центъра на международен водовъртеж, животът в елегантния британски град бавно се връща към обичайния си ход, предаде Ройтерс. Макар градският център да е много по-оживен, отколкото в дните, след като Скрипал и дъщеря му бяха намерени в безсъзнание на пейка до мол, последиците от случилото се все още се усещат, предаде БТА. След Великденския уикенд вчера улиците бяха изпълнени с местни жители и с туристи на обиколка из средновековния град в Югозападна Англия, възползващи се от пазарния ден и безплатния паркинг. Британското министерство на вътрешните работи заяви, че рискът за населението е минимален, но засиленото полицейско присъствие остава, както и препоръката на властите към посетителите на ресторанти и барове да почистват вещите си с препарат и мокри кърпички. В града, чиято икономика разчита до голяма степен на туризма, се появиха опасения, че страхът от заразяване и силното полицейско присъствие ще отблъснат туристите. Според жителите на Солсбъри ежедневието не е както преди. Голяма част от града остава недостъпна както за пазаруване, така и за разходка. Търговци на пазара и в търговския център Молтингс, близо до който бяха открити в безсъзнание Сергей и Юлия Скрипал, казват, че бизнесът им е силно засегнат. Правителството предложи компенсационен фонд от 1 милион лири (1,4 млн. долара), с които да бъде подпомогнати пострадалите търговци и фирми, а местен парламентарист отправи послание, че град Солсбъри остава отворен за бизнес.", "date": "2018.04.04", "title": "Месец след отравянето на Скрипал, животът в Солсбъри бавно се нормализира"}
{"url": "https://www.24chasa.bg/novini/article/6798661", "text": "Правителството на Австрия подготвя законопроект за забрана на носенето на покривала на главата в детските градини и началните училища, за да се избегне дискриминация на момичетата и да се гарантира нормалното им развитие, обяви днес канцлерът Себастиан Курц, цитиран от ДПА и ТАСС. \"Забулването на малки деца твърдо не може да има място в нашата страна и затова ние възложихме на министрите да разработят закон за защита на децата, - каза Курц пред журналисти във Виена след заседанието на правителството. - Ние смятаме, че всички деца в Австрия трябва да имат еднакви възможности, т. е. момичетата и момчетата трябва да имат еднакви възможности, и трябва да се избягва дискриминация в детската възраст. Развитието на паралелно общество е пагубно за нашата страна.\", предава БТА. \"Важно е да заемем ясна позиция срещу политическия ислям. Искаме нашите деца да растат свободни и да не бъдат въвличани в тези (ислямски) механизми\", добави вицеканцлерът Хайнц-Кристиан Щрахе от крайнодясната Австрийска партия на свободата. Курц подчерта, че интеграцията на мигрантите изисква редица стъпки и въпросът не може да бъде решен с каквато и да било отделна мярка. \"Виждаме, че в Европа и Австрия е налице феномен на развитие на паралелно общество. Няма някакво религиозно предписание да навличаш на децата хиджаб. Всеки, който мисли, че ислямът предписва това на семействата, греши, такава норма не съществува\", отбеляза австрийският канцлер. За да прокарат новия закон за забрана на хиджаба и другите покривала за жени, двете десни партии в правителството трябва да получат подкрепата на една опозиционна формация в парламента, за да си осигурят необходимото мнозинство от две трети, посочва ДПА. Социалдемократите и либералите дадоха да се разбере днес, че са готови да обсъдят проектозакона, като настояха за цялостен пакет за интеграционна политика, вместо за символична стъпка като забрана на покривалата.", "date": "2018.04.04", "title": "Австрия забранява забулването на \nмомиченцата в детските градини и началните училища"}
{"url": "https://www.24chasa.bg/novini/article/6798659", "text": "Журналисти теглиха жребий и прекратиха мандата на четирима членове на КЕВР. Това стана на заседание на енергийната комисия в парламента. По закон на третата година половината от комисията, без председателя, се обновява и това става с теглене на жребий. Депутатите от енергийната комисия в парламента поканиха това да сторят журналисти. Прекратяването на мандатите стана на три етапа. На първия в едната урна бяха поставени имената на четиримата комисари, които са в сектор “Енергетика”. Това са Александър Йорданов, Георги Златев, Евгения Харитонова и Владко Владимиров. От тях двама трябваше да си отидат. В другата урна бяха поставени четири листчета - две с текст “мандатът се прекратява” и две - с “мандатът не се прекратява”. Първо се теглеше името на всеки член на комисията, след това листче от другата урна. Така бяха изтеглени имената на Александър Йорданов и на Владко Владимиров с листчета “мандатът се прекратява”. По същия начин бяха изтеглени имената и на двамата членове на КЕВР от ВиК сектора. Листче “мандатът се прекратява” се падна на Валентин Петков. На третия етап се избираше между правния комисар Ремзи Осман и икономическия - Светла Тодорова. Късметът реши четвъртият комисар, който си отива да е Ремзи Осман. До 17 април включително депутатите ще трябва да предложат нови четирима членове на комисията. Могат да избират и от тези, чийто мандат бе предсрочно прекратен, каза председателят на енергийната комисия Делян Добрев. Такъв жребий за първи път се прави в Народното събрание и правният отдел на парламента много го е харесал, каза още Добрев. По повод идеята на регионалното министерство водният сектор да се отдели от КЕВР, Добрев и депутатът от БСП Таско Ерменков заявиха, че не подкрепят разделянето на регулатор, който работи добре. ", "date": "2018.04.04", "title": "Четирима от КЕВР си отиват, до 17 април предлагат нови (Обзор)"}
{"url": "https://www.24chasa.bg/novini/article/6798685", "text": "Американската администрация е взела решение да запази военното присъствие на САЩ в Сирия. Това съобщи в сряда в хода на интервю пред група журналисти, включително кореспондент на ТАСС, директорът на Националната разузнавателна служба на САЩ Даниел Коутс. Той уточни, че това решение е взето на проведено във вторник заседание на Съвета за национална сигурност на Белия Дом, под председателството на американския президент Доналд Тръмп, предаде \"Фокус\". Коутс не е пояснил в какво точно се състои взетото решение. „Относително скоро ще бъде обнародвано заявление за приетото решение“, заяви той. Според неговите думи, съобщението ще бъде разпространено от Белия Дом. На 29 март Доналд Тръмп в изказване пред индустриални работници от щата Охайо заяви, че американската армия „много скоро“ ще бъде изтеглена от Сирия и добави: „Нека сега други се заемат с нея“. Той обясни решението си с това, че, от 2003-а година насам, когато влязоха в Ирак, САЩ са изхарчили за близкоизточните войни $7 трилиона долара и не са спечелили нищо от това. Два дни по-късно, на 31 март, Белият Дом инструктира Държавния департамент на САЩ да замрази предвидени $200 милиона за възстановяване на освободените от „Ислямска държава“ райони на Сирия. В същия ден американското издание The Wall Street Journal разкри, че американският държавен глава е съобщил на съветниците си, че иска изтеглянето на американската армия от Сирия да се случи възможно най-скоро и че насрочва заседание на Съвета за национална сигурност по въпроса. Очевидно на въпросното заседание американският президент е бил разубеден от плановете си, както показва заявлението на Коутс.", "date": "2018.04.04", "title": "САЩ: Запазваме военното си присъствие в Сирия"}
{"url": "https://www.24chasa.bg/novini/article/6798686", "text": "Русия обвини Великобритания, че избягва взаимодействие под всякаква форма с Москва по делото за отравянето на бившия полковник от Главното разузнавателно управление (военното разузнаване – ГРУ) на Русия Сергей Скрипал и неговата дъщеря Юлия, се казва в заявление на руската делегация на заседанието на изпълнителния съвет на Организацията за забрана на химическото оръжие (ОЗХО), предават РИА Новости и \"Фокус\". „Британската страна продължава да избягва взаимодействие под всякаква форма с нас. И при това с пропагандна цел постоянно искат нещо от нас в публичното пространство“, заявиха от руската делегация.", "date": "2018.04.04", "title": "Русия: Британската страна избягва взаимодействие под всякаква форма с нас"}
{"url": "https://www.24chasa.bg/novini/article/6798694", "text": "Турският президент Реджеп Тайип Ердоган призова всички страни да проявяват еднакво отношение към всички терористични групировки. \"Важно е да се подчертае, че целият свят трябва да има предвид, че запазването на териториалната цялост на Сирия зависи от факта, че трябва да се отнасяме по еднакъв начин към всякакви терористични групировки, без да се прави разлика между тях\", заяви турският държавен глава на пресконференция след срещата с президентите на Русия и Иран Владимир Путин и Хасан Рохани, която се състоя днес в Анкара, съобщи БТА. \"На днешната среща участниците заявиха съвместната си воля да се противопоставят на сепаратистките програми. Днес ние проведохме консултации, които смятаме, че ще бъдат определящи за бъдещето на Сирия и набелязахме стъпките, които предстои да направим. Искам да подчертая още веднъж, че Турция ще продължи антитерористичната операция в Сирия до прочистването на района начело с Манбидж от терористите\", каза Ердоган. Той подчерта,че \"с руските и иранските приятели са се договорили да работят съвместно за привеждане в добър за живеене вид на освободената област Тел Фърат\". Ердоган посочи още, че \"Турция приютява 3,5 млн. сирийци като гости. Около 160 хиляди сирийски братя вече се върнаха в района на Ал Баб и Джераблус. Смятаме, че стотици хиляди сирийски братя още ще се завърнат в Африн\". Иранският президент Рохани обвини някои страни, че са купували сирийски петрол от терористите. \"Някои страни обучиха терористите и сега същите тези терористи им продават петрол от Сирия. Ние искаме всички да признаят единството на Сирия\", каза той. Редица турски медии в първите си съобщения анонсираха изявленията на тримата президенти на пресконференцията под заглавие \"Вниманието на света се насочи към Турция\".", "date": "2018.04.04", "title": "Ердоган: Отнасяйте се по еднакъв начин към всички терористични групировки"}
{"url": "https://www.24chasa.bg/novini/article/6798706", "text": "Албанското правителство е взело решение за едностранна отмяна на визите за руски граждани от 1 април до 31 октомври тази година, предаде ТАСС, като се позовава на съобщение на руското министерство на външните работи. На заседание на министерския съвет на Република Албания на 21 март тази година е било взето решение за предоставяне на гражданите на Русия на право за безвизово влизане в страната за периода от 1 април до 31 октомври, се посочва в съобщението, предава БТА. Въпросните правила ще се прилагат за граждани на Русия, притежаващи валидни задгранични паспорти, посещаващи Албания с цел туризъм или за частни пътувания за срок до 90 дни. Министерството на външните работи на Русия напомня на руските туристи за необходимостта от оформяне на медицинска застраховка за целия период на пребиваване в чужбина, се отбелязва още в съобщението.", "date": "2018.04.04", "title": "Албания отменя визите за руски граждани до края на октомври"}
{"url": "https://www.24chasa.bg/novini/article/6798133", "text": "Мъже на възраст 27 и 33 години са задържани като участници в извършването на телефонни измами, съобщават от полицията в Силистра. Акцията е започнала след като в последните два ни в селата Попина и Поляна две жени са били излъгани да платят 1000 и 4 000 лв . да скъпо лечение на свои близки. Парите дали на непознат човек, посетил ги на място, в къщите им. Единият заподозрян, 27-годишен жител на село Коларово бил задържан на пътя от Тутракан към Русе. В него намерили и част от парите. Проверява се и съучастието му в друга телефонна измама, също на територията на Силистренска област. Има повдигнато обвинение и за идентично престъпление, извършено в Добрич. Вторият задържан е на 33 години, жител на Главиница. В обсега на полицаите бил още от средата на миналия месец, след измама извършена с. Шуменци, за 4 450 лв. Съпричастен е и към измама извършена в края на ноември миналата година в с. Старо село, както и в Разград. И двамата са задържани за срок от 24 часа. Продължава работата по изясняване на случаите и по установяване и на други лица, свързани с престъпната дейност.", "date": "2018.04.04", "title": "Криминалисти от Тутракан задържаха участници в ало измами"}
{"url": "https://www.24chasa.bg/novini/article/6798159", "text": "„Бягството на двама затворници от Централния софийския затвор е изключително притеснителен случай. Продължава издирването им. За съжаление, към момента нямаме конкретни резултати, но важно е хората да бъдат внимателни и при най-малкото съмнение за съвпадение на лица, които сме пуснали като снимков материал, да сигнализират незабавно в полицията, като избягват по всякакъв физически контакт с тях” – каза в Добрич главният секретар на МВР Младен Маринов. Той напомни, че отговорността за охраната на затворите е на Министерството на правосъдието и добави,че МВР е взело всички мерки след сигнала за бягството им.. Маринов беше в Добрич, за да представи новия директор на Областната дирекция на МВР в Добрич – Никола Панчев. Досега е бил началник на Охранителна полиция във Варна. Той е назначен там през април 2015 г.. Панчев застава на мястото на Николай Спасов, който бе начело на полицията в Добрич от юни 2016 година. Тогава той също дойде от дирекцията във Варна. „Представих го на състава и го оставям да си върши служебните задължения, тъй като дирекцията е важна” – каза още Маринов. Той добави, че досегашният директор се е справял добре с работата си. Той се премества в София, по лични мотиви, свързани с жилищни възможности, обясни Маринов. Моята оценка е, че той стабилизира дирекцията и в момента тя работи добре, заяви още Маринов.", "date": "2018.04.04", "title": "Главният секретар на МВР:  Гражданите да бъдат внимателни, ако видят избягалите затворници"}
{"url": "https://www.24chasa.bg/novini/article/6798177", "text": "Върховният касационен съд на Румъния отложи днес за 19 април произнасянето на присъда по делото \"Турчени-Ровинари\", по което бившият премиер социалдемократ Виктор Понта е обвинен във фалшифициране на документи, съучастие в данъчни измами и пране на пари, предаде Аджерпрес. По същото дело е изпратен на съд и бившият сенатор от Социалдемократическата партия Дан Шова, който е обвинен в съучастие в злоупотреба със служебно положение, неверни декларации, данъчни измами и пране на пари, предава БТА. Делото се разглежда от Върховния съд от септември 2015 г., като освен Понта и Шова обвиняеми са още Дан Чурел и Думитру Кристя, бивши генерални директори на енергийните комплекси Ровинари и Турчени. Понта е обвинен, че в периода октомври 2007 г. - декември 2008 г. чрез адвокатската си кантора е получил от сдружението \"Шова и съдружници\" над 181 439 леи (76 208 лева) за фиктивни дейности, които не са били извършени. Виктор Понта, който оглавяваше правителството в периода 2012 г. - 2015 г., стана първият румънски премиер след падането на комунизма, изпратен на съд по време на мандата си.", "date": "2018.04.04", "title": "Отложиха с 2 седмици решението по дело срещу бившия премиер Виктор Понта"}
{"url": "https://www.24chasa.bg/novini/article/6798183", "text": "„Икономическа, финансова, демографска, миграционна – всички тези кризи могат да бъдат преодолени, с изключение на една – кризата на ценностите на ЕС. Преди 60 години основателите на Европа избраха да да обединят континента със силата на закона вместо със силата на оръжието. Дискусията на дневен ред днес не е за или против Европа. Никой не подлага на съмнение постиженията на ЕС. Но пред него стои въпросът за промени – в политиките, в начина на вземане на решения, в лидерството. За да се првевърне ЕС от брюкселска администрация в реален политически съюз, който решава проблемите на европейските граждани. Бездействието и мълчанието подхранват популизма и ксенофобията.“ Това заяви Илхан Кючюк, член на Европейския парламент от Групата на Алианса на либералите и демократите за Европа, откривайки конференцията „ЕС в търсене на смисъл“. Събитието, организирано от българския евродепутат, се проведе на 4 април (сряда) в Информационното бюро на Европейския парламент в България. В откриването участие взе и председателят на ДПС Мустафа Карадайъ. По думите му Европейският съюз не трябва да се капсулира и да затваря вратите пред бъдещи страни членки. \"Западните Балкани са част от Европа и ние ще продължим да призоваваме Европейския съюз да демонстрира силна политическа подкрепа и ангажираност за европейската перспектива на региона. Вярваме, че на Балканите може да сработи уникалният етнически модел на България, чийто идеолог и стратег е почетният председател на ДПС - д-р Ахмед Доган\", каза Карадайъ. „Съюзът не може да продължава да функционира на принципа от „елити за елити”. И това поражда големия демократичен дефицит“, каза още Кючюк. Според него ЕС се нуждае от дълбоки институционални промени и това няма как да се случи, когато има подмяна на политическата легитимност, докато назначените са по-силни от избраните и докато бюрокрацията изяжда идеите и води до криза на идеи. „Имаме нужда от визионери, които да знаят как ще изглежда ЕС след 20, 30, 50 години, а не само до края на един или друг мандат“, категоричен е евродепутатът. „Съюзът е на кръстопът, затова и са толкова големи очакванията към Българското председателство. Започна разговорът за Многогодишната финансова рамка, преговорите за Брекзит са в своята ключова фаза. Брекзит сам по себе си е една огромна трансформация за ЕС – това е държава, която се застъпваше за политиката на разширяване и развитие, за политиката за борба с климатичните промени, иновации и образование; между 12 и 15 млрд. евро годишно е недостигът в бюджета на ЕС, на който се оценява излизането на Великобритания от ЕС. Изключително важно е страната да остане част от научните и образователните програми („Еразъм+“ и „Хоризонт“). ЕС трябва да бъде изключително сензитивен към правата на европейските граждани във Великобритания и правата на британските граждани в Европа. Аз ще продължавам да се вглеждам в социалните, икономическите и обществените промени, които предстои да настъпят и се отнасят до съдбата на нашите сънародници, учещи и работещи във Великобритания (приблизително 140 000 заети лица, около 7000 студенти).“ В първата част на конференцията участниците обсъдиха темата „ЕС – интеграция или дезинтеграция в светлината на криза“. Участие взеха д-р Кристофър Бикъртън (лектор в Куинс Колидж, Университет Кеймбридж), Даниел Кадик (програмен директор на фондация „Фридрих Науман за свобода“ за Югоизточна Европа) и Евелина Славкова (социолог и политически анализатор, Изследователски център \"Тренд\"). Панелът бе модериран от Жулиета Пенева, директор на фондация „Силна Европа“. Втората част на конференцията бе фокусирана върху Брекзит. Лектори в нея бяха д-р Джули Смит (член на Камарата на лордовете на Обединеното Кралство, директор на Европейския център към Университет Кеймбридж), Оливие Кадик (член на Сената на Република Франция) и Мелиса Родригес (член на Конгреса на депутатите на Кралство Испания); модератор – Зинаида Златанова (вицепремиер на Република България (2013 - 2014), Либерален институт за политически анализи).", "date": "2018.04.04", "title": "Илхан Кючюк: ЕС да не е брюкселска администрация, а отговорен към гражданите политически съюз"}
{"url": "https://www.24chasa.bg/novini/article/6798203", "text": "Жена и синът ѝ са открити мъртви в дома им в Северна Германия. По първоначална информация двамата са били убити от кучето им – стафордширски териер, съобщава германската полиция, цитирана от  . Телата на 52-годишната жена и 27-годишният ѝ син са намерени в апартамента им в Хановер във вторник вечерта, след като съсед видял през прозореца окървавеното тяло на една от жертвите и извикал спешна помощ. На мястото на инцидента пристигнали и пожарникари, които заловили кучето, което все още е било в жилището, съобщиха от полицията в Хановер. „Първоначалните прегледи от съдебен лекар сочат, че жената и синът ѝ са били убити от кучето“, гласи заключението на полицията.", "date": "2018.04.04", "title": "Куче уби стопаните си в Германия"}
{"url": "https://www.24chasa.bg/novini/article/6798211", "text": "Тежкотоварен камион с българска регистрация с укрити 9 кг кокаин е бил спрян за полицейска проверка в турския град Текирдаг, шофьорът с инициали А.Т. е арестуван, предава  От бюрото за борба с наркоразпространението в местната дирекция по сигурността съобщиха за получен сигнал, че от България ще бъде внесена дрога, поради което днес на разсъмване камионът е бил проследен. При претърсването е включено и обучено куче, открило скритите пакети с кокаин в тайници под камиона. След показанията на шофьора полицейски екипи са претърсили къща в квартал Бейкоз в Истанбул. Там са открити още 10 кг кокаин, укрити в противопожарни бутилки и пистолет без регистрационни номера. Арестувани са двама души, които по-късно са транспортирани в Текирдаг, започнало е разследване.", "date": "2018.04.04", "title": "Арестуваха шофьор на български камион в Турция, пренасял кокаин"}
{"url": "https://www.24chasa.bg/novini/article/6798217", "text": "Парламентът прие два законопроекта с предложения за промени в Закона за енергетиката на първо четене. Законопроектът на депутати от Обединените патриоти предвижда разширяване на правомощията на Комисията за енергийно и водно регулиране /КЕВР/, свързани с лицензионната дейност. Новите текстове предвиждат комисията да може да разрешава сделките при покупко-продажба на съществени части от капитала на търговски дружества, които управляват стратегическа за енергийната система инфраструктура. От съществено значение е дружествата-купувачи да бъдат стратегически инвеститори, които да могат да гарантират дългосрочното устойчиво развитие на енергийната система в страната, смятат вносителите. Според тях промени ще доведат до прозрачност на сделките с активи на енергийни дружества. В случаи на нарушаване на новосъздадените разпоредби се предвижда отнемане на лиценза на дружеството, осъществяващо пренос или разпределение. Законопроектът на депутати от ГЕРБ е в посока либерализация на енергийния пазар. Предложенията за промени са на база доклада на Световната банка \"Осъществяване на преход към финансова стабилизация и пазарна реформа на енергийния сектор\", посочват вносителите. Една от мерките е въвеждане на задължение на оператора на електропреносната мрежа и операторите на електроразпределителните мрежи да закупуват на пазарен принцип електроенергията, необходима за технологичните разходи. Друга мярка е интегрирането на свободния пазар на производители, чиято енергия се изкупува на преференциални цени. След промените, тези производители ще продават произведената от тях електроенергия на свободния пазар през платформите на Българската независима енергийна борса и ще получат премия от Фонд \"Сигурност на енергийната система\". С цел поетапно въвеждане на новите условия се предвижда механизъм за въвеждане на \"договор за компенсиране с премия\" за произведената електрическа енергия от възобновяеми източници и от високоефективно комбинирано производство на електрическа и топлинна енергия, произведена от централи с обща инсталирана електрическа мощност 4 мегавата и над 4 мегавата. Премията, която ще бъде изплащана от фонда, представлява разликата между преференциалната цена и прогнозната пазарна цена. За тази цел се въвежда задължение на КЕВР ежегодно до 30 юни да определя прогнозна пазарна цена за тези производители според вида на първичния енергиен източник. Обхватът на предлаганите промени засяга 147 производители на електрическа енергия с обща инсталирана мощност 4 мегавата и над 4 мегавата, посочват вносителите. С промените се засилва ролята на фонда, като му се предоставят правомощия да предявява искане и да събира приходите от цена \"Задължение към обществото\". Въвежда се и задължение за банкова гаранция за търговците и производителите. Председателят на Комисията по енергетика Делян Добрев каза, че ще бъде сформирана работна група, която да обсъди промените между първо и второ четене. Министърът на енергетиката Теменужка Петкова заяви, че подкрепя предложените промени и че министерството ще участва активно в работната група с цел усъвършенстване на текстовете. От БСП заявиха, че ще се въздържат при гласуването и ще участват активно с предложения за промени между първо и второ четене. От ДПС се обявиха против предложенията на ОП.", "date": "2018.04.04", "title": "Парламентът прие промени в Закона за енергетиката на първо четене"}
{"url": "https://www.24chasa.bg/novini/article/6798212", "text": "При тръгването си вагоните на влака София – Бургас при Коньово, който се запали при Коньово са били технически изправни. Това каза Велик Занчев, заместник-министър на транспорта, информационните технологии и съобщенията по време на изслушването си на Комисията по транспорт, предаде „Фокус“. „Имаме запалване на два вагона в състава на влака София – Бургас. Композицията се състои от четири вагона“, обясни Занчев. \"Що се отнася за тези вагони в какво техническо състояние са били, взех информация от \"БДЖ - Пътнически превози\", единият е минал среден ремонт, другият капитален ремонт“, каза заместник-министърът. По думите му през 6 месеца се правят регулярни основни прегледи на вагоните. \"Преди тръгване на всеки влак тези вагони са минали през депо „Надежда“. Там им е направен основен преглед“, допълни заместник-министърът. По думите му вагоните са били технически изправни при тръгването им от София. По отношение на звеното, което прави разследване, той уточни, че то тече в момента и преди заключенията му не може да се каже как е станал инцидентът. Велик Зачев обясни, че служителите във влака са реагирали адекватно и заяви, че те ще бъдат наградени.", "date": "2018.04.04", "title": "При тръгването си вагоните на запалилия се влак са били технически изправни"}
{"url": "https://www.24chasa.bg/novini/article/6798216", "text": "На 3 април, около 11:45 часа, е получено съобщение за извършена кражба от складово помещение, находящо се по бул. „Трети март” в град Добрич – гласи кратко съобщение на Областната дирекция на МВР-Добрич.. По данни на тъжителя за времето от 30 март до 3 април т.г., чрез взлом неизвестен извършител е проникнал в помещението и е извършил кражба на употребявани медни проводници с общо тегло 15 тона. По случая е образувано досъдебно производство. Според запознати, става дума за кражба от склад на „Вик”-Добрич. Медните проводници се използват при дълбоките сондажи, които са от 50 до 250 метра, за да може да работи помпата. Пак по данни от информирани, складът не е бил с достатъчно наблюдение.", "date": "2018.04.04", "title": "Откраднаха 15 тона медни кабели от „ВиК”-Добрич"}
{"url": "https://www.24chasa.bg/novini/article/6798229", "text": "Министър-председателят на Косово Рамуш Харадинай подкрепи искането на най-голямата опозиционна партия в страната – Демократическия съюз – за провеждане на предсрочни парламентарни избори, предава македонската информационна агенция „Макфакс“, цитирана от Фокус. На пресконференция след заседание на кабинета, Харадинай увери, че партията му „Алианс за бъдещето на Косово“ ще гласува за нови избори.  Това ще стане, ако останалите партии от управляващата коалиция и от опозицията са съгласни с предложението. Призивът към политическите партии да определят дата за провеждане на нови извънредни избори бе отправен от Демократическия съюз с обяснението, че Косово е влязло в дълбока политическа криза, възникнала след последните събития в Косовска Митровица и Прищина – арестуването на ръководителя на сръбската Канцлелария за Косово и Метохия Марко Джурич и депортирането на шестимата турски граждани, заподозрени в членство в мрежата на гюленистите.", "date": "2018.04.04", "title": "Рамуш Харадинай към опозицията: Ако искате избори, имате подкрепата ни"}
{"url": "https://www.24chasa.bg/novini/article/6798225", "text": "След жребий, който бе теглен в Комисията по енергетика, бяха прекратени мандатите на досегашните членове на Комисията по енергийно и водно регулиране (КЕВР) Александър Йорданов, Георги Златев, Валентин Петков и Ремзи Осман, съобщи БТА. Съгласно приетите процедурни правила се проведоха три групи тегления. Това се прави, за да не се получи така, че да бъдат сменени всички членове на някой от съставите в КЕВР. При първото теглене от комисарите в сектор енергетика - Александър Йорданов, Владко Владимиров, Георги Златев и Евгения Харитонова, се прекратиха мандатите на Александър Йорданов и Георги Златев. При второто теглене от двамата комисари от ВиК сектора - Валентин Петков и Димитър Кочков, бе прекратен мандатът на Валентин Петков. Третият жребий направи избор между икономическия и юридическия комисар - Светла Тодорова и Ремзи Осман, като мандатът бе прекратен на Ремзи Осман. До 17 април ще се правят предложения за нови членове на КЕВР. Очаква се от началото на май Комисията за енергийно и водно регулиране да заработи с нов състав.", "date": "2018.04.04", "title": "След жребий прекратиха мандатите на четирима от КЕВР"}
{"url": "https://www.24chasa.bg/novini/article/6798255", "text": "Стадо коне откриха при оглед с дрон в Осоговската планина, предаде  . След проверка на Агенцията по безопасност на храните се оказа, че конете са на Петър Пищалов, който ги загубил в планината преди месеци. Конете са около 30 и са намерени на било в Осоговската планина и са във видимо добро състояние. Сигнализирани са властите и на място отишли експерти.", "date": "2018.04.04", "title": "Дрон откри още от конете на Петър Пищалов в Осоговската планина"}
{"url": "https://www.24chasa.bg/novini/article/6798259", "text": "Европейският съюз определи днес ареста и депортацията на шестима турски граждани от Косово като \"произвол и нарушение на човешките права\", предаде Танюг, цитирана от БТА. \"Арестът и депортацията на шестима турски граждани, които имат разрешение за престой в Косово, хвърля съмнение върху спазването на редовните законни процеси\", заяви говорителката на ЕС Мая Коциянчич за прищинския портал Газета експрес, като изтъкна, че върховенството на закона е основен принцип на Европейския съюз. Що се отнася до Турция, Коциянчич каза, че ЕС разбира нуждата виновните за опита за държавен преврат да се изправят пред съд, но смята, че обвинението трябва да премине през редовните процедури, преди заподозрените да бъдат екстрадирани. \"Правото на всеки човек на справедлив съдебен процес трябва да се зачита. Като страна кандидатка за членство в ЕС и като членка на Съвета на Европа Турция е приела тези принципи\", заяви говорителката на ЕС.", "date": "2018.04.04", "title": "ЕС: Арестът на турски граждани в Косово е произвол"}
{"url": "https://www.24chasa.bg/novini/article/6798264", "text": "На 3 април, около 14 ч., в град Балчик е получено съобщение за нанесена телесна повреда на 34-годишна жена от същия град – съобщават от Областната дирекция на МВР-Добрич. От проведените издирвателни мероприятия е задържан извършителят на деянието - С.И. (30 г.) от град Каварна. Срещу него има издадена заповед за защита от Районен съд-Балчик, от месец май 2017 г., като мъжът я е нарушил. По случая е образувано бързо полицейско производство.", "date": "2018.04.04", "title": "Задържаха побойник от Каварна, който не спазва заповед за защита"}
{"url": "https://www.24chasa.bg/novini/article/6798293", "text": "Специалният съд в Белград осъди днес на общо 67 години затвор 7 обвиняеми за редица терористични деяния, сътрудничество с групировката \"Ислямска държава\" и вербуване на сръбски граждани да воюват в Сирия, предаде Танюг, цитирана от БТА.  Трима от тях бяха съдени задочно, тъй като се укриват от правосъдието. За тях е издадена международна заповед за арест. Друг от обвиняемите бе депортиран от Турция в Сърбия през април 2016 г. Осъдените днес бяха обвинени в принадлежност към престъпна организация, вербуване и обучаване на терористи, финансиране на тероризъм и явно подстрекаване към извършване на терористични актове. Седмината са събирали пари от единомишленици в Сърбия, региона и Западна Европа, за да финансират изпращането на сърби в лагери за обучение на терористи и след това на бойното поле в Сирия. По този начин те са изпратили най-малко 24 души в Сирия. Присъдата може да бъде обжалвана в Апелативния съд.", "date": "2018.04.04", "title": "Сръбски съд осъди 7 души на 67 години затвор по обвинения в тероризъм"}
{"url": "https://www.24chasa.bg/novini/article/6798291", "text": "Игнат Я., на 64 г. застава пред Окръжния съд в Плевен за отвличане на жена, след като нападнал съпруга й с метална коса и газов пистолет. Около 2,30 ч през нощта на 14 септември м. г. той нахлул в семейната къща в плевенското село Гиген и със зъбците на земеделското сечиво порязал ръцете на стопанина и издърпал 35-годишната жена, както била по нощница. После извикал познат и тримата изчезнали с кола. След светкавично разследване и издирване полицаите спрели автомобила в Плевен и намерили похитителя и жертвата му. Според обвинението Игнат излязъл от затвора през лятото на 2017 г. и заживял в Гиген, близо до имота на жената, чийто съпруг по това време изтърпявал наказание зад решетките. След запознанството възрастният посещавал неканен дома й, тя също му гостувала - не смеела да откаже, понеже знаела, че е отмъстителен. При срещите я уговарял да напусне мъжа си - вече излязъл от затвора - и заедно да заминат в Гърция. Тя категорично отказвала - затова се стигнало до среднощната акция. Плевенската окръжна прокуратура внесе в съда обвинителния акт. Предстои насрочване на делото за разглеждане.", "date": "2018.04.04", "title": "Съдят бивш затворник за отвличане на жена в Плевенско"}
{"url": "https://www.24chasa.bg/novini/article/6797843", "text": "„Стреляха по постовия и аз се развиках защо стрелят по човека. Исках други хора да реагират, да видят. В страха си почти нищо не видях. Казаха ми да се махам. Колата не я видях. От уплаха нищо не видях”, разказа пред   хигиенистката Христина Александрова, която подгонила двамата бегълци от Софийския затвор. „Отвориха си вратата. Заплашиха с пистолет този, който е на втори пост. Той го отваря с бутон, защото умира от страх. Те са страхливи! И го видях Пелов как тичаше, вече на бариерата, и му правеше на Ради с ръка знак по-бързо да минава. И просто им виждах гърбовете. И излетя дежурният офицер с още 7-8 човека, но то всичко беше приключено. Пред 11 човека става това нещо”, разказа затворник, свидетел на бягството. Бегълците още не са намерени, но са задържани техни близки.   Задържани са и хора от неговото обкръжение. Все още не е ясно дали те имат връзка с бягството, или само се разпитват.", "date": "2018.04.04", "title": "Чистачката, гонила затворниците: В страха си почти нищо не видях. Казаха ми да се махам (Видео)"}
{"url": "https://www.24chasa.bg/novini/article/6797827", "text": "Безработицата в Европейския съюз се е понижила до 7,1 на сто през февруари спрямо 7,2 на сто през януари и 8 на сто през февруари 2017 година, съобщава европейската статистическа служба Евростат на сайта си. Това е най-ниското ниво, отчитано в ЕС от септември 2008 година. В еврозоната показателят е намалял до 8,5 на сто спрямо 8,6 на сто през януари и 9,5 на сто през февруари миналата година. Февруарското равнище е най-ниското от декември 2008 година. Безработицата в България през февруари е била 5,3 на сто спрямо 5,5 на сто през януари и 6,5 на сто година по-рано. Сред страните членки на ЕС най-ниско ниво на показателя е отчетено в Чехия (2,4 на сто), Германия и Малта (по 3,5 на сто) и Унгария (3,7 на сто през януари 2018 година). Най-висока е била безработицата в Гърция (20,8 на сто през декември 2017 г.) и Испания (16,1 на сто). На годишна основа безработицата се е понижила във всички страни членки на ЕС, освен в Естония, където се е повишила от 5,8 на сто до 6,5 на сто между януари 2017 г. и януари 2018 година. Най-силни са пониженията на показателя в Кипър (от 12,6 на сто до 9,6 на сто), Гърция (от 23,4 на сто до 20,8 на сто за декември) и Хърватия (от 12 на сто до 9,6 на сто). За сравнение, през февруари безработицата в САЩ бе 4,1 на сто, стабилна спрямо януари и по-ниска спрямо нивото от 4,7 на сто през същия месец на миналата година.", "date": "2018.04.04", "title": "Безработицата е паднала до 5.3%"}
{"url": "https://www.24chasa.bg/novini/article/6797855", "text": "Ако конфликтът между САЩ и Турция се разрасне и придобие още по-големи мащаби, се очаква това да промени много неща на геополитическата карта в района и да предизвика сериозно пренареждане на шахматната дъска, което основно ще повлияе и на Гърция, пише гръцкото издание Нюз.ин в публикация, озаглавена \"Американците изоставят турците и се доближават до Гърция\". В нея се отбелязва, че до този развой и до очертаващите се нови реалности се е стигнало след сближаването на Ердоган с Москва, след постепенното отдалечаване на Турция от Запада, породено и от непрестанните нейни провокации спрямо Гърция, Кипър и Европа, след събитията в Сирия, а също след неяснотата, която цари в Турция след опита за преврат, предава БТА. Отчитайки възникналата нова ситуация в. \"Та неа\" в свой репортаж пише за намерения на Вашингтон да премести свои военни ефективи от Турция в Гърция. Според всекидневника желанието на американците било да издигнат на по-високо ниво отношенията си с Гърция. За целта американската администрация се интересувала от четири бази на гръцка територия: - първият техен интерес бил свързан с раширяване на споразумението за базата Суда на остров Крит, едно от най-стратегическите съоръжения в Средиземно море; - на второ място Вашингтон смята да премести безпилотни летателни апарати - дронове от базата Иджирлик в Турция в района на командването на тактическата авиация в гръцкия град Лариса; - на трето място американците възнамерявали да модернизират складовите съоръжения в район на военновъздушната база в Андравида, полуостров Пелопонес. Там вече са започнали обновителни работи, но това не означава, че ако американците решат да местат базата Инджирлик, ще складират ядрени бойни глави в Андравида. Те вече са преместени в Румъния; - и четвърто, в плановете им влиза и създаването на база за хеликоптери в северния гръцки град Александруполис, пише още в. \"Та неа\".", "date": "2018.04.04", "title": "Нюз.ин: Aмериканците изоставят\nтурците и се доближават до Гърция"}
{"url": "https://www.24chasa.bg/novini/article/6797871", "text": "Германското правителство продължава да споделя позицията на Великобритания, че вероятно Русия е отговорна за отравянето на бившия двоен агент Сергей Скрипал. Това беше заявено, след като вчера ръководителят на британски военно-изследователски център заяви, че не е в състояние да каже дали нервнопаралитичното вещество е руско производство, предаде Ройтерс, цитирана от БТА. \"Нищо не се е променило\", каза говорителка на правителството в Берлин. \"Споделяме становището на Великобритания, че има голяма доза вероятност Русия да стои зад това.\" В резултат на нападението от миналия месец срещу Скрипал и дъщеря му в Южна Англия западни страни, включително Германия, изгониха руски дипломати, а Москва реагира реципрочно.", "date": "2018.04.04", "title": "Германия: Продължаваме да подкрепяме Великобритания за случая \"Скрипал\""}
{"url": "https://www.24chasa.bg/novini/article/6797866", "text": "Британската делегация на днешната специална среща на Организацията за забрана на химическите оръжия (ОЗХО) в Хага отхвърли като \"извращение\" предложеното от Русия общо разследване на отравянето на бившия шпионин Сергей Скрипал, предаде Ройтерс, цитиран от БТА. \"Това е тактика за отклоняване на вниманието и дори допълнителна дезинформация, целяща да се избегнат въпросите, на които руските власти трябва да отговорят\", отбеляза в Туитър делегацията. ОЗХО по същество отговори само на един от въпросите на Русия по случая \"Скрипал\", каза за ТАСС руското представителство в организацията. Да, вчера получихме отговори и те се проучват. По същество беше получен отговор само на един въпрос, казаха представителите, без да уточнят кой е той. В неделя Русия изпрати списък с 13 въпроса до Техническия секретариат на ОЗХО, свързани с отравянето на Скрипал, интересувайки се какви данни е предоставил Лондон на секретариата, припомня ТАСС.", "date": "2018.04.04", "title": "Британците отхвърлиха общо разследване \nна отравянето на Скрипал"}
{"url": "https://www.24chasa.bg/novini/article/6794486", "text": "През декември 2017 г. се проведе   в едни от най-горещите точки за технологиите в момента – Бразилия, Индия, САЩ и Франция. Зад анализа му застава брилянтният ум и  . Резултатите показват, че 80% от активното население на възраст между 21 и 37 години предпочита да дискутира неудобни теми писмено, отколкото да разговаря със събеседника си лице в лице. 46% от потребителите на възраст между 21 и 37 години признават, че пишат на телефоните си, докато шофират, а при тези на възраст между 38 и 53 години процентът е 32%. 33% от всички анкетирани признават, че проверяват повече от 20 пъти на ден телефона си за нови известия. Повече от 6 часа общо на ден прекарват потребителите със своя смартфон, но едва 7% от всички запитани използват мобилното си устройство, за да четат книги ( .", "date": "2018.04.04", "title": "Кой метод на комуникация предпочитат българите"}
{"url": "https://www.24chasa.bg/novini/article/6797889", "text": "Европейската комисия коментира днес, че британската лаборатория, изследвала отровата, използвана във Великобритания срещу бившия разузнавач Сергей Скрипал, е изпълнила поставената задача. Специалистите трябваше да определят вида на отровата, а не откъде тя произхожда, поясни говорител на комисията. Тази задача беше изпълнена, експертите установиха, че е бил използван газът \"Новичок\", добави той, предава БТА. В отговор на въпрос говорителят уточни, че посланикът на ЕС в Москва, който бе отзован с решение на Европейския съвет в края на март, засега остава в Брюксел. Посланикът продължава консултациите, допълни говорителят.", "date": "2018.04.04", "title": "ЕК: Британските експерти са изпълнили задачата си да установят с какво е бил отровен Скрипал"}
{"url": "https://www.24chasa.bg/novini/article/6797913", "text": "Подкрепяме всичко, което е свързано с либерализацията на енергийния пазар. Това каза министърът на енергетика Теменужка Петкова, която дойде в парламента по време на дебатите по два законопроекта за промени в Закона за енергетиката, предава  „Фокус”. „Беше споменато многократно, че се работи от 2015 годна в тази посока. Световната банка подготви един модел на либерализация на електроенергийния пазар. Този модел има своите въпросителни. Една от тях е препоръката на Световната банка по отношение на възобновяемите енергийни източници да бъде въведен моделът „договор за разлика”. Нещо, което за всички впоследствие стана ясно, че няма как да се реализира и се взе принципно решение да бъде въведен моделът „договор за премия”, както предвиждат насоките за държавната помощ”, обясни министър Петкова. Тя подчерта, че въпросът за държавната помощ също е сред най важните, който окончателно трябва да бъде разрешен. „Досега няма законопроект и няма държавна помощ, предоставена в областта на енергетиката, която де е нотифицирана тогава, когато предвижда европейското законодателство”, обясни Петкова и подчерта, че вероятно това се дължи на неразбиране на Закона за държавните помощи.", "date": "2018.04.04", "title": "Теменужка Петкова: Подкрепяме всичко, което ускорява либерализация на енергийния пазар"}
{"url": "https://www.24chasa.bg/novini/article/6797927", "text": "Винетките, пътните такси и разрешителните режими ще се обработват ръчно в последния почивен ден. Не се очаква техническите процедури да се отразят на обработката на леки автомобили и автобуси. Няма да спира и обработката на товарни автомобили. Това съобщиха от Агенция \"Митници\". От 20.00 ч. на 8 април до 8.00 ч. на 10 април модул \"Пътни такси и разрешителен режим\" /ПТРР/ няма да работи в автоматичен режим поради извършване на технически процедури. За посочения период, до приключване на техническите процедури, обработката на пътни превозни средства ще продължи, като ще се извършва по аварийна процедура /ръчна обработка/. На всички пунктове за горепосочения период пътните и винетни такси ще бъдат заплащани в брой. За периода Агенция \"Митници\" ще подсигури допълнително служители на всички трасета за ръчна обработка на товарните автомобили при контрол на пътните такси и разрешителния режим. Не се очаква техническите процедури да се отразят на обработката на леки автомобили и автобуси, тъй като при тях се контролира само наличието на валиден винетен стикер. Т.е. ръчната обработка няма да усложни допълнително интензивния лек трафик по граничните пунктове, който се очаква в края на празниците. Периодът на аварийна процедура е съобразен и с товарните превозни средства. Техническите процедури са свързани с миграция на база данни към нов сървър с по-добри параметри и са част от изпълнение на дейности по проект \"Предоставяне на експертиза за намаляване на натовареността на базата данни на модул ПТРР\". Цялостното изпълнение на проекта, включващо и други оптимизационни дейности, ще доведе до ускоряване на обработката на превозни средства при контрол на пътните такси и разрешителния режим.", "date": "2018.04.04", "title": "Винетките, пътните такси и разрешителните режими ще се обработват ръчно в последния почивен ден"}
{"url": "https://www.24chasa.bg/novini/article/6797944", "text": "Българин ще бъде предаден на германските власти, които го издирват заради престъпление с наркотици. Окръжният съд в Благоевград е разгледал Европейска заповед за арест, издадена от Областен прокурор в Германия за предаване на К. А. И. ЕЗА е издадена на 1 март т. г., а нашенецът се търси във връзка с производство по повод извършени престъпления, квалифицирани като незаконно извършване на търговия с упойващи вещества в значително количество в качеството на член на банда. Немските власти искат ареста на нашенеца, на когото са повдигнати обвинения за 2 престъпления, извършени през пролетта на 2015 г. и от 17.11.2015 год. до 26.11.2015 год., в които той е бил съучастник с други лица. Според немското законодателство максималният срок на предвиденото за такъв вид дейност наказание е затвор до 15 години. К. И. е земеделец и е неосъждан. Арестуван е преди дни в Благоевградска област. Пред съда той е изразил съгласие да бъде предаден на немските власти и съдът постанови екстрадицията му.", "date": "2018.04.04", "title": "Предаваме на Германия търсен за дрога"}
{"url": "https://www.24chasa.bg/novini/article/6797932", "text": "Започна срещата на върха в Анкара с представители на Турция, Иран и Руската федерация, които ще търсят решение на седемгодишния конфликт в Сирия, предава Анадолската агенция, цитирана от Фокус. Форумът в Анкара е вторият по рода си между турския президент Реджеп Тайип Ердоган и колегите му от Иран и Русия, Хасан Роухани и Владимир Путин. Първата тристранна среща за Сирия се състоя през ноември 2017 г. в руския черноморски курорт Сочи.", "date": "2018.04.04", "title": "В Анкара започна тристранната среща Турция-Русия-Иран"}
{"url": "https://www.24chasa.bg/novini/article/6797947", "text": "Яростните атаки на Доналд Тръмп срещу журналистите не са новост. Обаче в момент, когато, от търговията до имиграцията, той изглежда решен да се върне към темите, които му спечелиха подкрепа в кампанията, те придобиват по-системен вид, предаде БТА.  След като в събота се подигра на \"фалшивия Вашингтон пост\", обитателят на Белия дом се нахвърли на \"създателите на фалшиви новини\" Си Ен Ен, Ен Би Си, Ей Би Си и Си Би Ес. Новата тирада президентски туитове избликна на фона на полемиката за нарежданията, дадени на журналистите от \"Синклер броудкастинг груп\", която притежава или управлява близо 200 местни телевизии в Съединените щати. Видео, заляло интернет през уикенда, съдържа компилация от идентични фрази, повтаряни от десетки телевизионни водещи. Те са предупреждения в стил, сходен с често използвания от Доналд Тръмп, за фалшивите информации, които разпространяват от определени медии. Журналистите повтарят формулировките и осъждат \"смущаващата тенденция да се публикуват безотговорни истории, които представят само една гледна точка и разяждат страната.\" \"Разпространяването на фалшиви и изопачени новини стана много често явление в социалните мрежи. Още по-притеснително е, че определени медии разказват едни и същи фалшиви истории, без най-напред да проверят фактите. Това е изключително опасно за нашата демокрация\", повтарят журналистите. Дебатът придоби особена важност, когато \"Синклер груп\" обяви, че купува компанията \"Трибюн Мидия\", за да разшири още повече влиянието си в местната телевизия. Конгресменът демократ Дейвид Прайс от Северна Каролина подчерта необходимостта да се попречи на подобно \"мегасливане\", което би позволило на \"Синклер груп\" да обхване \"72 процента от телевизионните зрители със своята про-Тръмп пропаганда\". Журналистът Дан Радър, който беше почти четвърт век водещ на вечерните новини на Си Би Ес, преди да бъде отстранен заради репортаж с невярна информация, също взе отношение. Ужасен от телевизионните водещи, които в един глас \"гледат камерата и предават съобщението на ръководството си\", той каза: \"Това не е журналистика, това е пропаганда\".", "date": "2018.04.04", "title": "Тръмп отново се нахвърли срещу журналистите"}
{"url": "https://www.24chasa.bg/novini/article/6797946", "text": " Препоръчваме на пътуващите по време на великденските празници да използват не само основните, но и по-малките гранични пунктове. Това каза комисар Румяна Борисова – началник отдел „Гранични проверки“ в ГД „Гранична полиция“ на брифинг във връзка с предприетите действия по осигуряването на обществения ред, пожарната безопасност и сигурността в страната по време на Великденските празници, предава „Фокус“. „Предвид предстоящите великденски празници ГД „Гранична полиция“ е предприела необходимите мерки за осъществяване на ефективен граничен контрол и осигуряване на нормална пропускателна способност на всички гранични пунктове на територията на страната. Осигурен е необходимият ресурс от служители, а също така и технически средства, отговарящи на европейските стандарти. Проведени са по места работни срещи с ръководителите на службите от задължителния граничен контрол, с ръководителите на граничните пунктове за набелязване на мерки за недопускане на нарушения преди и по време на празниците и за осигуряване на нормална дейност на пунктовете“, каза още ком. Борисова. Тя уточни, че предвид очаквания интензитет на движението най-вече в първия и в последния ден от празниците ГД „Гранична полиция“ препоръчва на пътуващите да предвидят своето време преди тръгване. „И на тези, които възнамеряват да напуснат територията на страната, освен основните ГКПП препоръчваме да се използват и останалите на територията на страната, включително и малките такива. И обръщаме внимание за непълнолетните български граждани, които ще пътуват без своите родители или само с един родител, да бъдат снабдени с необходимите декларации и съгласие“, каза още комисарят. Борисова коментира и темата за избягалите вчера двама затворници от Софийския затвор, като уточни, че информацията за тях е разпространена по всички ГКПП и граничните служители са запознати със случая.", "date": "2018.04.04", "title": "„Гранична полиция“: Ползвайте и по-малките ГКПП-та при пътуванията за Великден"}
{"url": "https://www.24chasa.bg/novini/article/6797978", "text": "„ПЕС смята за реалистично присъединяването през 2025 г. на страните от Западните Балкани, които са изпълнили критериите за членство. Има исторически момент, не бива да го пропускаме. След срещата на върха през май в София трябва да се ускорят преговорите, както и да стартира преговорният процес с Албания и с Македония. Усилията в тази посока са стратегическа инвестиция за ЕС. В противен случай рискуваме дестабилизация на региона, а оттам и на Съюза като цяло.“ Това заяви президентът на ПЕС в Тирана, където продължава двудневната среща на европейските социалисти със страните от Западните Балкани. На нея присъстват левите премиери и лидери на партии в региона, а домакин е Еди Рама – министър-председател на Албания и лидер на Социалистическата партия. Това съобщиха от пресцентъра на ПЕС. „Предизвикателства има и от двете страни. Необходимо е нашите съседи да направят редица реформи, а ЕС ще трябва да функционира с повече членове. ЕК излезе с шест инициативи за икономическо и инфраструктурно интегриране на държавите от Западните Балкани, но ние ще настояваме още на Европейкия съвет през юни те да добият плътност и конкретика“, добави Станишев. В Стратегията, представена от ЕК през февруари тази година, се посочват основните приоритети пред страните от Западните Балкани за изпълняване на критериите за членство в ЕС. Сред тях са всеобхватни реформи в ключови области и конкретни стъпки към добросъседски отношения. Като част от Стратегията, Комисията обяви и шест водещи инициативи в подкрепа на реформите в региона – укрепване на принципите на правовата държава, засилено сътрудничество в областта на сигурността и миграцията, увеличаване на транспортните и енергийните връзки, засилване на подкрепата за социално-икономическо развитие, програма в областта на цифровите технологии, както и подкрепа за помирението и добросъседските отношения.", "date": "2018.04.04", "title": "ПЕС: 2025-та е реалистична дата за присъединяване към ЕС на страните от Западните Балкани"}
{"url": "https://www.24chasa.bg/novini/article/6797912", "text": "Детският търговски център \"Персей\" в източната част на Москва се запали, съобщава РИА Новости , цитирайки източник от спешната помощ. \"Огънят бе от втора степен, има ранени, посетителите са евакуирани по спасителната стълба\", каза източникът. По последни данни е загинал продавач в центъра, пострадали са и трима пожарникари. Четириетажният търговски център работи от 2009 г. и неговата площ е 6000 кв. м. Магазинът продава детски стоки - от друхи, обувки и играчки до мебели и храни. На един от етажите е разположена и зона за развлечения с различни атракции. Очаквайте подробности.                                                                                                                                                                                                                                                                                                                       ", "date": "2018.04.04", "title": "Горя детски център в Москва, загина продавач (Обновена, видео)"}
{"url": "https://www.24chasa.bg/novini/article/6797983", "text": "Шофьор на 73 години ще бъде съден в Русе, след като опитал да подкупи полицаи. Това съобщиха от областната дирекция на МВР. Полицейски екип спрял вчера за проверка на пътя Русе-Бяла автомобил \"Мерцедес\", чийто шофьор извършил нарушение. Колата била с холандска регистрация, управлявана от 73-годишен мъж от великотърновско село. При съставянето на акта шофьорът хвърлил банкнота от 20 евро през отворения прозорец на служебния автомобил. Униформените веднага сигнализирали в районното полицейско управление в Бяла за случилото се. На място била изпратена дежурна оперативна група, която извършила оглед на местопроизшествието и иззела банкнотата.", "date": "2018.04.04", "title": "Възрастен шофьор опитал да подкупи полицаи в Русенско"}
{"url": "https://www.24chasa.bg/novini/article/6797994", "text": "Десет неправителствени хуманитарни и правозащитни организации призоваха днес френския президент Еманюел Макрон да настоява за спиране на атаките в Йемен пред саудитския престолонаследник принц Мохамед бин Салман Ал Сауд, който предстои да посети Франция, предаде Франс прес, цитирана от БТА.Неправителствени сдружения призоваха Макрон да настоява за спиране на ударите в Йемен Макрон \"би трябвало да постави Йемен в центъра на разговорите с Мохамед бин Салман, когато го приеме във Франция\", смятат сдруженията, сред които са френският клон на \"Амнести интернешънъл\", Международната федерация по правата на човека и \"Хюман райтс уоч\". Те настояват да бъдат спрени обстрелите на цивилни, да се зачита международното хуманитарно право, \"безусловно и безсрочно да бъдат премахнати всички пречки за доставка на хуманитарни помощи и търговски стоки в Йемен\". \"Като постоянна членка на Съвета за сигурност на ООН, тя (Франция) трябва да стори максимално възможното, изисквайки от Саудитска Арабия да спазва международните си ангажименти. Като голям доставчик на оръжия за Саудитска Арабия тя трябва да се предпази срещу всякакъв риск от съучастие в тежките нарушения, извършвани от коалицията\", добавят неправителствените организации. В йеменския конфликт са загинали досега близо 10 000 души и 53 000 са ранени. Около 22,2 милиона души се нуждаят от помощ, а 8,4 милиона са застрашени от гладна смърт, сочат данни на ООН. През 2015 г. в конфликта се намеси с военна сила международна коалиция начело с Рияд, след като столицата на Йемен - Сана, бе превзета от бунтовниците хуси, напомня АФП. Миналата седмица принц Мохамед бин Салман увери генералния секретар на ООН Антониу Гутериш, че Саудитска Арабия ще продължи \"да зачита, както винаги, международното право\".", "date": "2018.04.04", "title": "Сдружения призоваха Макрон да настоява за спиране на ударите в Йемен"}
{"url": "https://www.24chasa.bg/novini/article/6797964", "text": "Неизвестни са взломили пощенската станция в доспатското село Барутин. \"Тепърва ще се изяснява липсващите пари и вещи, но на тази етап е ясно, че е открадната много малка сума пари\", потвърдиха от ОДП-Смолян. Към момента на кражбата пощенския клон не е бил зареден с пари за предстоящото раздаване на пенсии и великденски надбавки. Заради полицейския оглед обаче пощенската станция е затворена и хората не могат да си получат пенсиите. Пощенския клон в Барутин обслужва и няколко села наоколо с население от над 2000 души.", "date": "2018.04.04", "title": "Взломиха пощата в родопско село"}
{"url": "https://www.24chasa.bg/novini/article/6798004", "text": "Министърът на околната среда и водите Нено Димов подписа договор за реконструкция на канализационната мрежа и на пречиствателната станция за отпадъчни води в Пловдив. Над 415 000 жители ще имат достъп до подобрено пречистване на водите. Близо 15 000 жители ще се ползват от подобрени услуги във водоснабдяването. Това съобщиха от пресцентъра на МОСВ. „Чрез рехабилитацията на пречиствателната станция ще се намали притокът на вредни вещества и биогенни елементи във водоприемника, а подмяната на водопроводите ще намали значително физическите загуби на вода в града“, каза министър Димов. Общият размер на инвестицията е над 115,3 млн. лв. Оперативна програма „Околна среда 2014-2020“ осигурява безвъзмездна финансова помощ в размер на 80,7 млн. лв. Срокът за изпълнение на проекта е 30 месеца. Министър Димов подписа и договор за изграждане на градска пречиствателна станция за отпадъчни води (ГПСОВ) и доизграждане на канализационната мрежа в Тутракан. С доизграждане на канализационната мрежа в града ще се осигури 100% свързаност на населението към канализацията, което ще повиши качеството на ВиК услугите. Допълнително над 10 000 жители ще получат достъп до подобрено пречистване на отпадъчните води. С изграждането на новата ГПСОВ ще се осигури събирането, отвеждането и пречистването на отпадъчни води от територията на града преди заустването им в река Дунав. „Ограничаването на замърсяването на речните води ще подпомогне и за опазване на биологичното разнообразие в река Дунав с ефект и извън границите на страната“, каза министър Димов. Проектът е на обща стойност над 32,3 млн. лв., като ОПОС 2014-2020 осигурява безвъзмездна финансова помощ в размер на близо 22,7 млн. лв. Срокът за приключване на дейностите е 30 месеца.", "date": "2018.04.04", "title": "Нено Димов подписа договори за водните проекти на Пловдив и Тутракан"}
{"url": "https://www.24chasa.bg/novini/article/6796533", "text": "“Дълги години се смяташе, че малките жилища са най-търсени, но сега трендът се обръща”, казва арх. Ангел Захариев, който работи по строежа на бъдещата най-висока сграда в България Sky Fort. “От семействата масово се търси голямо жилище - апартамент с две спални и две бани. Този стандарт се е появил в САЩ още преди 80 г. Сега ни идва времето и на нас”, добавя арх. Захариев. Той прогнозира, че до 3 г. стандарт става също и да има дрешник към спалнята, а до 10 г. стандартът ще бъде да имаш и втори дрешник. През 80-те години нормалното е да имаш кухненски бокс, а сега българинът все повече търси големи кухненски части. Все повече хора искат да готвят като в “Мастър шеф” и друг такъв тип кулинарни предавания”, казва арх. Захариев. В последните години се наблюдава ръст на доходите и съответно расте покупателната способност. Ако тази тенденция продължи, българинът ще се оглежда за все по-голям дом. В жилищния сектор има много фундаментален проблем, смята арх. Ангел Захариев. Ние сме на последно място в Европа по големина на жилищата. Живеем на 7 кв.м жилищна площ, но вероятно живеем на още по-тясно, защото към квадратурата на новопостроените жилища се прибавя дебелината на стените както и общите части. “Мит и лъжа е, че в България е евтино строителството. Крайната цена не е чак толкова евтина. Купуваме квадратен метър, но вземаме и общи части. Освен това новото строителство се продава на шпакловка и замазка. След това тепърва започва боядисване на стени, слагане на кухня, подова настилка”, обяснява архитектът. Така косвено След покупката българинът не се нанася веднага в дома си, а тепърва започва да търси майстори. Така строителството продължава още поне година, докато всеки нов жител си довърши апартамента. Освен всекидневния шум от дрелки и мръсотията по стълбището се амортизира и асансьорът. В Германия например това не е така. Там новопостроените жилищни кооперации получават акт 16, когато интериорът е напълно завършен. Единственото, което остава за собствениците, е да си докарат мебели. “Трябва да има смяна на законодателството, което да изисква предаване на жилищата в напълно завършен вид. Нужно е също да се продават чистите жилищни части”, смята арх. Ангел Захариев. България има и друг голям проблем в жилищния сектор, а именно липсата на различни типове жилища. Съществуват много еднотипни сгради, сред които панелните, ЕПК и малките жилищни блокове от 90-те години. С бума на строителството през 2005 г. се появяват първите затворени комплекси и силното им строителство у нас продължава и до днес. Но това, в което изоставаме, е строителството на високи сгради. “В момента има невероятен В Щутгарт има 5 проекта за 25-етажни сгради в центъра, в Берлин такива са разпръснати навсякъде. В Хамбург се строят десетина 30-етажни сгради в близост до пристанището. Във Виена има много високи сгради, същото се отнася и за Милано, което традиционно винаги е било равено като тепсия”, разказва за тенденцията арх. Ангел Захриев. Принципът на високите нови постройки е първите 8 етажа да се продават на една цена, а останалите нагоре струват много по-скъпо, защото към тях върви и хубава гледка. В строителния парцел се оставя място за зелени пространства. В Хон конг, Тайланд, Истанбул, Индия и Близкия изток се строят високи сгради, при които в основата са търговски център и офиси, а високите етажи са жилища. Освен този модел напът е в България да се появи и още един модел - мултифункционалната висока сграда. Тя е много разпространена в САЩ и включва офиси, хотелска част, а в най-високите етажи има апартаменти. Друг тип липсващи строителства в България са събърбаните, или познатите ни от филмите - с двор и гараж. “У нас никъде нямаме такова нещо, но това тепърва ще дойде и ще има голямо търсене, защото има добра инфраструктура. То ще бъде топ на цени”, казва арх. Захариев. Друг липсващ модел жилища са пентхаусите. Това са новопостроени мезонети на последния етаж на ниски стари сгради в центъра. “Покривът се премахва и на негово място се построява още един много модерен и луксозен етаж. Това е виенско произведение и там почти всяка централна сграда е на този принцип”, разказва арх. Ангел Захариев. В Англия и Германия пък има много лофтове. Това са стари индустриални зони, които се преправят на жилищни комплекси, като се запазват старите постройки. Всички тези разнородни модели на домове ще навлязат и в България, и то много набързо, прогнозира архитектът.", "date": "2018.04.04", "title": "Българинът иска да  живее  все по-нашироко  и по-нависоко"}
{"url": "https://www.24chasa.bg/novini/article/6798022", "text": "Русия извика днес посланика на Унгария Янош Бала във външното министерство в Москва. От Външно му съобщили, че изгонва един служител на посолството, предаде ТАСС, цитирана от БТА. На посланик Бала бе връчена протестна нота, в която се казва, че в отговор на неприятелските и необосновани искания на Будапеща за изгонване на руски дипломат заради недоказани обвинения към Русия по случая Скрипал, Русия обявява за персона нон грата дипломат от унгарското посолство в Москва.", "date": "2018.04.04", "title": "Русия изгони унгарски дипломат като ответна мярка срещу Будапеща"}
{"url": "https://www.24chasa.bg/novini/article/6798023", "text": "Руският министър на отбраната Сергей Шойгу каза конференцията по сигурността в Москва, че не трябва да се допуска оръжие за масово поразяване и отровни вещества да попаднат в ръцете на терористите, предаде ТАСС. Той предупреди също, че терористични групи от Сирия и Ирак сега се прегрупират в други региони. Министърът каза, че дезинтеграцията на Либия засилва заплахата от тероризъм в Северна и Централна Африка, предава БТА. Засилването на напрежението на Корейския полуостров също може да доведе до война, каза Шойгу. Той допълни, че военно решение на корейския проблем няма и че заплахите и натискът не са ефикасно средство за уреждане на кризата. Пред делегатите на форума Шойгу съобщи, че руските военни в Сирия за няколко месеца са свалили 17 безпилотни самолета, способни да летят на разстояние 100 километра и да носят оръжие.", "date": "2018.04.04", "title": "Русия: Не трябва да се допуска оръжие за масово поразяване в ръцете на терористите"}
{"url": "https://www.24chasa.bg/novini/article/6798063", "text": " Възложих на гл. архитект на София да подготви типови спортни зали, които да изпълняват функциите не само на физкултурни салони, а на квартални спортни зали в различни райони на града в дворовете на училищата. Избрахме 6 училища, които са подходящи за изграждане на такъв тип зали. Това каза пред журналисти кметът на София Йорданка Фандъкова при проверка на строителството на разширението на 149 СУ „Иван Хаджийски“ в район „Овча Купел“ 2, предава „Фокус“. „Типовите проекти са готови и гл. архитект подготвя процедура за работно проектиране на тези зали“, посочи тя. „Тези зали ще позволят да се разшири базата на училищата в учебно време. А събота и неделя, и през вечерно време хората от квартала ще могат да спортуват в тези зали, да се провеждат състезания. Това ще бъде голяма придобивка за града ни и част от стратегията ни за развитието на спортната инфраструктура“, заяви кметът. По повод проверката на на строителството на разширението на 149 СУ „Иван Хаджийски“ в район „Овча Купел“ 2 Йорданка Фандъкова коментира: „До преди няколко месеца това място беше нелицеприятно сборище на клошари и вандали, които притесняваха гражданите. Беше изключително важно да облагородим пространствата, за да могат децата да спортуват“. „Европейска столица на спорта сме през тази година, част от програмата ни е именно осигуряването на физкултурен салон и спортна зала във всяко училище“, изтъкна тя. „Откакто екипът ни работи в общината общо 10 спортни зали и физкултурни салони сме построили досега. Вече почти няма училище без физкултурен салон. Останаха 3, имаме ясна програма и план да бъдат изградени“, уточни кметът. „В момента разширяваме Първа английска езикова гимназия, изпълняваме първия етап като разширяваме училището с 50%. Вторият етап, който предстои да започне включва именно и нов физкултурен салон“, посочи Йорданка Фандъкова и допълни, че се предвижда и изграждането на спортна зала в 9-та Френска езикова гимназия. „В 149-то училище децата вече няма да играят в класните стаи, а ще могат да се радват на модерна спортна зала. Като втори етап ще заложим оформяне на дворното пространство, с изграждане на външни игрища“, поясни тя. „Стратегията на Европейска столица на спорта е развитието на масовия спорт, с акцент върху детския спорт“, каза още кметът.", "date": "2018.04.04", "title": "Фандъкова: Избрахме 6 училища, в които ще бъдат изградени квартални спортни зали"}
{"url": "https://www.24chasa.bg/novini/article/6798067", "text": "Департаментът по образование на американския щат Мериленд информира посолството на България във Вашингтон за решението си да включи българския език в програмата „Сертификат за двуезичност“ (Seal of Biliteracy). Решението е резултат от предприетите действия от страна на посолството за признаване и включване на българския език в програмата на Федералния окръг Колумбия и щатите Мериленд и Вирджиния. Това съобщиха от Министерството на външните работи. Изпитът за придобиване на сертификат ще следва езиковия тест по български език на Департамента за езиково обучение (ДЕО-ИЧС) при Софийския университет „Свети Климент Охридски“. Подготовката и полагането на Стандартизиран тест по български език като чужд могат да се извършат дистанционно. Информацията за него може да бъде намерена на сайта на ДЕО-ИЧС. След успешно полагане на изпит по български в дипломите на зрелостниците ще пише, че освен английски владеят и български на най-високо ниво. Това ще помогне за бъдещия им професионален път. Полученият сертификат ще дава и допълнително предимство при кандидатстване в университет. Много от висшите учебни заведения в САЩ признават доказаното с документа двуезичие на кандидата. Още тази година завършващите гимназия български ученици в Мериленд могат да положат дистанционно изпит в България и да получат Сертификат за двуезичност. През 2011 г. Калифорния стана първият американски щат, въвел сертификата. Днес той се раздава от 31 щата и Федералния окръг Колумбия.", "date": "2018.04.04", "title": "Щатът Мериленд включва българския като чужд език в дипломите за средно образование"}
{"url": "https://www.24chasa.bg/novini/article/6798097", "text": "Варненският окръжен съд даде условна присъда и наложи 7000 лв. глова на 30-годишния Ивелин Илиев от село Тюленово. Той се възползва от съкратената процедура, призна вината си и съдът му намали присъдата с една трета. Мъжът попаднал в ареста случайно. На 28 октомври 2017 г. бил спрян за рутинна проверка от пътна полиция във Варна. След като униформените установили, че кара без книжка, която му била отнета за това, че карал пиян, те решили да го претърсят. Притеснен от обиска, той опитал да скрие някакво пакетче, но го изтървал на предната седалка на автомобила си. В пакетчето имало 9 таблетки метамфетамин, както и бяло вещество на прах и бучки, което реагирало на амфетамин. Последвало претърсване на дома и на още една кола на Ивелин. Там разследващите открили още три торбички с амфетамини, като само в едната количеството било почти 40 грама. Иззети са и две електронни везни, както и опаковки. Общата стойност на намерените наркотици е 1316 лева, твърдят експертите.", "date": "2018.04.04", "title": "Условна присъда и 7000 лв. глоба за наркодилър"}
{"url": "https://www.24chasa.bg/novini/article/6798096", "text": "Франция ще удължи проверите по границите за срок от още шест месеца заради продължаващата заплаха от тероризъм, предава Франс прес, цитирана от Фокус. „Получихме уведомление от Франция тази седмица\", заяви говорител на ЕК пред агенцията в отговор на въпрос дали Франция възнамерява да удължи контрола по националните граници, който трябваше да бъде отменен след 30 април тази година.", "date": "2018.04.04", "title": "Франция удължава граничните проверки за  още шест месеца"}
{"url": "https://www.24chasa.bg/novini/article/6798155", "text": "ЧЕЗ все още подготвя комплексните анализи за всички възможности за приключване на продажбата за българските активи на \"Инерком\", съобщиха за   от чешката компания. Все още обаче не е известно кога те ще бъдат обсъдени. Въпреки обрата в правителствената позиция, договорените в началото на март анализи на всички възможности за приключване на сделката с \"Инерком\" ще бъдат направени, потвърдиха за \"Хоризонт\" от централата на ЧЕЗ в Прага. Анализите започнаха след преговорите, които Гинка Върбакова води в чешката столица. Именно Върбакова постави въпроса за влизането на държавата в сделката след срещата й с премиера Бойко Борисов, което провокира чешката компания да започне анализ и на тази възможност. Междувременно обратът в правителствената позиция е отразен в чешките медии. \"Лидове новини\", които първи разкриха възможното офшорно финансиране на сделката от страна на \"Инерком\", цитират изказването на финансовия министър Владислав Горанов. Чешката телеграфна агенция също информира за промяната в правителствената позиция, но цитира и лидера на БСП Корнелия Нинова, според която сделката с \"Инерком\" трябва да се развали, а държавата да придобие активите.", "date": "2018.04.04", "title": "ЧЕЗ все още подготвя комплексните анализи за сделката с \"Инерком\""}
{"url": "https://www.24chasa.bg/novini/article/6798122", "text": "Министър-председателят Бойко Борисов се срещна с президента на Хърватия Колинда Грабар-Китарович, която е на официално посещение в България. Двамата обсъдиха възможностите за задълбочаване на сътрудничеството между двете страни, като акцентът бе поставен върху приоритета на Българското председателство на Съвета на ЕС - перспективата пред страните от Западните Балкани. Това съобщиха от правителствената информационна служба.  Президентът Колинда Грабар-Китарович поздрави премиера Борисов за успешното водене на Българското председателство на Съвета на ЕС, а той подчерта важността на проектите за инфраструктурна и дигитална свързаност в региона. „България отдава изключително важно значение на задълбочаването на регионалното сътрудничество за укрепването на стабилността на страните от Западните Балкани“, каза премиерът Борисов и допълни, че от особена важност е фокусът върху региона да остане на дневен ред в Европейския съюз и след края на Българското председателство.", "date": "2018.04.04", "title": "Президентът на Хърватия поздрави Борисов за успешното европредседателство"}
{"url": "https://www.24chasa.bg/novini/article/6798320", "text": "Много държа да запазим принципа нито една партия или коалиция да няма мнозинство в регулатора. Това каза пред журналисти председателят на Комисията по енергетика Делян Добрев след  , съобщи „Фокус”. „Народното събрание прие текстове а жребий в средата на мандата, за да има приемственост. За да не сменим всички членове на КЕВР, а сменим половината от тях, решихме това да стане със жребий. Тези, които останаха, ще бъдат комисари още три години и ще имат пълен мандат. Тези, които ще изберем, също ще имат пълен мандат от 6 години. Оттук нататък жребий повече няма да има, а на всеки 3 годни ще се обновява половината от състава, без председателя, който има 7-годишен мандат”, обясни процедурата Делян Добрев. На въпрос дали ГЕРБ предстои да предложи свои кандидатури за овакантените постове, Делян Добрев отговори: „Не сме говорили още по тази тема. По стечение на обстоятелствата на двама от комисарите, които ние номинирахме, мандатът не се прекратява – Евгения Харитонова и Светла Тодорова. Дали ще предложим, не мога да отговоря на този етап”. Делян Добрев даде положителна оценка за работата на регулатора и подчерта: „Ние видяхме в тези три години независим регулатор, който вземаше решения без да се влияе от конюнктурата, политиците и т.н. Минахме през тежки реформи. Преди 3 години системата бе с дефицит от 800 млн. лева на година. В момента имаме излишък. Малък, но излишък. С независимият регулатор и реформата с енергетиката потигнахме добри резултати”, коментира още Делян Добрев.", "date": "2018.04.04", "title": "Делян Добрев: Нито една партия или коалиция не трябва да има  мнозинство в КЕВР"}
{"url": "https://www.24chasa.bg/novini/article/6798332", "text": "Американският президент Доналд Тръмп смята, че въведените неотдавна от САЩ мита на стоки от Китай и последвалите ги ответни мерки от китайска страна не са търговска война. Той написа това в Туитър. „Не се намираме в състояние на търговска война с Китай. Тази война преди много години беше загубена от глупавите или некомпетентни хора, представляващи САЩ“, написа Тръмп. Американският президент отбеляза, че в настоящия момент дефицитът на търговския баланс на САЩ с Китай е 500 милиарда долара. Според него, САЩ също така губят още 300 милиарда долара ежегодно заради „кражбата на американска интелектуална собственост от китайските компании“, предава  . „Не можем да допуснем това да продължи“, подчерта стопанинът на Белия дом. Във вторник американската администрация публикува списък от 1300 стоки от Китай, на които ще бъде въведено допълнително 25% мито. В отговор Държавният съвет на КНР обяви за въвеждането на 25% мита върху американските автомобили, нефтохимическата и земеделската продукция – общо 106 стоки. Освен това, Китай подаде жалба в Световната търговска организация срещу САЩ заради въвеждането на митата върху китайските стоки.", "date": "2018.04.04", "title": "Тръмп: Не водим търговска война с Китай"}
{"url": "https://www.24chasa.bg/novini/article/6798371", "text": "България и Хърватия споделят много общи приоритети в дневния ред на Европейския съюз и ще продължат активното си сътрудничество по отношение на важни теми като социалното и икономическо сближаване между „старите“ и „нови“ държави-членки, бъдещето на Европа, процеса на разширяване. Това беше общата позиция на президента Румен Радев и президента на Република Хърватия Колинда Грабар-Китарович, които проведоха днес среща на „Дондуков“ 2. Президентът на Хърватия е на официално посещение у нас по покана на Румен Радев. Това съобщиха от прессекретариата на президента.  България и Хърватия са пример за партньорство в името на стабилността, просперитета и европейското бъдеще на нашия регион, подчерта на срещата президентът Радев и открои отговорността, която двете държави носят за утвърждаването на сигурността и стабилността в Югоизточна Европа. „Общата ни позиция върна във фокуса на вниманието на Европа нашите съседи, които се стремят към европейско членство. Амбицирани сме и работим заедно за интеграцията на Западните Балкани и свързаността между хората“, каза Румен Радев. Приемствеността и последователността при утвърждаването на европейската перспектива на държавите от Западните Балкани ще бъде следвана и в рамките на хърватското председателство през 2020 г., подчерта президентът Колинда Грабар-Китарович. Двамата президенти бяха единодушни, че единственият начин за преодоляване на отворените въпроси между държавите от Западните Балкани е продължаване на диалога и призоваха за неотклонен ангажимент от страна на Европейския съюз към бъдещето на региона. И Румен Радев, и Колинда Грабар-Китарович подчертаха приятелските отношения и дълбоките исторически и културни връзки между България и Хърватия, за развитието на които днес своя принос има и ефективното двустранно партньорство в рамките на Европейския съюз и НАТО. Отличният политически диалог е основа за много по-интензивно и по-прагматично сътрудничество на двустранния обмен в областите на енергетиката, транспортната и дигиталната свързаност, образованието, науката и културата. Двамата президенти изразиха подкрепата си за откриването на директна авиолиния между София и Загреб, която ще насърчи туризма, контактите между бизнеса и гражданите на двете страни. По време на срещата беше откроен и потенциалът за увеличаване на взаимните инвестиции и търговията в секторите на електротехниката, химическото и фармацевтичното производство, производството на храни и беше изразена обща позиция за провеждането на Българо-хърватски бизнес форум, на който да бъдат обсъдени проекти от взаимен интерес. Двамата президенти коментираха и предприетите стъпки от двете държави за модернизация на въоръжените си сили, както и перспективите за задълбочаване на партньорството на България и Хърватия в сферата на отбраната в рамките на НАТО. В отговор на журналистически въпрос за бъдещето на отношенията между Европейския съюз и Русия в рамките на съвместната пресконференция на двамата президенти, българският държавен глава заяви, че не трябва да се забравя, че България е действащият председател на Съвета на ЕС. „България трябва да провежда политика на диалог и на баланс. България е лоялен член на съюзите, в които членува. Това са съюзи, които се основават на много ясни ценности. Една от тях е прозрачността и за да предприемем следващи стъпки, трябва да получим ясни и безспорни доказателства“, заяви президентът Радев. По-рано днес на площад „Св. Александър Невски“ се състоя церемонията по официалното посрещане на президента Колинда Грабар-Китарович в България.", "date": "2018.04.04", "title": "Радев на среща с Китарович: Ние сме пример за партньорство в името на европейското ни бъдеще (Снимки)"}
{"url": "https://www.24chasa.bg/novini/article/6798343", "text": "35-годишен управител на клон на мобилен оператор в Пловдив е задържан за длъжностно присвояване в големи размери, съобщиха от районната прокуратура в града. Разследването е започнало след получени множество сигнали от граждани на Пловдив, Смолян и др., за това, че са търсени от оператора за неизплатени задължения. Оказало се, че шефът на пловдивски клон Владимир Т. е съставил 166 фалшиви договора за лизинг на 166 скъпи телефони. Това е станало в периода от началото на 2017 г. до януари 2018 г. Над 70 души са ощетени, като общата стойност възлиза на 115 000 лева. До момента е установено, че Владимир Т. е подписвал договори от името на абонати на мобилния оператор за получени мобилни апарати на лизинг, за което те не били дали съгласие. Научили, след като били потърсени за дължими суми по подправени договори. Владимир Т. присвоявал телефоните за себе си, след което ги препродавал на различни лица на по-ниска цена. За извършеното от Владимир Т. престъпление законът предвижда от 3 до 15 г. затвор.", "date": "2018.04.04", "title": "Арестуваха шеф на клон на мобилен оператор, присвоил смартфони за 115 000 лева"}
{"url": "https://www.24chasa.bg/novini/article/6798401", "text": "Следващата среща на президентите на Русия, Иран и Турция ще се състои в Иран. Това се казва в съвместно изявление на тримата държавни глави, публикувано на сайта на президента на Иран Хасан Рохани, предаде ТАСС, цитирана от БТА. Изявлението бе публикувано след срещата на върха на президентите на трите страни, състояла се в Анкара. Взето е решение следващата среща на върха да се състои в Иран по покана на президента Хасан Рохани, е посочено в текста. В изявлението е посочено още, че Русия, Иран и Турция ще продължат сътрудничеството в борбата и ликвидирането на терористичните организации \"Ислямска държава\" и Ал Каида, както и свързаните с тях групировки. Президентите на Русия, Турция и Иран за пореден път потвърдиха решимостта си да продължават активното сътрудничество в Сирия за постигането на траен режим на прекратяване на огъня, е посочено в документа. Държавните глави призоваха страните в конфликта в Сирия да спазват резолюцията 2401 на Съвета за сигурност на ООН за прекратяване на огъня на територията на цялата страна, се казва в изявлението.", "date": "2018.04.04", "title": "Следващата среща на президентите на Русия, Иран и Турция ще се състои в Иран"}
{"url": "https://www.24chasa.bg/novini/article/6798459", "text": "Подготвяме програмата за развитие на училищната мрежа с цел осигуряване на едносменен режим за всички училища в София и тя ще бъде внесена в Столичния общински съвет /СОС/. Това съобщи кметът на София Йорданка Фандъкова, след като провери строителството на разширението на 149 Средно училище \"Иван Хаджийски\" в район \"Овча Купел\" 2 , което включва спортна зала и кабинети, предаде БТА.  Към момента повече от половината общински училища в София са на едносменен режим на обучение, но има райони, в които училищата са много натоварени, каза Фандъкова. Тя обясни, че част от стратегията е за строителството на нови училища и за разширяването на училищни сгради. Важна част от стратегията са и индивидуалните програми на самите училища с цел постепенно да осигурят ненадвишаване на собствения си капацитет - или да не записват повече ученици, отколкото базата им позволява. Добре е учениците да могат да започват училище в 8.30 или в 9.00 часа, а не по-рано, както е сега, когато има училища на две смени. Това е много важна наша стратегия и задача, и сме почти готови да внесем програмата в СОС, заяви столичният кмет. \"Капацитетът, който имаме в момента, чисто механично, дава възможност за преминаване на едносменен режим, но трябва да подчертаем, че при малките деца - особено от първи до четвърти клас, а и от първи до седми клас, е важно да имат осигурено училище близо до дома им\", коментира Йорданка Фандъкова. Затова въпросът не е за чисто механично разпределение на децата, а за даване на възможност на всеки квартал, на всеки район да има поне основно училище, добави тя. С гимназиите въпросът е по-различен, тъй като в тях се кандидатства и учениците могат да пътуват из града, отбеляза Фандъкова. Тя информира, че се планира изграждането на нови училища в новите квартали на София, в които няма училища. Първата ни стъпка ще е свързана с проектирането на четири нови училища - в кв. \"Манастирски ливади\", във \"Витоша ВЕЦ-Симеоново\" в \"Лозенец\", в кв. \"Красно село\" и в район \"Витоша\". Кметовете на райони имат за задача да огледат възможности за разширение на сгради, а отделно имаме и идейни проекти за разширение на няколко училища в София. До този момент построихме три нови училища и за мен, като кмет, изключително е важно да продължим с тези инвестиции, заяви Фандъкова. По думите й Министерството на образованието и науката подготвя стандарт за физическата среда, който ще задължи училищата да приемат толкова ученици, колкото им позволява базата. Има директори, които преоборудват учителските стаи в класни стаи, за да записват повече ученици, но това не е правилно. Основният въпрос е да се осигури във всички училища качествен учебен процес, но това е работа на МОН, отбеляза Фандъкова.", "date": "2018.04.04", "title": "Фандъкова: Целта ни е да осигурим едносменен режим за столичните училища"}
{"url": "https://www.24chasa.bg/novini/article/6798470", "text": "17-годишен младеж се удави в язовир „Копринка”. Инцидентът е станал около 14:30 часа, съобщава БГНЕС. Към мястото на инцидента е изпратена спасителна аварийна група от община Казанлък, които ще се гмурнат във водите на язовира, за да извадят тялото на младежа. Причините за инцидента са в процес на изясняване.", "date": "2018.04.04", "title": "Младеж се удави в язовир \"Копринка\""}
{"url": "https://www.24chasa.bg/novini/article/6798465", "text": "Основателят на „Фейсбук“ Марк Зукърбърг ще свидетелства пред Комисия на американския Конгрес следващата седмица, като това ще е първият от потенциалните три негови разпита, в рамките, на които ще отговаря на въпроси за достъпността на личните данни в социалната мрежа, пише американското издание The Washington Post, цитирано от Фокус. Очаква се по време на разпита от Комисията по енергетика и търговия към американския Конгрес, който ще се проведе на 11 април, сряда, Зукърбърг да бъде подложен на сериозен натиск и от Републиканците, и от Демократите, които са склонни да винят интернет гиганта за всичко, от фалшивите новини, които се публикуват, до интернет екстремизма, пише американското издание. Говорителят на „Фейсбук“ все още не е отговорил на изпратения имейл от редакцията на вестника. Причина за разпита е това, че данните на много потребители са били използвани от британската компания Cambridge Analytica в хода на предизборната кампания на американския президент Доналд Тръмп. Според свидетелствата на бившия служител на фирмата Кристофър Уайли, тя е употребявала неправилно имената, „лайковете“ и друга лична информация на повече от 30 милиона потребители на „Фейсбук“.", "date": "2018.04.04", "title": "Зукърбърг дава показания за \"Кеймбридж аналитика\" следващата сряда"}
{"url": "https://www.24chasa.bg/novini/article/6798492", "text": "Пневмофтизиатричното отделение на държавната болница в Ловеч подаде колективна оставка днес. Мотивите за решението си лекарите и медицинските сестри са посочили в декларация, адресирана до здравния министър, до Българския лекарски съюз и Асоциацията на професионалистите по здравни грижи. Влошаващите се условия на труд, невъзможността за обслужване на пациентите без риск за здравето им - са част от причините за колективното решение. Освен това персоналът на отделението заявява, че от две години работи без редовно снабдяване с лекарства и консумативи, с остаряла и постоянно дефектираща апаратура. По тези и други причини вече били напуснали две сестри и двама лекари. От декларацията става ясно още, че предвид голямата натовареност имало сериозни затруднения при изпълнението на работния график. За да бъдат лекувани пациентите се налагало да се дават извънредни дежурства напълно безвъзмездно. Прокуристът д-р Ченко Чалъков бил уведомен за ситуацията с няколко рапорта. Поискана била и среща с него, но тя така и не се състояла. \"Нямах физическа възможност да се отзова на поканата за среща, тъй като през тези три дни бях непрекъснато в София. Осъществих многобройни срещи, за да осигура 420 хил. лева за декемврийските заплати на персонала на цялата болница\", отговори на упреците д-р Чалъков. Завеждащият отделението д-р Михаил Киров увери, че 13-те пациенти, които са на лечение в момента, ще бъдат обгрижвани до изписването и на последния в понеделник. \"До тогава ще стоим на доброволни начала. Не виждаме обаче светлина в тунела и не срещаме разбиране от ръководството на болницата\", каза още той.", "date": "2018.04.04", "title": "Отделението за гръдни болести в ловешката болница подаде колективна оставка"}
{"url": "https://www.24chasa.bg/novini/article/6798487", "text": "30-годишен гражданин на Казахстан бе осъден от Варненския районен съд почти две години, след като е засечен да кара мотор пиян по крайбрежната алея на плаж \"Кабакум\". Делото се води без обвиняемия, тъй като той отдавна е в родината си. Чужденецът бил на почивка у нас. На 21-и юли 2016-а година е засечен от пътна полиция с мощно кавазаки на крайбрежната алея. Тъй като бил видимо пиян, бил тестван с дрегер, а след това му е взета и кръвна проба, която отчела 1.32 промила алкохол в кръвта му. Варненските магистрати му дадоха условна присъда и решиха да остане без книжка половин година.", "date": "2018.04.04", "title": "Във Варна осъдиха чужденец задочно"}
{"url": "https://www.24chasa.bg/novini/article/6798513", "text": "Вчера е изплувал трупът на самоубилия се полицай от Роман. Така 19 дни след изчезването на Петър Петров бе сложен край на мистериозния случай. . Незабавно местопроизшествието е посетено от полицейски екип и с помощта на служители от РС ПБЗН-Луковит и ФСМП-Луковит тялото е извадено, като при извършения първоначален оглед не са установени следи от насилие. В хода на работата е станало ясно, че откритият труп е на 30-годишен мъж, който е обявен за общодържавно издирване на 11.03.2018 год. от ГДНП. На 11 март в полицията на Роман бе подаден сигнал от двама студенти, които твърдяха, че видели около 1.45 часа същата нощ техния съгражданин Петър Петров да скача от моста в река Малък Искър. 30-годишният мъж работи в МВР-София. След получаване на информацията започнаха незабавни издирвателни мероприятия и обходи по поречието на реката. На около 100 метра преди моста бе открит лекият автомобил „Фолксваген“, ползван от Петър. Колата е била претърпяла катастрофа и се намирала извън пътното платно. Беше поискано и съдействие от водолази в Монтана, които извършиха няколкодневен обход на река Малък Искър и част от река Искър - до ВЕЦ „Кунино“, но трупът на удавника не бе открит. В мащабното издирване на Петър се включиха и членовете на ловно-рибарското дружество. Според специалисти студът е държал тялото на дъното на реката и едва при затоплянето на времето той е изплувал. Бащата на починалия полицай е таксиметров шофьор, а майката работи в клона на Банка ДСК. Семейството няма друго дете. Погребението на Петър Петров ще е утре от 13 ч. в Роман. По случая е образувано досъдебно производство и работата продължава.", "date": "2018.04.04", "title": "Изплувалият труп във ВЕЦ \"Карлуково\" е на самоубилия се полицай от Роман"}
{"url": "https://www.24chasa.bg/novini/article/6798522", "text": "Мъж, паднал от високо, е приет за лечение в Клиниката по ортопедия и травматология на УМБАЛ \"Свети Георги\". За това информираха от здравното заведение, цитирано от  . Пострадалият е със счупени ребра и предмишници. Спрямо пациента се прилагат всички необходими грижи, за да се облекчи състоянието му.", "date": "2018.04.04", "title": "Мъж падна от високо в Пловдив и се потроши"}
{"url": "https://www.24chasa.bg/novini/article/6798722", "text": "Проектите за инвестиционен разход за „Придобиване и поддръжка на основна бойна техника за изграждане на батальонни бойни групи от състава на механизирана бригада“ и за „Придобиване на нов тип боен самолет“ бяха разгледани на заседание на Съвета по отбрана, съобщиха от пресцентъра на военното министерство. След обсъждането министърът на отбраната Красимир Каракачанов взе решение да стартира процедурата за представянето на проектите за разглеждане в Министерския съвет и за приемането им от Народното събрание. С това се изпълни намерението на ръководния състав на Министерството на отбраната да се даде ход на модернизационните проекти за Сухопътните войски и Военновъздушните сили в началото на април 2018 г. Главната цел на проекта за „Придобиване и поддръжка на основна бойна техника за изграждане на батальонни бойни групи от състава на механизирана бригада“ е да се изградят съвременни, съвместими със съюзниците от НАТО и ЕС, способности на Сухопътните ни войски за провеждане на операции по гарантиране на националния суверенитет и независимост. Втората не по-малка по значимост цел е да се изгради национален индустриален капацитет за поддръжка на жизнения цикъл на придобитите техника и въоръжение. Проектът за придобиване на основна бойна техника за Сухопътните войски включва придобиването на бойна и специална техника, допълнително оборудване и обучение на персонала, който ще експлоатира техниката. С неговата реализация се предвижда придобиване на 150 броя бойна и специална техника за три батальонни бойни групи, на системи и допълнително оборудване. Времевият интервал за реализацията на проекта за придобиване и поддръжка на основната бойна техника обхваща 12 години. Прогнозната стойност е в размер на 1 милиард и 220 милиона лева (без ДДС, мита, данъци и други държавни вземания и финансови тежести, налагани от Република България). От тези средства за придобиването на 150 единици бойна и специална техника са определени 1 милиард и 20 милиона лева, а за придобиване на системи и допълнително оборудване – 200 милиона лв. Една от основните цели на проекта за инвестиционен разход за „Придобиване на нов тип боен самолет“ е постигане на способности за осигуряване на въздушния суверенитет на Република България в Интегрираната система за противовъздушна и противоракетна отбрана на НАТО. Проектът предвижда придобиването на 16 броя самолети на два етапа по осем самолета. Първите самолети следва да бъдат доставени до две години от сключване на договора. През първия етап, който е финансово осигурен с 1 милиард и 500 милиона лв. (без ДДС, мита, данъци и други държавни вземания и финансови тежести, налагани от Република България) е предвидено да се придобият не по-малко от 8 броя бойни самолети. С тези средства се предвижда придобиването на летателните апарати, средствата за наземно обслужване, средствата за обучение, обучението на състава, първоначалната интегрирана логистична поддръжка (за период от 3 години) и въоръжението. Реалните параметри на придобиваните отбранителни продукти по този проект ще станат известни след изпращане на запитванията за предоставяне на предложения до определените държави и получаване на техните отговори. На основата на коопериране в този проект за инвестиционен разход също се предвижда изграждане на способности от българската индустрия и ВВС за логистично осигуряване на бойните самолети и оборудване.", "date": "2018.04.04", "title": "Стартират проекти за модернизация на Сухопътните войски и ВВС за милиарди левове"}
{"url": "https://www.24chasa.bg/novini/article/6798752", "text": "НАСА се отказва да изследва Червената планета \"по земя\" и вместо това ще изпрати там цял рояк от роботи-пчели, пише в. \"Индипендънт\". Малките машинки, наречени \"Marsbee\", ще облетят повърхността на Марс много по-ефективно. \"Пчелите\" ще са снабдени с криле от свръхлек материал и с торсионни пружини, предава БТА.  Устройствата се разработват от изследователски групи от университета в щата Алабама и от японски учени. Малкият размер на роботчета ще позволи доставянето на голямо количество от тях при много по-малки разходи, в сравнение с марсоходите. Електронните \"пчели\" ще са оборудвани с десетки датчици. Учените считат, че само за няколко марсиански денонощия, ще може да бъде изследвана такава територия, каквато е била разучена от всички предишни експедиции, взети заедно.", "date": "2018.04.04", "title": "НАСА изпраща роботи-пчели на Марс"}
{"url": "https://www.24chasa.bg/novini/article/6798767", "text": "Бойци на \"Ислямска държава\"(ИД) декларират своята вярност към лидера на групировката Абу Бакр ал Багдади, личи от изявление, смятано за първата такава публична изява след рухването на \"халифата\" в Сирия и Ирак, предаде Ройтерс. ИД продължава да извършва бомбени атентати, нападения от засада и покушения в двете страни, а също и в Либия. Местонахождението на Багдади е неизвестно откакто \"халифатът\", обявен от него през 2014 г., се разпадна, след като джихадистите бяха прогонени от Ракка и Мосул - техните бастиони в Сирия и Ирак, предава БТА. \"За да вбесим и сплашим неверниците, ние подновяваме нашата клетва за вярност към командира на вярата и халиф на мюсюлманите, муджахида шейх Абу Бакр ал Багдади ал Хусайни ал Кураши, нега Бог да го пази\", заявяват джихадистите в социална медия. Според експерта по ИД Хишам ал Хашими това е първата клетва за вярност към Багдади от юли миналата година, когато иракските правителствени сили превзеха Мосул. През ноември кюрдско-арабски милиции изтласкаха джихадистката групировка от сирийския град Ракка. И в двата случая това стана с помощта на оглавяваната от САЩ военна коалиция, припомня Ройтерс.", "date": "2018.04.04", "title": "Бойци на ИДИЛ декларират верността си към своя лидер Багдади за първи път след падането на \"халифата\""}
{"url": "https://www.24chasa.bg/novini/article/6798768", "text": "Започна рехабилитацията на близо 9,5 км от път ІІI-306 Червен бряг - Чомаковци, съобщиха от пресцентъра на АПИ. Третокласният път е основна комуникационна връзка между областите Плевен и Ловеч и осигурява бърз достъп до автомагистрала „Хемус“ и фериботния комплекс Оряхово - Бекет. Участъкът, който основно ще се ремонтира е включен в лот 17 на Оперативна програма „Региони в растеж“ 2014-2020 г., която се съфинансира чрез Европейския фонд за регионално развитие и националния бюджет. На символичната първа копка присъстваха кметът на Червен бряг инж. Даниел Вълов, директорът на дирекция „Изпълнение на проекти по ОПРР 2014-2020 и по програмите за териториално сътрудничество на ЕС“ в Агенция „Пътна инфраструктура“ г-жа Николина Чапанова, директорът на Областно пътно управление - Плевен инж. Ивайло Денчев, представители на строителя, надзора и др. Отсечката преминава през град Червен бряг и село Чомаковци. Предвиждаме подмяна на пътната настилка на целия участък, подобряване на отводняването, нова хоризонтална маркировка, пътни знаци и ограничителни системи, каза Николина Чапанова. Ще бъде подменена и 700 метра от паважната настилка на ул. „14-ти септември“ в Червен бряг, която съвпада с пътната отсечка, която ще рехабилитираме, добави г-жа Чапанова. Основно ще бъдат ремонтирани мостовите съоръжения над р. Златна Панега в Червен бряг и над р. Бриша в с. Чомаковци. На входа на Чомаковци при 17-ти км на третокласния път на мястото на съществуващото съоръжение ще бъде изграден нов мост над река Искър. През 2013 г. по ОП „Регионално развитие“ 2007-2013 г. Агенция „Пътна инфраструктура“ основно ремонтира 26 км от третокласния път. С рехабилитацията на 9,5-километровия участък, който започват днес, основно ще бъдат обновени общо 36 км от третокласния път III-306 Луковит - Червен бряг - Чомаковци – Кнежа, подчерта Чапанова. Изпълнител на строително-монтажните работи на лот 17 е „ВИАГРУП” ЕООД. Стойността на договора им е 7 492 978,45 лв. с ДДС. Строителният надзор ще бъде осъществен от „ПЪТИНВЕСТ-ИНЖЕНЕРИНГ“ АД. Техният договор е за 142 636,80 лв. с ДДС. Авторският надзор е възложен на “ВИА ПЛАН” ЕООД. Договорът им е за 1 598,40 лв. с ДДС. Срокът за изпълнение на обекта е 15 месеца. Общата стойност на проекта BG16RFOP001-7.001-0017 Лот 17 „Път ІІI-306 Червен бряг - Чомаковци от км 9+715 до км 19+207, с обща дължина 9.492 км, област Плевен” е 7 781 254,75 лв. с ДДС. Финансирането от Европейския съюз е 6 614 066,53 лв. с ДДС. Националното съфинансиране е 1 167 188,21 лв. с ДДС.", "date": "2018.04.04", "title": "Рехабилитират 9,5 км от пътя Червен бряг - Чомаковци"}
{"url": "https://www.24chasa.bg/novini/article/6798782", "text": "Руският президент Владимир Путин заяви днес, че е недопустимо да се политизира въпросът, свързан с предоставянето на хуманитарна помощ в Сирия, предаде ТАСС. Хуманитарният въпрос зае важно място в нашата дискусия. Констатиран бе фактът, че не трябва да се допуска политизиране на този въпрос и трябва да се спазва изцяло резолюция 2401 на Съвета за сигурност на ООН, която е насочена за облекчаване на страданията на мирното население на цялата територия на Сирия, посочи Путин след срещата на президентите на Турция, Иран и Русия, състояла се в Анкара, предаде БТА. Той съобщи, че е информирал турския и иранския си колега за предприеманите от Русия усилия, в частност в Източна Гута. Путин увери, че Русия, Иран и Турция ще координират по-добре стъпките за разрешаването на хуманитарните проблеми в Сирия. Той изтъкна, че Русия, Иран и Турция отделят особено внимание на следвоенното възстановяване на Сирия. Договорихме се да консолидираме усилията за поствоенното възстановяване на Сирия, посочи Путин на пресконференцията след тристранната среща на върха в турската столица. Той отбеляза, че руски компании вече активно участват в работите по възстановяване в Сирия. Руският президент подчерта, че Сирия няма да може да бъде възстановена без големи капиталови вложения. Призоваваме всички страни по света активно да участват в този процес не само на думи, а и на дело, посочи Путин. Президентът на Русия изтъкна значението на съвместното изявление (на държавните глави на Русия, Иран и Турция) за Сирия за подкрепа на суверенитета и единството на тази страна. Постигнахме важни споразумения, които бяха включени в съвместното изявление, каза той, като добави, че преговорите в Анкара са преминали \"в делова и конструктивна обстановка\". Путин съобщи още, че има информация за опити на терористи да извършат провокации с използването на отровни вещества в Сирия. В качеството на обща стратегическа цел виждаме окончателния разгром на терористите, които не се отказват от опитите за дестабилизиране на ситуацията и опитват да попречат на усилията за реализиране на мирния процес, посочи Путин.", "date": "2018.04.04", "title": "Путин: Недопустимо е да се политизира \nвъпросът за хуманитарна помощ в Сирия"}
{"url": "https://www.24chasa.bg/novini/article/6798784", "text": "България пое ротационното председателство на Съвета на министрите на културата на страните от Югоизточна Европа за следващата една година. Това стана на заседание на Съвета, което се проведе в Сараево, съобщи пресцентърът на министерството на културата. По време на форума министърът на културата Боил Банов съобщи, че България ще поднови проучването на възможностите за създаване и приемане на Стратегия за развитие на региона на Югоизточна Европа чрез използване ресурса на културата, културното и природно наследство и свързаните с тях индустрии. \"Успоредно с това ще търсим възможности за други конкретни инициативи за сътрудничество в рамките на Европейската година на културното наследство 2018, включително и в изпълнение на предложения от Европейската служба за външни дейности проект \"Балкански маршрути на наследството\", каза той. В рамките на българското председателство ще се обсъждат въпроси като разширяване на сътрудничеството за опазване и популяризиране на културното наследство, възможностите за създаване на постоянен секретариат и на финансов механизъм, подкрепящ изпълнението на общи проекти, дигитализацията, разширяване на сътрудничеството с ЮНЕСКО и др. Министър Банов декларира и подкрепа за страните от Западните Балкани в техния път към присъединяване към ЕС, по-специално в областите на компетентност на министрите на културата. \"Западните Балкани не са само инфраструктура, а много, много култури. Ще обърнем внимание на европейските ни партньори, че е много важно да има нови инструменти за финансиране\", заяви още министър Банов по време на пресконференцията след заседанието.", "date": "2018.04.04", "title": "България пое председателството на Съвета на министрите на културата от Югоизточна Европа"}
{"url": "https://www.24chasa.bg/novini/article/6798783", "text": "Геолози и специалисти от \"Язовири и каскади\" и \"Напоителни системи\" решиха, че е наложително да бъде изградена локална оповестителна система, която да известява населението при активизиране на срутището край Кричим и при повишаване на водните нива в язовирите. На второ място те поставиха и въпроса за изготвянето на авариен план за действие при активизирането му, предава БТА. Това стана на среща, инициирана от областния управител на Пловдив Здравко Димитров. На нея присъстваха представители на \"Язовири и каскади\" - НЕК, \"Водноелектрически централи\", язовирен район \"Въча\", кметът на община Кричим Атанас Калчев, директорът на ОД на МВР - Пловдив Атанас Илков, експерти от \"Напоителни системи\", \"Геозащита\", \"Регионална дирекция по горите\" - Пловдив, Областна пътно управление - Пловдив. Всички присъстващи се обединиха около становището, че трябва да бъдат набелязани конкретни мерки за превенция и предварително оповестяване в случай на активизиране на срутището, което е в близост до язовир Кричим. Те препоръчаха да бъде направено проучване на геоморфологията, геоложкият строеж и хидрогеоложките условия и да се предприемат адекватни мерки за наблюдение на неустойчивите терени. Експертите подчертаха, че в момента срутището не е активно, но трябва да бъдат отчетени евентуалните причини, които биха могли да го активират като земетресение, ерозия в следствие на подпочвени води или други стихийни явления. Сред другите предложения са поставяне на високоякостни мрежи и контролирано взривяване на скалната маса в района на срутището, чиято приблизителна територия е около 100 дка. Областният управител се ангажира да съдейства за проучване на възможностите за финансиране и изграждане на локална оповестителна система, която ще обхваща срутището и населените места, която са по поречието на река Въча. Димитров каза, че лично ще информира министър-председателя Бойко Борисов, за да се намери бързо и ефикасно решение на проблема.", "date": "2018.04.04", "title": "Обмислят мерки за предварително известяване при активизиране на срутището край Кричим"}
{"url": "https://www.24chasa.bg/novini/article/6798818", "text": "Бившият главен секретар на МВР проф. д-р Николай Радулов е на мнение, че избягалите двама затворници Владимир Пелов и Радослав Колев няма да бъдат открити, предава  .  Надзирателите вече са предупреждавали, че по начина, по който се охраняват затворите, е истинско чудо, че бягствата не са ежедневни, допълни Радулов. „Само преди месец бяха протестите на служителите от затворите, едно от исканията им беше да се попълни щатът, този щат, който съществува сега, им позволява единствено да заемат една или две позиции в затвора, а целият затвор всъщност е в ръцете на затворниците”, припомни той. „Те си имат местно самоуправление, там управлява т. нар. авторитет, най-големият бандит. При такава ситуация истинско чудо е, че не са се разбягали всички”, смята Радулов. „Не е достатъчно само да имаш информация предварително, трябва и да продължиш. Това наблюдение не може да се осъществи с обезкръвените служители на затворите”, коментира той. \"Грешка е, че чистачката е хукнала да влиза в конфликт, защото можеше да я застрелят”, посочи той. Винаги е имало оръжие в затвора, там се продават и консумират наркотици, разполагат с мобилни телефони, подчерта още бившият главен секретар на МВР. Според него главният секретар на МВР трябва да си подаде оставката, тъй като в ГД „Криминална полиция” има звено, което се занимава с обслужването на затворите и то събира информацията какво става вътре.", "date": "2018.04.04", "title": "Бивш главен секретар на МВР: Избягалите затворници няма да бъдат открити"}
