{"url": "https://www.24chasa.bg/novini/article/7546251", "text": "Алекс Сърчаджиева, която загуби половинката си Иван Ласкин, трогна социалните мрежи с пост, а поводът е шест месеца от смъртта на великия актьор. Шест месеца, Иване!!! Истината е, че не мога да повярвам!!! Сякаш е просто кошмар!!! Но няма тук да пиша и изливам чувствата си!!! Защото е тъпо и безсмислено!!! Единственото, което мога да постигна, е да ме разнасят по тъпите жълти вестници......... С теб не веднъж сме говорили колко е важно човек да може да благодари!!! Колко хубаво звучи думата благодаря!!! Аз шест месеца мълча!!! Днес искам да Благодаря!!! Благодаря на всички вас, които сте около мен тези шест месеца и с всички сили се борите да ме измъкнете!!! Благодаря ви от цялата си душа и сърце, че не ме оставяте!!! Благодаря ви за истинското приятелство и любовта, с която ме обгръщате!!! Благодаря ви, че ми помагате със София!!! Благодаря ви, че домовете ви са и мой дом!!! Благодаря ви, че ви имам!!! Обичам ви безкрайно много!!! Бих ви изброила, но ме е страх да не пропусна някой!!! Ама вие си се знаете де. Тази ваша любов и подкрепа аз няма да забравя до края на живота си!!! А другото, мили мой, Иван, е само между нас.", "date": "2019.07.06", "title": "Алекс Сърчаджиева: 6 месеца, Иване! Истината е, че не мога да повярвам"}
{"url": "https://www.24chasa.bg/novini/article/7546253", "text": "Управителният съвет на Агенция \"Пътна инфраструктура\" е изискал от община Септември финансова обосновка за необходимите средства за ремонт на републиканската пътна мрежа на територията на град Ветрен преди поройните дъждове през изминалото денонощие. Това съобщиха от пресцентъра на АПИ. След прецизиране на предстоящите разходи и дейности АПИ и Община Септември са готови да предприемат съвместно незабавни действия по преодоляване на пораженията от бедствието, е съобщил инж. Иван Досев - член на УС на АПИ, който днес е посетил града, за да се запознае на място със ситуацията във Ветрен. Очаква се до понеделник да стане ясна стойността на щетите, нанесени по републиканските пътища в града, след което АПИ и община Септември ще подпишат споразумителен протокол за съвместно финансиране на ремонтните дейности по републиканските участъци на територията на Ветрен. На база подписания протокол Агенция \"Пътна инфраструктура\" и общината ще предприемат необходимите строително - ремонтни работи за възстановяване на пътните настилки във възможно най-кратък срок.", "date": "2019.07.06", "title": "След бедствието: АПИ ще ремонтира пътища във Ветрен"}
{"url": "https://www.24chasa.bg/novini/article/7545898", "text": "Най-малко 19 цивилни бяха убити през последното денонощие в Сирия при въздушни удари и артилерийски обстрел от страна на правителствените сили по последния голям бунтовнически бастион, северозападната провинция Идлиб, предаде ДПА, като се позова на неправителствена мониторингова организация. Сирийският център за наблюдение на правата на човека съобщи, че военни самолети на сирийската армия и нейния съюзник Русия са извършили днес поредица атаки по контролирани от бунтовници райони в Идлиб и съседната провинция Хама. При тях са били убити шестима цивилни, информира БТА. Вчера 13 цивилни, сред които седем деца, загинаха при въздушни удари, нанесени от сирийските правителствени сили в Идлиб. От края на април сирийското правителство провежда с руска подкрепа по въздух голяма офанзива срещу бунтовниците, сред които джихадистки групировки, в провинциите Идлиб и Хама. Кампанията се засили през последните седмици. От началото на офанзивата по данни на Сирийския център за наблюдение на правата на човека са били убити най-малко 570 цивилни, сред които 145 деца, а над 300 000 човека са били принудени да напуснат дома си.", "date": "2019.07.06", "title": "Най-малко 19 убити при нов въздушен удар в Сирия (Обновена)"}
{"url": "https://www.24chasa.bg/novini/article/7545919", "text": "Пазарът на електрически тротинетки преживява \"бум\" през последните две години, но компаниите оператори далеч не са сигурни, че са намерили дългосрочна ниша в сектора на градското придвижване. Участниците на този пазар, които се присъединяват към първата компания в сектора - американската фирма Bird, заработила през 2017 година - трябва на първо място да гарантират оцеляването си, тъй като се сблъскват с болезнения въпрос за продължителността на живота на тротинетките, които се произвеждат предимно в Китай. Сред най-познатите компании, които се присъединиха към партито на две колела, са американската компания Lime, мексиканската Grow Mobility и германската Flash, набрали финансиране на стойност 1,5 милиарда долара според The Boston Consulting Group (BCG). Само миналата година този пазар отчита глобален растеж от 76 % според доклад на френската федерация на професионалистите в областта на т. нар минипридвижване (FP2M) и Smart Mobility Lab. Bird и Lime пробиват в над 120 града по света и твърдят, че заедно имат 10 милиона потребители към момента. The Boston Consulting Group изчислява, че до 2025 година световният пазар на електрически тротинетки ще възлиза на 40-50 милиарда долара. Компаниите, предоставящи услугата \"електрически тротинетки на самообслужване\", не публикуват финансови резултати, но се шири мнението, че все още имат дълъг път до излизането на печалба. The Boston Consulting Group изчислява, че за четири месеца употреба се покриват разходите за производство на тротинетката, но скутерите под наем \"оцеляват\" обикновено само три месеца. Към момента икономиката на електрическите тротинетки не работи, казва Тайлър Барак, който е един от авторите на доклада на The Boston Consulting Group. Ние надхвърляме четирите месеца, за които говори The Boston Consulting Group, коментира Артур-Луи Жакие, генерален директор на френското подразделение на Lime. Той подчертава усилията на Lime да удължи живота на скутерите си, изключително важен въпрос, като се има предвид екологичният отпечатък на тротинетките. Можем да поправим електрически скутер за 25-30 минути и няма да хвърляме почти нищо, каза Жакие. Сайтът Quartz направи проучвания миналата година за използването на скутерите в Луисвил, Кентъки, което показа, че животът на тротинетките продължава средно 28,8 дни. Засега единственият очевиден печеливш от бума при тротинетките изглежда е китайският производител Ninebot, който е основният доставчик на американския пазар. Според Bloomberg, по оценка на Ninebot, 80 % от скутерите, които се използват в света, са произведени в нейни заводи. Резкият растеж на използването на електрически тротинетки се дължи на бързата еволюция при моделите за транспорт. Има реално преминаване към електрическо и градското придвижване, което изпреварва придвижването с развлекателна цел, каза неотдавна пред АФП Жан Амбер, генерален директор на Smart Mobility Lab. Все пак несигурността около дългосрочните перспективи на пазара продължава да присъства. Колко много проблеми остават, особени с регулацията? Къде да паркираме? Как да защитим клиентите? пита Барак, докато градските и щатски власти въвеждат закони, които да покрият съществуващите законови пропуски, свързани с използването на такива машини. Остава и въпросът колко стартиращи компании в сектора на електрическите тротинетки ще могат да преживеят изключително острата конкуренция, която е отличителен белег за този пазар. Консолидацията е неизбежна, казва Барак. Вицепрезидентът на Bird Патрик Стъдънър отбелязва: \"Виждаме, че много компании се стремят да влязат в бизнеса с електрическите тротинетки. Това показва, че пазарът е на прав път.\" Bird неотдавна купи конкурента си Scoot за 25 милиона долара, съобщи в. \"Уолстрийт джърнъл\", като се позова на добре информирани източници. Освен това има спекулации в медиите, че Uber ще купи Lime, в който Uber вече инвестира, за да включи електрическите скутери в приложението си за автомобили. (От БТА)", "date": "2019.07.06", "title": "Пазарът на електрически тротинетки поема смело напред, но се натъква на препятствия по път"}
{"url": "https://www.24chasa.bg/novini/article/7545934", "text": "Мадридското кметство ще трябва отново да прилага от понеделник ограниченията за движението в центъра на испанската столица, които новият кмет от десницата обеща да отмени. Това ще стане по силата на съдебно решение, предаде Франс прес, цитираа от БТА. Системата Централен Мадрид, която бе въведена в края на миналата година година от тогавашния кмет на левицата Мануела Кармена (2015-2019), ограничава движението в историческия център само за коли на живеещите в района и за коли, които не замърсяват въздуха, на приходящи. Едно от основните обещания в предизборната кампания на консерватора Хосе Луис Мартинес-Алмейда, избран миналия месец за кмет на испанската столица, бе тези правила да бъдат отменени. След като спечели вота с подкрепата на либералната партия \"Сиудаданос\" (\"Гражданите\") и на крайнодясната \"Вокс\", той вече не бе толкова категоричен по въпроса, но в края на юни реши от 1 юли да отмени глобите за шофьорите, които влизат с колите си в центъра на града и да преразгледа системата, припомня АФП. Премахването на правилата, предизвикали улични протести, в които участваха хиляди хора в края на юни, и бе оспорено в съда от сдружение на природозащитници, бе блокирано в петък от мадридски съд, чието решение задължава кметството да продължи да санкционира нарушителите.", "date": "2019.07.06", "title": "Съд принуди кметството на Мадрид да върне мерките против замърсяването на въздуха"}
{"url": "https://www.24chasa.bg/novini/article/7545229", "text": "Снабдяването с пълен комплект документи, удостоверяващи автентичността на даден предмет на изкуството, е основно правило за всеки, който иска да си направи лична колекция. Най-важният документ е сертификатът за автентичност на произведението на изкуството. Той трябва да бъде предаден на купувача заедно с творбата, която му се продава, съветват италианските експерти в тази сфера. Единствено този сертификат е в състояние да свидетелства за това чие е “бащинството” на творбата и на практика допринася за поддържането в течение на времето на икономическата стойност на произведението. Документът за автентичност е като паспорт на творбата на изкуството, затова и трябва да съдържа подробно описание на всички основни характеристики - снимка на произведението, име на автора, заглавие на творбата, година на реализирането ѝ, специфични технически характеристики (използвани материали и размери), брой копия (ако става въпрос за фотографии или скулптури), произход, подпис и (или) печат на субекта, издаващ документа. В Италия документът за автентичност на творба на изкуството се дефинира точно и ясно от Кодекса за културните ценности от 22 януари 2004 г. Той постановява, че документът за автентичност, отпечатан върху хартия или на гърба на снимката на творбата, трябва да бъде даден от продавача на колекционера в момента на покупката. Ако артистът или авторът на творбата е все още жив, сдобиването с подобен сертификат е много по-лесно – той се издава както от самия автор, така и от галериста. По-сложно е обаче, когато става въпрос за произведение на творци, които вече не са живи. Кодексът е доста строг и налага правила както при прехвърлянето на собствеността, така и при доказването на това дали творбата е със законен произход. Противно на правилата, важащи за живи творци, няма норматив, който да определя кои точно са субектите, оторизирани да издават сертификат за автентичност. Автентичността е толкова по-достоверна, колкото е по-авторитетен експертът или изследователят, който издава атестат за творбата, или пък ако автентичността се потвърждава от наследниците или фондациите на името на твореца Процедурата по издаването на сертификат в повечето случаи предвижда въпросната творба да бъде оценена от онези, които защитават правата на починалия артист, включително от научния комитет на фондацията или на архива с творбите. Това може да стане безплатно или срещу заплащане посредством фотографска оценка или пък чрез директно сравняване с други произведения на същия творец и същия историческо-художествен период. Към това се добавя и калиграфско изследване. В момента, в който творбата получи заверка за архивирането си и бъде включена в официалния каталог на артиста, колекционерът може да види документа, който удостоверява автентичността на творбата (той се съхранява винаги отделно и на различно място от нея), със съответния архивен номер. Това е още едно доказателство за художествената стойност на произведението и за признаването на икономическата му стойност на пазара на изкуство. Кои са рисковете, в случай че не притежавате сертификат за автентичност на дадена творба на изкуството? Няма да получите никакво искане за отдаване под наем на творбата, защото кураторите на изложби и галерии не биха я включили в никоя важна експозиция - това ще доведе и до спад на стойността на творбата. Ще се стигне и до художествено и икономическо обезценяване на творбата. Със сигурност ще срещнете трудности при продажбата – никой сериозен колекционер, аукционна къща или галерия не би купил творба без сертификат. Достоверността е всичко на пазара на изкуство. Италианката Делиа Сома, която е завършила история на изкуството в Рим и сътрудничи с много институции, свързани с изкуство, е един от експертите, които изследват автентичността на картините както за частни лица, така и за италиански и международни аукционни къщи. В блога си тя описва подробно опита си в сертифицирането на творби от различни частни колекции. “Неотдавна се обърнаха към мен с молба да се заема с издаването на сертификат за автентичност на творба, подписана от Миро. Излишно е да казвам, че когато се озовеш пред шедьовър, който има като гарант фондация с изключително строги правила, трябва да се действа много внимателно. Трябваше да анализирам произведението, да го сравня с подобни от същия период (Миро често мени собствения си подпис), да изследвам произхода и да направя много други проучвания. И всичко това - още преди да започна диалога с фондацията “Хуан Миро” със седалище в Париж. Особеното в случая е, че рискът е не само в това, че може да не бъде сертифицирана творбата, а и да бъде унищожена. Без съмнение във Франция се отдава предимство на авторските права, както показват две присъди от 2013 г., благоприятстващи унищожаването на фалшификатите. Френски съд заповяда унищожаването на две картини, приписвани на Миро, които впоследствие бяха обявени за фалшиви. В първия случай господин Лоц, австрийски гражданин, купил от американски търговец картина акварел върху хартия, подписана “Миро”. Купувачът подложил творбата на проверка от ADOM – асоциацията, която защитава моралните права на всички творби на художника. През април 2009 г. тя обявила въпросното произведение за фалшификат и поискала унищожаването му от полицията. Апелативният съд, след като се произнесъл по случая на господин Лоц, постановил, че ADOM има правото да се произнася по автентичността на творбата, и потвърдил присъдата от първа инстанция да се унищожи творбата, обявена за фалшификат. Според съда само унищожаването би елиминирало риска фалшификатът да бъде предложен отново на пазара на изкуство като оригинално творение на художника. Две седмици по-късно същият съд се произнесъл и по обжалване на господин Даниел Коен против решението на съд от първа инстанция, заповядващ унищожаването на рисунка с подпис на Миро. Tя му била подарена от родителите му, които я купили от галерия във Филаделфия. Коен след това я поверил на френска аукционна къща, за да я продаде. Къщата я дала за сертифициране на ADOM и получила декларация, че е фалшификат, след което рисунката била запорирана. Съдът на първа инстанция заповядал унищожаването ѝ. Даниел Коен се обърнал към Апелативен съд с искането да му върнат творбата, но и в този случай решението било, че единствено унищожаването ѝ би предотвратило предлагането ѝ на пазара на изкуство.” ", "date": "2019.07.06", "title": "В Италия без паспорт за автентичност творбата няма стойност на артпазара"}
{"url": "https://www.24chasa.bg/novini/article/7545894", "text": "Северна Корея заяви днес, че австралийският студент, когото освободи преди няколко дни, след като го бе задържала за една седмица, е разпространявал враждебна пропаганда и е участвал в шпионаж чрез предоставянето на снимков и друг материал на медии с критично отношение към нея, предаде Асошиейтед прес, цитирана от БТА. Официалната Корейска централна телеграфна агенция (КЦТА) съобщи, че Алек Сигли е бил депортиран в четвъртък, след като се разкаял за действията си, които са били във вреда на севернокорейския суверенитет. В четвъртък Сигли пристигна в Токио. Той разказа пред репортери, че е в \"много добро\" състояние, но не обясни какво точно е станало с него. Австралиецът учел в университет в Пхенян и организирал туристически обиколки на севернокорейската столица, след което контактите му в социалните мрежи с роднини и приятели прекъснали. До днес Северна Корея не беше коментирала случая на Сигли. По време на престоя си в затворената страна австралиецът често споделял детайли от живота си в Пхенян през социалните мрежи и на сайта на туристическата си агенция. В тези публикации той често оспорвал отрицателните нагласи към Северна Корея и се хвалел с невероятната свобода, която имал като един от малцината чуждестранни студенти, живеещи там. Сигли е писал също така коментарни статии и есета, появявали се в западни медии, включително на сайта \"Ен Кей нюз\". Никой от текстовете му не е изглеждал открито критичен към севернокорейското правителство и политическа система, отбелязва Асошиейтед прес.", "date": "2019.07.06", "title": "КНДР: Освободеният австралийски студент е шпионин, разпространявал пропаганда"}
{"url": "https://www.24chasa.bg/novini/article/7546084", "text": "Извънредно положение беше обявено в три района на гръцкия остров Евбея заради пожара, който бушува там от четвъртък, съобщи \"Елефтерос типос\". Изданието съобщава обаче, че пламъците са започнали вече да отстъпват. Заради пожара в петък четири селища бяха евакуирани, а петима души - настанени в болница заради дихателни проблеми. Един мъж беше арестуван по подозрение, че е причинил пожара, като е горил растителни отпадъци.", "date": "2019.07.06", "title": "Извънредно положение в 3 района на гръцкия остров Евбея заради пожарите"}
{"url": "https://www.24chasa.bg/novini/article/7546110", "text": "Среднощен побой, стрелба и палеж в Катуница. Семейство беше бито и малтретирано след посещение в заведение, а след това техен имот – подпален с нафта, съобщи  Семейство Богданови са бити и по тях е стреляно с пушка. Десетки сачми са надупчили предницата на автомобила им. Инцидентът станал след посещение на ресторант, когато потърпевшите са нападнати с юмруци на паркинга пред автомобила си от млад мъж. Жената е със счупена ръка, а мъжът има множество кръвонасядания по крайнците, главата и тялото. На място пристига полиция, но след като приключват разпитите се оказва, че семейната ракиджийница на потървешите е подпалена с нафта. Днес следобед полицията задържа заподозрян за побоя и стрелбата.", "date": "2019.07.06", "title": "Семейство беше бито и малтретирано след посещение в заведение в Катуница"}
{"url": "https://www.24chasa.bg/novini/article/7546080", "text": "Турската полиция е иззела в западния окръг Болу 18,01 грама вещество, за което се предполага, че е радиоактивен калифорний, използван за бойни глави на ядрено оръжие и в атомни електроцентрали, предаде ТАСС, цитирана от БТА. Веществото е било изпратено за експертиза в турската агенция за атомна енергия, съобщи валийството на окръг Болу. Ако веществото е калифорний, стойността на намереното количество е 72 милиона долара. За внос, съхранение и транспортиране на калифорний се изисква специално разрешение. Турският в. \"Сабах\" припомни случай в Анкара през 2018 г., при който първоначално бе съобщено за открит калифорний, но след това се изясни, че полицаите са открили просто някакво органично вещество без радиоактивни свойства.", "date": "2019.07.06", "title": "В Турция иззеха радиоактивно вещество, използвано в ядрени бойни глави"}
{"url": "https://www.24chasa.bg/novini/article/7546123", "text": "Повече от 20 родни биопроизводители представиха продуктите си на жителите и гостите на Варна, по време на организирания от Министерство на земеделието, храните и горите пазар. Посетителите на изложението имаха възможност да дегустират и да си закупят органични продукти като био козе и овче сирене, гъби шайтаке, био сокове от арония, ябълки, круши, вина, произведени от био грозде, пресни плодове и зеленчуци, мед, шафран и др. Представените продукти са от доказани български производители, които са подкрепени от Програма за развитие на селските райони (ПРСР 2014-2020 г), съобщава пресцентърът на МЗХГ. Показател за сериозния интерес към развитието на българското био производство е факта, че за последните 10 години броят им се е увеличил 20 пъти. Това заяви Елена Иванова, директор на дирекция „Развитие на селските райони“ в МЗХГ, при откриването на събитието, което се проведе в Морската градина на Варна. Тя посочи, че през 2008 г. броят на биологичните производители е бил едва 311, докато към 2018 г. техният брой е 6 600. \"В подкрепа на сектора от страна на министерството се отделя значителен финансов ресурс. Освен по отделната мярка 11 \"Биологично земеделие\", повече от 100 млн. евро е получил секторът и чрез инвестиционните мерки на ПРСР.\" Кулинарната демонстрация, която се проведе в рамките на пазара, бе водена от Ути Бъчваров, който демонстрира предимствата на родните биопродукти. Гостите на събитието имаха възможност да опитат и от специално приготвените миди с ориз и дивисил по Варненски.", "date": "2019.07.06", "title": "Над 20 пъти се е увеличил броят на биопроизводителите у нас за десет години"}
{"url": "https://www.24chasa.bg/novini/article/7546148", "text": "Великобритания трябва да се опасява от евентуално отмъщение за задържането в Гибралтар на иранския супертанкер от Кралската морска пехота. Това заяви пред иранската агенция Фарс висш ирански духовник, предаде Ройтерс, цитирана от БТА. \"Открито казвам, че Великобритания трябва да се страхува от ответните мерки на Иран заради незаконното завземане на иранския петролен танкер\", казва Мохамад Али Мосави Джазайери, член на влиятелния Съвет на пазителите. Показали, че никога не оставаме безучастни към тормоза. Както дадохме непоколебим отговор на американския дрон, така ще отвърнем и на това незаконно задържане, подчерта духовникът. В четвъртък британската Кралска морска пехота конфискува супертанкера \"Грейс 1\", опитал се да достави петрол за Сирия в нарушение на санкциите на ЕС. Вчера командването на елитния ирански Корпус на пазителите на ислямската революция заплаши, че като отмъщение ще плени британски кораб. Днес иранската радио и телевизионна компания ИРИБ нарече \"изфабрикувани\" съобщенията, че британски петролен танкер е бил пленен в Персийския залив. Преди това в Туитър се появиха публикации, че супертанкерът \"Пасифик вояджър\", плаващ под британски флаг, е бил спрян в Залива. На 20 юни Иран свали американски безпилотен летателен апарат, като заяви, че той е навлязъл в иранското въздушно пространство. Вашингтон каза, че дронът е свален над международни води.", "date": "2019.07.06", "title": "Техеран заплаши Великобритания: Трябва да се страхувате за задържания танкер"}
{"url": "https://www.24chasa.bg/novini/article/7546178", "text": "Природозащитници проведоха протестна акция в испанския град Памплона, като се съблякоха поти голи и изобразяваха убити бикове. Само по слипове 54 души с рога на главите легнаха на площада пред сградата на градския съвет. Всеки от протестиращите лежеше върху очертание на бик, който напомняше очертанията, използвани от криминалистите при маркиране на жертвите от престъпление или инциденти. По гърбовете си участниците носиха изкуствени кожи, предава БГНЕС. Така те изобразиха протеста си срещу традиционния за града фестивал San Fermin, който трябва да започне утре, 7 юли. Участниците му се опитват да избягат от множество бикове, които ги гонят по улиците на града. На фестивала се устройват и боеве между животните. Според зооорганизацията PETA по време на фестивала могат да бъдат убити минимум 48 бика. Освен това PETA е недоволна, че животните са държани в тесни клетки и по този начин страдат.", "date": "2019.07.06", "title": "Природозащитници протестираха срещу традиционен фестивал на бикове в Испания (Снимки)"}
{"url": "https://www.24chasa.bg/novini/article/7546213", "text": "Президентът на САЩ Доналд Тръмп и британската министър-председателка Тереза Мей обсъдиха по телефона как да бъде запазен натискът върху Иран, предаде Ройтерс, като се позова на комюнике на Белия дом. Тръмп и Мей са разговаряли вчера, информира БТА. Двамата \"обсъдиха сътрудничеството за постигане на напредък по общите интереси в областта на сигурността, включително усилията за прилагане на санкциите срещу Сирия, как да бъде гарантирано, че Иран няма да се сдобие с ядрено оръжие, и постигането на окончателна, напълно проверима денуклеаризация на Северна Корея\", пише в комюникето. Тръмп и Мей разговаряли също за търговските преговори между САЩ и Китай.", "date": "2019.07.06", "title": "Тръмп и Мей обсъдиха как да бъде запазен натискът върху Иран"}
{"url": "https://www.24chasa.bg/novini/article/7546237", "text": "Утре Иран ще обяви, че спира да изпълнява още свои ангажименти по международното споразумение за ядрената му програма, съобщи днес полуофициалната иранска информационна агенция Фарс, цитирана от Ройтерс и БТА. Заместник-министърът на външните работи Абас Арагчи, който е един от високопоставените ирански преговарящи по ядрения въпрос, ще даде пресконференция в неделя сутринта в 10.30 ч. (9 ч. българско време). На нея ще присъстват и други представители на иранските власти. Иран ще обяви, че спира да изпълнява още свои задължения по ядреното споразумение от 2015 г., след като каза, че европейските страни по сделката не са го защитили от американските санкции.", "date": "2019.07.06", "title": "Иран спира да изпълнява още свои ангажименти по ядрената сделка"}
{"url": "https://www.24chasa.bg/novini/article/7545212", "text": "В антикварницата влиза малко момиченце, някъде около 8-годишно, и гордо заявява, че е гладнo. Дядо ѝ прекъсва разговора си с мен и я пита какво ѝ се яде. Тя още по-гордо заявява: “Сладолед!”. След кратък пазарлък малката изхвърча с шепа монети от книжарницата, затрупана със стари книги. Книжарницата в един от безистените срещу площад “Славейков” е на мястото си от 1992 г., когато Владимир Цветков, дядото на младата госпожица, започва самостоятелно и професионално да се занимава с антикварска дейност. “Аз не работя”, обяснява той. За него, и не само за него, антикварството Малките отрупани магазинчета може да бъдат намерени на много места из центъра на София, понякога залепени едно за друго. Предметите вътре са толкова много и толкова разнообразни, че всеки човек, който влезе, трудно излиза, без нещо да хване окото му. По стените обикновено са закачени най-разнообразни картини с фино изработени рамки и старинни часовници със замръзнали махала. Витрините са изпълнени с най-различни джунджурии: стари медали и ордени, бижута, монети, ръчни и джобни часовници, вази, свещници, компаси, значки, пафти и още много други. Някои магазинчета са прилежно подредени, а в други цари особен хаос, в който антикварят се ориентира без никакви затруднения. Клиенти почти няма. Тук-таме се намира някой стар колекционер, който търси нещо определено, някой скучаещ човек, тръгнал да броди из софийските улици, или група младежи, издирващи подходящ подарък за приятел. “Безразборното събирачество, дори когато е безкористно, също не е истинско колекционерство. Един човек, задръстил апартамента с напосоки натрупани стари вещи, обременява бита си, но не създава колекция. Истинското колекционерство е лишено от груби материални съображения. То се осъществява върху основата на известна система и съобразно изискванията на определен критерий. Системата може да бъде самодейно изработена или взета наготово от някой наръчник, но критерият е винаги личен. Той изразява разбиранията и вкусовете на самия колекционер.” Така Богомил Райнов описва колекционерството. Владимир разбира антикварството по подобен начин. Неговата слабост са книгите. Припомня любителските си години, удоволствието да се сдобиеш с ценна книга и изобилието от такива през 70-те. Историите му са толкова много, че не може да си спомни нито една. С леко разочарование казва, че Колекционерите са малко и на възраст. Тук-таме се намира някой по-млад, който търси подарък за някого или просто иска да се сдобие с ценно издание на любимия си автор, но нищо повече. Преди години книговезниците в София наброявали 400. Сега се броят на пръсти. Кожените подвързии с позлатени букви, които блещукат от рафтовете, вече не привличат купувачите. Цветков разказва как голяма част от библиотеките на хората защото наследниците не разбират и не уважават стойността на наследените книги. Всеки елемент от книгата носи своята стойност - преводач, илюстрации, корица. А пък ако се намери някое изоставено единично издание, подписано лично от автора, стойността на книгата може да се увеличи. Но хората често бъркат стойността и цената. Пазарът, както е с всяко нещо, се мени с годините и модата. Преди 15 години почти никой не е търсил модернисти, добавя Цветков, но това се променя, дори се възпитава. Продавачите са тези, които могат да подтикнат купувача и колекционера да разбере стойността на покупката. Било то книга или картина. Книгите, обяснява Владо, отдавна са загубили стойността си. Друг софийски антиквар казва, че ако няма кой да го наследи, бизнесът е изгубен. Намирането на ценни предмети, книги и картини е особена задача. Някои антиквари търсят голяма част от стоката си в чужбина, но понякога се намира някоя стара къща с интересни предмети. По нашумелия въпрос с фалшификатите антикварите говорят предпазливо. “Личното мнение не е интересно и няма смисъл да бъде изкарвано пред публиката. Фалшификати има навсякъде по света, че дори и в Лувъра. Щом една картина влезе в галерията, се превръща в оригинал. По-интересно е да погледнем общия план на нещата, не просто единичните случаи, които привличат масов интерес. Стига само да се разгледа законодателството ни за културните ценности за начало и оттам да говорим за бизнеса с тях. Все пак е пазар, трябва да има пари, а те къде са?”, казва един от тях. За книгите Владо обяснява, че някои се разпознават по високата цена, но все пак опитът играе най-важна роля, както и известна доза нюх. Малката дама отново връхлита в книжарницата, гордо вдигнала кренвиршка, връща рестото на дядо си и изчезва нанякъде. Той я проследява с поглед и спокойно обяснява: “Отива в Столичната библиотека, детската секция”. В софийските антиквариати може да се намерят от най-различни джунджурии до ценни скъпи предмети и картини. Всеки магазин разполага с различна колекция, която често се определя от личните предпочитания на антикваря колекционер. Ето някои от нещата, които може да намерите в магазинчетата: Джобни часовници - цената им варира спрямо метала, от който са изработени и годината на изработка. Един сребърен джобен часовник например струва 390 лева. Стари уреди - от фотоапарати до ръчни миксери, в антиквариатите може да се намерят истински находки, които предизвикват носталгия. Стар немски фотоапарат струва около стотина лева. Медали и ордени - най-различни военни медали, царски покани и гербове от войните може да бъдат изложени по антикварниците. Царски орден за 10 години вярна служба струва 100 лева. Пафти - традиционните накити в българските женски народни носии също предизвикват интерес у клиентите. Техните цени са най-различни, спрямо изработката. Намират се пафти на цени от 50 и 550 лева. Стъкло и порцелан - от семпли чинии до изящни порцеланови фигури. При тях е трудно да се определи средна цена, тъй като варират по форма, цветове, големина и авторство. Монети - за нумизматите също се намират множество старинни монети от най-различни държави и периоди. Те са на сравнително достъпни цени от порядъка на 40 лева за 5-олевка от 1970 г. Оръжия - обширната ни история е позволила на антикварите да се сдобият с най-различни оръжия, проследяващи битките, които са се водили по земите ни. Щик от XIX струва 190 лева, офицерска сабя - 750 лева, а пък револвер - 450 лева. Картини - най-различни произведения на изкуството висят по стените на антикварниците. Цените им са най-разнообразни и спрямо състоянието и автентичността им може да достигнат от няколкостотин до няколко хиляди лева. Снимки и документи - след всяко семейство остават следи, които представляват интерес за колекционерите. Стара немска литография например може да бъде закупена за близо 900 лева. Още много различни предмети може да бъдат намерени из антикварниците - бижута, книги, значки, прибори, униформи, а антикварите винаги са готови да се попазарят.", "date": "2019.07.06", "title": "Антикварството - този странен занаят"}
{"url": "https://www.24chasa.bg/novini/article/7545853", "text": "Един човек загина, а други 14 души пострадаха при пожар в двуетажна сграда във френския град Пуатие, съобщи регионалната радиостанция France Info. Инцидентът е станал призори в събота. Пристигналите пожарникари са евакуирали шест души. В болница е настанен човек с дихателна недостатъчност. На място спасители са оказали помощ на 13 потърпевши, които са се натровили с дим, предава  . В спасителната операция са задействани 50 пожарникари. Сградата е твърде стара, в нея е рухнала дървена стълба. Част от постройката също може да се срине. Очаква се на място да дойде архитект, който да определи рисковете от рухване на сградата. В съответствие с препоръките му властите могат да разширят периметъра на отцепление на мястото.", "date": "2019.07.06", "title": "Сграда пламна във френския град Пуатие, има един загинал и 14 ранени (Видео)"}
{"url": "https://www.24chasa.bg/novini/article/7545854", "text": "На 8 юли, понеделник, от 11.00 часа на „Дондуков“ 2 президентът Румен Радев ще връчи висши държавни отличия на четирима изтъкнати българи, съобщиха от прессекретариата на президентството. Изявеният спортен деятел Христо Меранзов ще бъде удостоен с орден „Стара планина“ първа степен за заслугите му в областта на физическото възпитание и спорта. Президентът Румен Радев ще награди журналиста и мореплавател Дончо Папазов с орден „Стара планина“ първа степен за принос в областта на спорта, науката и журналистиката. На церемонията проф. д-р Цекомир Воденичаров ще бъде отличен с орден „Св. св. Кирил и Методий“ огърлие за заслугите му за развитието на медицинската наука и за утвърждаването на факултетите по обществено здраве в системата на висшето образование. Държавният глава ще връчи орден „За военна заслуга“ първа степен на о. р. генерал-майор Александър Александров. Легендарният ни космонавт ще бъде отличен за развитието и укрепването на въоръжените сили и за приноса му за националната сигурност на страната.", "date": "2019.07.06", "title": "Радев връчва ордени на 4-ма бележити българи в понеделник"}
{"url": "https://www.24chasa.bg/novini/article/7545881", "text": "По разпореждане на вицепремиера и министър на външните работи Екатерина Захариева посланикът на Република Сърбия в Република България ще бъде извикан в понеделник в МВнР. Повод за срещата е изказване на сръбския първи вицепремиер и външен министър Ивица Дачич по адрес на думи на премиера Бойко Борисов в Познан. Това съобщиха от пресцентъра на МВнР. По време на пресконференцията на правителствените ръководители на Германия, Полша, България и Република Северна Македония Бойко Борисов бе попитан от журналист как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово. Българският премиер отговори: “По отношение на Върховния представител – когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия Съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.” По време на разговора със сръбския посланик ще бъде припомнена подкрепата до момента на Република България за европейската интеграция на Република Сърбия. От българска страна ще бъде повдигнат въпросът как такива изказвания от партньорите ни в Белград се отразяват на добрите българо-сръбски отношения.", "date": "2019.07.06", "title": "Викат на спешна среща сръбския посланик у нас заради думите на Дачич към Борисов"}
{"url": "https://www.24chasa.bg/novini/article/7545869", "text": "Специалисти от компанията за кибер безопасност CSIS разкриха фалшиво приложение за смартфони на системата Android, пише порталът Medium. Според информацията, на потребителите се предлагало да изтеглят в платформата Google Play приложението Updates for Samsung, където са събрани най-различни подобрения за смартфона от уж официални разработки, съобщава БГНЕС. След установяване на приложението се оказва, че ползвателите попадат в сайта update.com, където са качени статии и новини за Android, притъпяващи бдителността на потребителите. Освен това, в някои раздели на приложението са качени многобройни реклами, които пречат на потреблението, но се предлага да бъдат премахнати от мониторите за $9. Приложението предлага също годишен абонамент за обновяване на смартфона за $34,9. Разплащането обаче става не чрез GooglePlay, а след като приложението получи цялата информация за кредитната карта на ползвателя. Въпреки това в приложението има опция за безплатен достъп към обновяванията, но в този случай скоростта е твърде ниска и те стават много бавно. Затова ползвателите предпочитат да платят за по-бързо получаване на „обновлението”, но всъщност прехвърлят към приложението данните за своите кредитни карти. Експертите призовават потребителите да бъдат внимателни, защото това приложение има над 10 млн. прехвърляния в Google Play и не е ясно колко от тях са превели пари. Обновяванията на смартфона трябва да става само чрез вътрешните настройки, а не чрез странични приложения, предупреждават специалисти.", "date": "2019.07.06", "title": "Разкриха приложение в Google Play за източване на кредитни карти"}
{"url": "https://www.24chasa.bg/novini/article/7545883", "text": "Френската столица Париж забранява туристическите автобуси в центъра на града. Управата на многомилионния мегаполис не иска големите, дизелови двигатели да замърсяват въздуха. Жан-Франсоа Мартен от кметството в Париж коментира пред агенция Ройтерс, че туристическите автобуси \"заемат прекалено много място, пречейки на трафика и замърсяват въздуха\", предава БГНЕС. Ще бъдат подготвени места за паркиране извън центъра на града, където ще трябва да спират автобусите. До някои забележителности ще е възможно да се процедира както досега, автобусите да докарват туристите сравнително близо, но това ще е позволено само ако има места за тях на специално разчертаните автобусни паркинги. Очаква се депутатите да приемат нов закон, който да дава на кметската власт повече правомощия да налага употребата на велосипеди и електрически скутери. Кметството на столичния град призовава туристическите гидове да се ориентират към организирането на велосипедни обиколки, както и пешеходни турове с инструкции чрез слушалки. Франция е най-посещаваната страна в света, като през 2018 г. е приела 89,4 милиона туристи.", "date": "2019.07.06", "title": "Париж забранява туристическите автобуси в центъра"}
{"url": "https://www.24chasa.bg/novini/article/7545888", "text": "Танкер е взел на борда си 57 мигранти край гръцкия остров Пелопонес, които са се опитвали да достигнат до Италия с лодка, предаде ДПА, цитирана от БТА. Мигрантите са добре и ще бъдат върнати в гръцко пристанище, съобщи гръцката брегова охрана. Лодката е била на разстояние от 150 километра западно от Пелопонес. В момента мигрантите се опитват да заобиколят практически затворения балкански път и пътуват към Западна Европа по море директно от Гърция или Турция към Италия по организирани от трафиканти маршрути. Трафикантите правят \"златен бизнес\", е казал служител на бреговата охрана пред ДПА.", "date": "2019.07.06", "title": "Танкер е спасил 57 мигранти в морето между Гърция и Италия"}
{"url": "https://www.24chasa.bg/novini/article/7545901", "text": "Германската полиция разследва група тийнейджъри и две деца с българско гражданство за предполагаемо участие в сериозно сексуално посегателство срещу млада жена в Германия, предаде ДПА, цитирана от БТА. Жената е откарана в болница и й се оказва лечение заради получените наранявания, съобщи днес полицията в германския град Мюлхайм. Снощи жители на стария град на Мюлхайм чули нападението, защото кучето на жената лаело. Жертвата била открита в зелено пространство зад градината си с две лица от мъжки пол, които избягали от мястото. Полицията заяви, че разследва група от три 14-годишни и две 12-годишни деца с българско гражданство. Те са смятани за основните заподозрени. Полицията не даде повече подробности за обстоятелствата около престъплението.", "date": "2019.07.06", "title": "В Германия разследват две българчета и други три деца за сексуално посегателство"}
{"url": "https://www.24chasa.bg/novini/article/7545890", "text": "Един човек загина и петима бяха ранени при отделни инциденти в две полски медни мини, предаде Асошиейтед прес, като се позова на компанията оператор Кей Джи Ейч Ем Полска Медж (KGHM Polska Miedz). Злополуките станали снощи в югозападна Полша, информира БТА. 40-годишният оператор на минна машина бил убит от падащи скали в медна мина Полковице-Серошовице. Петима миньори са настанени в болница със счупвания и натъртвания след земетресение в близката мина Рудна.", "date": "2019.07.06", "title": "Един загинал и петима ранени при инциденти в две полски медни мини"}
{"url": "https://www.24chasa.bg/novini/article/7545895", "text": "До една седмица ще започне първият сондаж на втория турски сондажен кораб \"Явуз\", заяви турският министър на енергетиката Фатих Дьонмез, съобщава гръцкият \"Катимерини\", като се позовава на Анадолската агенция. Дьонмез каза, че в момента \"Явуз\" е за зареждане и последни проверки в турското пристанище Мерсин, след което до седмица ще започне сондаж в района на Карпасия, в зона, за която има издадена концесия от признатата само от Анкара Севернокипърска турска република. В четвъртък в севернокипърското пристанище Кериния акостира турската подводница \"Гюр\" С-357, като според турски медии нейната роля е да защитава сондажните кораби \"Явуз\" и \"Фатих\" и сеизмологичния кораб \"Барбарос\". Кипърският министър на отбраната Савас Ангелидис обаче заяви, че присъствието на турската подводница в Кериния няма връзка с дейността на сондажните кораби, съобщи кипърският вестник \"Филелефтерос\", цитиран от БТА. \"Фатих\" е закотвен и се предполага, че извършва сондажи западно от Кипър от миналия месец. Кипър вече издаде международни заповеди за арест срещу екипажа му. На 18 юни съветът \"Общи въпроси\" на Европейския съюз поиска от Европейската комисия и Европейската служба за външна дейност да внесат без забавяне варианти за подходящи мерки по отношение на Турция заради незаконните сондажи в кипърската изключителна зона.", "date": "2019.07.06", "title": "Вторият турски сондажен кораб ще започне работа край Кипър до седмица"}
{"url": "https://www.24chasa.bg/novini/article/7545912", "text": "ПП \"Воля\" върна субсидията, наддадена от Министерство на финансите, веднага след като получи официалното писмо за това от ведомството на Владимир Горанов, съобщиха от пресцентъра на партията. Срокът, отпуснат от финансистите, бе 31.12.2020 година. Така партията на Веселин Марешки възстанови на държавния бюджет 655 938 лева. \"Ще припомним, че и на първо, и на второ четене в пленарна зала, депутатите от ВОЛЯ гласуваха държавната субсидия за политическите партии да стане от 11 лева на 1 лев. С тези изменения в Закона за държавния бюджет ще излязат на светло всички „дарения“, които бизнесът даваше на партиите в куфарчета, в чантички и по всякакъв друг начин. С промените ще се следи дали се лобира за една или друга фирма относно спечелването на обществени поръчки, например“, коментира лидерът на ВОЛЯ Веселин Марешки. Той каза още, че ако президентът наложи вето върху тези поправки, ще срещне отпора на \"Воля\".", "date": "2019.07.06", "title": "\"Воля\" върна надвзетата партийна субсидия"}
{"url": "https://www.24chasa.bg/novini/article/7546248", "text": "Множество посетители на търговски център в американския щат Флорида са ранени при експлозия на газ, предаде БГНЕС. На снимки, разпространени от американските медии се виждат множество отломки вътре в сградата, в град Плантейшън, в южната част на Флорида. Местната пожарна команда обяви, че става въпрос за експлозия на газ. Има много пострадали. Голям булевард, който се намира край мола, е затворен за движение.", "date": "2019.07.06", "title": "Газова експлозия в търговски център във Флорида, има ранени (Видео)"}
{"url": "https://www.24chasa.bg/novini/article/7546257", "text": "Малък туристически малък кораб се е блъснал в Уестминстърския мост, след което мостът временно е бил затворен за движение на транспортни средства и пешеходци, съобщи днес в Туитър Скотланд Ярд. Полицията подчерта, че при сблъсъка няма пострадали, а инцидентът не е свързан с тероризъм. Британски медии разпространиха снимки, направени от свидетели на инцидента, на които се вижда как корабчето не е успяло да мине мине под моста и засегнало конструкцията му с горната си палуба, уточни ТАСС, цитирана от БТА.", "date": "2019.07.06", "title": "Туристически кораб се блъсна в Уестминстърския мост (Снимка)"}
{"url": "https://www.24chasa.bg/novini/article/7545843", "text": "Руският президент Владимир Путин и турският му колега Реджеп Тайип Ердоган обсъдиха днес по телефона ситуацията в Сирия и Либия, предаде ТАСС. Пресслужбата на Кремъл съобщи, че разговорът е проведен по инициатива на Ердоган. Турският президент е изразил съболезнования по повод трагичната гибел на руски моряци в Баренцово море, предаде БТА. Путин и Ердоган са споделили безпокойството си от изостряне на ситуацията в Либия и са подчертали нуждата от прекратяване на огъня и подновяване на процеса на преговори. Двамата са се съгласили също, че трябва да се активизират дипломатическите усилия за Сирия, включително в рамките на консултациите във формата от Астана /Русия, Иран, Турция/.", "date": "2019.07.06", "title": "Ердоган изрази съболезнования по телефона  на Путин за руските подводничари"}
{"url": "https://www.24chasa.bg/novini/article/7545763", "text": "Учени от университета на Пенсилвания, САЩ, са установили, че отглеждането на царевица от древните маи е довело до изчезването на цивилизацията им, съобщи Физ.орг. Специалистите са изследвали костите в 50 човешки гроба, открити сред руините на град Кахал Печ в Белиз. Резултатите от радиовъглеродното датиране показват, че гробовете са ползвани през периода 735 - 400 г. пр. Христа и през периода 800 - 850 г. Изследователите са установили състава на изотопите в останките колаген, за да разберат какъв е бил хранителният режим на жителите на Кахал Печ. Оказало се, че с годините е нараснал делът на царевицата в дажбите на маите, предава БТА. Ранните маи са консумирали не само царевица, но и диви растения и месо от животни. Разнообразната храна е осигурила хранителна безопасност по време на многовековни суши, например през периода 300 - 100 г. пр. Христа. Но през периода 750 - 900 г. увеличаването на населението е довело до усилване на зависимостта от царевицата и до по-голяма интензификация на земеделието. По мнението на учените фактът, че отглеждането на неустойчива към сушата царевица е послужило като основа на обществото на маите, е допринесъл за социално-политическия крах на Кахал Печ.", "date": "2019.07.06", "title": "Царевицата погубила цивилизацията на маите"}
{"url": "https://www.24chasa.bg/novini/article/7545790", "text": "Четиринайсетте руски подводничари, загинали в дълбоководен апарат в Баренцово море, бяха погребани днес на Серафимовското гробище в Санкт Петербург, съобщиха ТАСС и Асошиейтед прес. Траурната церемония, състояла се до паметника на загиналите пред 2000 година моряци с подводницата \"Курск\", премина в закрит режим. Достъпът до гробището беше ограничен. На медиите не бе позволено нито да присъстват на опелото в близката църква, нито на погребението, предава БТА. На гробището днес освен роднините на моряците бяха официални лица, сред които главнокомандващият ВМФ Николай Евменов, заместник-министърът на отбраната Андрей Картаполов, представители на местните власти. Пожарът в подводницата, избухнал на 1 юли, е тръгнал от акумулаторния отсек, но подробности за случилото се не бяха съобщени. Загинаха 14 души, отровили се с дима от пожара. Има оцелели, но не се съобщава колко. Според руски медии авариралата подводница е една от най-секретните, от типа \"Лошарик\".", "date": "2019.07.06", "title": "Погребаха руските подводничари, загинали в Баренцово море (Снимки)"}
{"url": "https://www.24chasa.bg/novini/article/7545798", "text": "На гръцките магистрали няма да се събират толтакси в неделя, за да се улесни пътуването на избирателите до съответните избирателни секции за участие в предсрочните парламентарни избори в страната, съобщи телевизия Скай, цитирана от БТА. В решението на министъра на инфраструктурата и транспорта Христос Спирдзис се казва, че \"за улесняване на упражняването на правото на глас на изборите на 7 юли 2019 г. всички частни и обществени превозни средства ще преминават безплатно без внасяне на пътна такса през пунктовете на всички пътища\" от полунощ на 6 юли до 8 часа сутринта на 8 юли. ", "date": "2019.07.06", "title": "Без толтакси в Гърция в неделя заради \nизборите"}
{"url": "https://www.24chasa.bg/novini/article/7545658", "text": "Пешеходец е загинал при пътно произшествие на международния булевард \"България\" в Русе. Това съобщи регионалният говорител на МВР Даниела Малчева, предаде БТА. Сигналът е подаден в 21.40 часа снощи. Пристигналият на място екип на Спешна помощ само е констатирал смъртта на 47-годишния мъж. Изяснено е, че той е пресичал забранения за пешеходци булевард и е бил блъснат от лек автомобил, управляван от 25-годишен младеж. Причините за инцидента се изясняват, образувано е дознание. Пробата на шофьора за алкохол е отрицателна.", "date": "2019.07.06", "title": "Русенец загина, пресякъл забранения за пешеходци международен булевард"}
{"url": "https://www.24chasa.bg/novini/article/7545668", "text": "Борис Джонсън е напът да спечели убедително изборите за следващ лидер на Консервативната партия и министър-председател на Великобритания, съобщава днес в. \"Таймс\", като се позовава на данни от проведено вчера допитване сред редови членове на партията на торите по поръчка на социологическата агенция ЮГав (YouGov). Допитването е показало,че 74 процента от съпартийците на Джонсън са казали неговото име в отговор на въпрос за кого се готвят да гласуват. За съперника му Джереми Хънт, който миналата година замени Джонсън като външен министър, са казали, че ще гласуват само 26 на сто, предаде БТА. Анкетата е показала също, че много голямата вероятност за твърд Брекзит не е пречка за повечето членове на торите да подкрепят Джонсън. 90 на сто от респондентите смятат, че като стане премиер, Джонсън ще изведе Обединеното кралство от ЕС без сделка по условията на \"развода\", докато едва 27 процента са на мнение, че Хънт би се решил на подобна стъпка. Днешният ден е начало на гласуването за следващ лидер на торите, като ще започнат да се получават изпратени по пощата бюлетини от 160 000 партийни членове. Хънт призова съпартийците си да не бързат да гласуват до края на идната седмица, за да проследят насрочения за вторник дебат по телевизия Ай Ти Ви и планираните за петък интервюта на двамата кандидати по Би Би Си. Името на победителя в изборите на торите ще бъде обявено на 23 юли и на следващия ден той ще стане министър-председател на Великобритания.", "date": "2019.07.06", "title": "\"Таймс\": Борис Джонсън върви към\nубедителна победа на изборите на торите"}
{"url": "https://www.24chasa.bg/novini/article/7545671", "text": "Френският президент Еманюел Макрон се отказа от плановете си да премести залата за журналистите, отразяващи дейността на президентство, извън Елисейския дворец, предадоха световните агенции. Първоначално Макрон планираше да ограничи достъпа на медиите до президентството, но сега се отказва в опит да рестартира отношенията си с журналистите, които не са много гладки, отбелязва Франс прес. Новината съобщи сътрудникът на Макрон Алексис Колер в писмо до асоциацията на журналистите, отразяващи работата на президентството. Днес асоциацията обяви, че Макрон се е вслушал в безпокойствата на журналистите, породени от плановете за преместването на залата за журналисти извън Елисейския дворец. Асошиейтед прес и други медии, сред които френските издания \"Монд\" и \"Либерасион\", протестираха срещу плана на Макрон, изтъквайки, че така ще се ограничи журналистическият достъп до правителствените представители и възможността на журналистите да им задават въпроси. Прозорците на нюзрума във френското президентство гледат към двора му и журналистите имат възможност да виждат посетителите на президента. Асоциация, оглавена от журналистката от Ройтерс Елизабет Пино, приветства решението на президента. Нюзрумът ще остане в Елисейския дворец. В него работят журналисти от новинарските агенции, които осигуряват информации за други медийни организации. Освен това президентството ще открие още едно помещение извън двореца за други журналисти.", "date": "2019.07.06", "title": "Макрон се отказа да мести нюзрума на Елисейския дворец"}
{"url": "https://www.24chasa.bg/novini/article/7545678", "text": "Управителят на централната банка на Турция бе сменен днес с указ на президента Реджеп Тайип Ердоган, предаде ДПА. На мястото на Мурат Четинкая, който управляваше централната банка от април 2016 г., ще бъде поставен неговият заместник Мурат Уйсал, се казва в указа, без да се посочват официално причините за смяната. Банката беше подложена на натиск от Ердоган да намали лихвите противно на призивите на пазарите да ги увеличи, за да овладее изключително високата инфлация. Банката запази основната си лихва на ниво 24 на сто от септември, когато тя бе увеличена с 625 базисни пункта. Ердоган заяви, че е изгубил търпение заради високите лихви, съобщава БТА. Отстраняването на Четинкая се извършва на фона на спекулации в турските медии, че той може да бъде сменен заради отказа си да намали лихвите, както настоява правителството на Ердоган. Турската икономика навлезе в рецесия в края на миналата година. Тя излезе от рецесията през първото тримесечие на тази година, но се сви с 2,6 процента в сравнение с предходната година, според данни на турския статистически институт. Инфлацията намаля до 15,7 на сто през юни от 18,7 на сто през май. Банката ще продължи \"независимо\" да прилага монетарната си политика за постигане на \"главната цел - стабилност на цените\", заяви днес новият управител на централната банка Уйсал в съобщение, публикувано на сайта на банката. Централната банка свиква на 25 юли месечна среща за определяне на монетарната си политика. Основната опозиционна Народнорепубликанска партия /НРП/ разкритикува остро решението на Ердоган като нарушаващо независимостта на централната банка. \"Централната банка на Турция е станала заложник на (президентския) дворец\", заяви говорител на НРП.", "date": "2019.07.06", "title": "Ердоган уволни управителя на Централната турска банка"}
{"url": "https://www.24chasa.bg/novini/article/7545674", "text": "От 1 юли до 15 септември стартира автобусната линия по маршрута Банско - местност Шилигарника – хижа \"Вихрен\" и обратно. Автобусът ще се движи три пъти дневно, а часовете на тръгване са съобразени с движението на туристите в планината. Както всяка година, автобусната линия ще обслужва онези туристи, които посещават курортния град през летния сезон, без личните си автомобили, или предпочитат да не ги ползват за достъпа до Пирин. По този начин се улеснява пътуването на туристите до планината, избягват се задръстванията по планинския път и се опазва околната среда от вредни емисии. Районът на хижата е сред най-посещаваните през лятото, защото оттам тръгват доста туристически маршрути, най-познатият от които е към връх Вихрен.", "date": "2019.07.06", "title": "Пуснаха рейс от Банско до хижа \"Вихрен\""}
{"url": "https://www.24chasa.bg/novini/article/7545673", "text": "Властите на гръцкия остров Крит започнаха издирване на изчезнала американка, която участвала в научна конференция там тази седмица, предаде Асошиейтед прес. 59-годишната Сюзън Ийтън - молекулярен биолог в института \"Макс Планк\" в германския град Дрезден, е изчезнала във вторник край пристанището Ханя. Нейни колеги на конференцията съобщили на властите, че смятали, че Ийтън е отишла да бяга в района. За изчезването й е официално съобщено в цяла Гърция, предава БТА. Полицаи и пожарникари, заедно с местни доброволци, вчера претърсваха района около село Колимбари край Ханя. Емили Капис - братовчедка на изчезналата, каза за АП, че съпругът на Ийтън и двамата й сина са заминали за Крит, за да се включат в търсенето й.", "date": "2019.07.06", "title": "Издирват американка, изчезнала след научна конференция на остров Крит"}
{"url": "https://www.24chasa.bg/novini/article/7545691", "text": "Вицепрезидентът Илияна Йотова откри в Созопол 14-ото издание на Международния младежки фестивал на изкуствата „Музите“. Това съобщиха от прессекретариата на президентството. „10 дни древният Созопол ще бъде по-различен – по-цветен, озарен от детски усмивки и огромен талант, от музика и танци, от цветни мечти“, посочи в приветствието си вицепрезидентът. Във фестивала, който се провежда под неин патронаж, участват деца и младежи от цял свят и България, както и представители на българските общности в чужбина. Партньор на Сдружение „Музите“ в тазгодишното издание на фестивала е посолството на Република Куба в България. Форумът продължава до 15 юли.", "date": "2019.07.06", "title": "Илияна Йотова откри в Созопол младежкия фестивал на изкуствата \"Музите\" (Снимки)"}
{"url": "https://www.24chasa.bg/novini/article/7545399", "text": "        Фалшиви картини има, винаги е имало и ще има. Ако погледнем от перспективата на скандала с колекцията на Николай Неделчев, най-големият проблем е доколко може да се разчита на т. нар. експерти, които оценяват дадено произведение на изкуството и издават сертификати за автентичност. Очевидно т. нар. експерти и сертификатите им не стават и за чеп на зеле. защото се изгуби реперът, координатната система. Простият съвет, който може да дадем на хората, които са се запалили да колекционират изобразително изкуство, е да престанат да гледат на картините като на инвестиция. Картината е удоволствие, а не кюлче злато. Колкото и титулувани експерти да имате, винаги съществува рискът да ви пробутат менте или както е модно напоследък - мистификация, и парите ви да отидат на вятъра. Затова, като избирате картина, гледайте да ви харесва в нея да има живопис. Просто да е хубава. Каквото и да си говорим, много по-трудно е да се подправи една красива картина, отколкото да се пробута един сертификат. Другото просто правило е да купувате от жив художник, най-добре директно от автора. Шансът да ви дадат менте тогава не съществува. Малко повече за ментетата. В България от 30 години има стройна система за подправяне на стари майстори, която избуя покрай слабостта на борците към живописта. През деветдесетте се разчу, че Боян Радев има невероятна колекция и всички новозабогатели уонабита почнаха да пушат пури и да събират картини. Но се оказа, че не е достатъчно да ходиш в кафе “Бразилия” и да са ти чупени ушите, за да станеш истински ценител на изкуството. Но заради неговата пристрастеност към Златю Бояджиев и Владимир Димитров избуя един пазар на български стари майстори, който бе запълнен с фалшификати, за да отговори на търсенето на уонабитата. Тези въпросни ментета всъщност са едни хубави картини, направени от талантливи хора в стила на някой известен художник, с подправени подписи. Това не е Златю Бояджиев, но са колоритни брезовски овчари, вероятно нарисувани от някой студент в художествената академия. Тези ментета не са правени с голяма сложност - да се използват стари платна или стари бои. Състарявани са със сешоар. В този тренд е и приписването на някоя стара картина на известно име. Схемата е проста - намира се по вехтошарите някоя стара картина - масло върху платно, която не принадлежи на никое известно име - дори не е българска. Най-често австрийска, румънска или унгарска и се подписва сръчно с известно българско име, което държи цена. които изведнъж се появяват на пазара. Съчинява се легенда как май бил любимият художник на някое известно име. Мистификацията с колекцията на Николай Неделчев бе в този тренд, но сякаш някой нарочно се подигра с т. нар. експерти, пробутвайки копия на съвременни илюстрации като авторство на Мирчо Качулев или някой друг от 20-те години. Мистификацията бе направена, сякаш да унижи изкуствоведите, а не да се търси комерсиален ефект от продажбата на фалшиви картини. Най-обсъжданата картина в последните няколко години - “Спасителят на света” (“Салватор мунди”), която бе купена от саудитския принц Бадър бин Абдала бин Мохамед бин Бархан ал Сауд през 2017 г. за рекордната сума от 450 млн. евро, трябваше да бъде изложена в т.нар. Лувър на Абу Даби. Картината, която представлява портрет на Исус Христос, се приписва на Леонардо да Винчи и е със сложно доказано авторство, макар все още група изкуствоведи да смятат, че в най-добрия случай тя е рисувана в ателието на Да Винчи, но не лично от него. Вероятно от неговия асистент, наречен Салаи. Това се твърди от Жак Франк, експерта по техниката на рисуване на Леонардо и реставратор-съветник в Лувъра, който публикува статия в списание “Бо артс”. Въпреки че продажбата на картината премина през авторитетната аукционна къща “Кристис”, съмненията се подклаждат заради промяна във вида на картината от ранни и сегашни снимки. Според “Кристис” това била т. нар. “аквамаринова болест” - промяна в изображението там, където е използвана боя, направена от стрит лапис лазули. Точно тази боя е най-характерна за изкуството на Ренесанса и придава онази живост на картини, рисувани преди повече от 500 години. Има твърдения, че картината по време на търга е била мокра и може би поне дорисувана над допустимото при реставрация. Така че и най-прочутата напоследък картина не е напълно сигурно доколко е автентична. Но в крайна сметка дори да е не напълно истинска, е достатъчно ценна да краси лодката на саудитския принц Мохамед бин Салман т. нар. МБС. Същият, за когото се смята, че е поръчал бруталното убийство на Джамал Кашоги в Истанбул. Защото макар да бе купена уж за т. нар. Лувър в Емирствата, още не е изложена и се твърди, че е окачена на лодката му. Това само по себе си е престъпление срещу човечеството. Заслепените от пари “ресурсни” сатрапи си позволяват недопустим егоизъм само заради факта, че палатката им е била разположена близо до голямо световно природно богатство. Не стига, че изкопаемите на планетата трябва да принадлежат на всички нейни жители, а не само на някакви алчни и егоистични бедуини, но си и позволява да лишава човечеството от свободен достъп до произведение на изкуството, което е общочовешко достижение.", "date": "2019.07.06", "title": "Новият тренд при фалшификатите"}
{"url": "https://www.24chasa.bg/novini/article/7545698", "text": "Международната рейтингова агенция Moody's потвърди рейтинга на Китай – А1 със стабилна перспектива. Според оценката, китайските власти притежават финансови и политически средства да ограничат нарастването на ливъриджа и за мобилизиране на ресурси за подпомагане на субекти от публичния сектор и поддържане на финансовата стабилност, предава  . От Moody's посочват, че ангажиментът на Пекин за намаляване на ливъриджа остава ясен, като се позовават на бързото свиване на сенчестото банкиране и намаляване на задлъжнялостта на част от държавните предприятия през 2017 г. и първата половина на 2018 г., и съкращаване на свръхпроизводството в стоманодобива и въгледобива. Премахването на рисковете пред финансовата система допринася за по-голямата прозрачност и намалява риска от заразяване от слаби финансово сенчести банки. Акцентът на китайската политика е насочен съм по-високо качество на растежа, включително екологични и социални цели, и по-слабо внимание към темповете на растеж, отбелязва Moody's.", "date": "2019.07.06", "title": "Moody's потвърди А1 рейтинга на Китай"}
{"url": "https://www.24chasa.bg/novini/article/7545734", "text": "Бурята и силният дъжд вчера следобед подкопаха основите на асфалта по главната улица на град Ветрен. Участъкът вече се разчиства. Пороят не е причинил щети по къщите, няма и пострадали хора, предаде  .  То ще остане в сила докато от регионалното министерство не реагират на сигналите за недовършената инфраструктура в града. Вече четвърта година пътят е само с основен слой асфалт. Според кмета на Ветрен това е трябвало да направят от Агенция \"Пътна инфраструктура\", тъй като подкопаната от дъжда улица е част от републиканската пътна мрежа. В града няма цялостно изградена канализация.", "date": "2019.07.06", "title": "Бедственото положение във Ветрен остава в сила"}
{"url": "https://www.24chasa.bg/novini/article/7545689", "text": "Гражданин на Южна Корея, принудил с поведението си самолет на \"Хавайските авиолинии\" да се върне обратно в Хонолулу, бе осъден в сряда да плати на авиокомпанията над 172 хил. долара обезщетение, предаде Асошиейтед прес. Освен това 48-годишният Ким Кьон Чхол получи шест месеца затвор за спречкване със стюардите и членове на екипажа на полета до Южна Корея през февруари, предава БТА. Пред съда прокуратурата съобщи, че южнокореецът бил изпил преди полета бутилка уиски, а после досаждал на дете на съседната седалка. При отправената му забележка от стюард подсъдимият се нахвърлил срещу служителя. Намесили се пътуващи в самолета американски военнослужещи и буйстващият бил укротен. Обезщетението, което Ким дължи, покрива разходите на хавайската авиокомпания по връщането на самолета и настаняването на пътниците, докато чакат следващия полет.", "date": "2019.07.06", "title": "Глоба и 6 месеца затвор за мъж, буйствал на борда на самолет от Хонолулу до Южна Корея"}
{"url": "https://www.24chasa.bg/novini/article/7545749", "text": "В Сърбия в момента има около 3500 мигранти, от които около 3000 са настанени в центрове за мигранти, а около 500 живеят в парковете, съобщи комисарят за бежанците Владимр Цуцич, като добави, че става дума главно за икономически мигранти, предаде Танюг. Цуцич каза, че очаква тези дни броят на мигрантите да намалее със 100-200 души, тъй като през туристическия сезон много мигранти виждат идеални възможности за преминаване на границите заедно с масата туристи, предава БТА. Комисарят каза, че се забелязва намаляване на броя на децата сред мигрантите и промяна на структурата им. Докато предишните години е имало много повече семейства с деца, сега мигрантите са главно млади хора, които се стремят към по-добър живот на Запад. По-рано в Сърбия е имало 800-900 деца на мигранти в училищата, а сега те са само 250-300, каза Цуцич.", "date": "2019.07.06", "title": "В Сърбия има около 3500 мигранти"}
{"url": "https://www.24chasa.bg/novini/article/7545755", "text": "Екип от Областната дирекция по безопасност на храните (ОДБХ) - Плевен днес евтаназира домашните прасета във второто огнище с Африканска чума по свинете, открито в село Новачене. Това съобщи за БТА д-р Иван Йорданов - директор на ОДБХ - Плевен. Той уточни, че животните не са регистрирани и се извършват проверки във всички лични стопанства, за да бъдат умъртвени всички свине. Д-р Йорданов очаква при създадената организация с екип от 10-15 души да приключат до края на днешния ден по прилагане на мерките срещу разпространението на заразата. Директорът на ОДБХ в Плевен припомни, че в първото огнище на Африканска чума по свинете в областта, което бе открито в село Жернов, са били умъртвени над 40 домашни прасета. БАБХ съобщи вчера, че са предприети необходимите мерки за контрол и ликвидиране на заболяването, съгласно правилата на европейското и националното законодателство, и Плана за спешни действия при контрол на АЧС. Принудителното умъртвяване по хуманен начин и обезвреждането на всички домашни свине се извършва при спазване на изискванията на Наредба 22 за намаляване до минимум страданията на животните по време на клане или умъртвяване. Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. Въведена е забрана за влизане и излизане на хора и автомобили в района на обектите по време на изпълнение на мерките.", "date": "2019.07.06", "title": "Умъртвиха прасетата във второто огнище с африканска чума в Плевенско"}
{"url": "https://www.24chasa.bg/novini/article/7545375", "text": "София въвежда регламент за електрическите тротинетки, след като стотици столичани вече кръстосват улици, паркове и тротоари с двуколесните превозни средства, които са на мода в Западна Европа от няколко години насам. Освен това четири фирми - две български и две чужди, искат да започнат да предоставят под наем електрически тротинетки в столицата. “Регламентът ще е готов до 1-2 седмици Подготвяме споразумение между Столичната община и операторите, които ще предоставят споделени електрически тротинетки”, обясни общинският съветник от ГЕРБ и зам.-председател на транспортната комисия към СОС Зафир Зарков. Той е проучил опита на Виена в тази сфера, като целта е в своя регламент столицата да избегне проблемите, появили се при предоставянето на тази услуга в други големи европейски градове. Във Виена има 7000 е-тротинетки за споделено придвижване, като там е въведено ограничение и една компания може да предлага под наем до 1500 двуколесни превозни средства.  В София ще се обособят над 200 места за паркиране на е-тротинетки и велосипеди. Те ще са в синята и зелената зона за паркиране. “Искаме да има регламент, който да не позволява да се оставят навсякъде и да пречат. Операторите на услугата ще решат дали това да се регулира с глоба, ако е-тротинетката не бъде оставена на определените места, или по друг начин. Те няма да могат да се движат по тротоарите, за да предотвратим инциденти с пешеходци, а само по пътните платна и велоалеите. Ще бъдат приравнени с велосипедите”, добави Зарков.  Освен това София въвежда и ограничение на скоростта от 25 км в час, с което ще трябва да се съобразят каращите електрически тротинетки. Две от фирмите, проявяващи интерес към предоставяне на услугата, имат готовност да я стартират веднага. Всяка от тях била готова да започне с между 200 и 300 е-тротинетки. Все още не е ясна цената на услугата, но неофициално се коментирало левче на минута. Вероятно обаче тя ще бъде намалена значително, тъй като фирмите тепърва ще си правят проучване, за да я определят. Столичните общинари ще подготвят и предложения за законодателни промени, тъй като е-тротинетките отсъстват в сегашния регламент за движение по пътищата. В Австрия услугата се предоставяла от 2 г., но в края на миналата година правилата за е-тротинетките са уредени в закона, а в Германия такъв регламент бил приет преди месец. Студенти, юпита и IT специалисти най-често използват возилото с малък елдвигател, но не липсват и служители от държавната администрация, както и общинари. Все повече хора се възползват от най-новата тенденция в градската мобилност. “Не се потиш, както с колелото Стигаш сравнително бързо на големи разстояния, вместо да се тъпчеш в градския транспорт. Бързо и лесно я сгъваш и влизаш в метрото, ако се наложи. И засега си интересен, защото още не е толкова масово”, изрежда предимствата на електрическата тротинетка мъж, с когото разговаряме, докато чака да премине на зелен светофар заедно с останалите пешеходци. Електрическата тротинетка не се регистрира и Законът за движение по пътищата не я лови, освен ако не получи глоба като пешеходец. “За нас елтротинетката е като скейтборда или ролковите кънки”, казват служители на Пътна полиция. Инциденти с хора на електрически тротинетки са единични случаи, както и случаите на напрежение между тях и пешеходците. “До миналото лято ходих на работа с колело. Велоалеите - там, където ги има, се превърнаха в паркинги, а шофьорите не ни пазят. Габаритите на колелото са по-големи, по-трудно се слаломира между пешеходци на тротоара. С електрическата тротинетка нямам такива проблеми.  Стигам с 8 минути по-бавно до работа, но е далеч по-сигурно и приятно”, разказва IT специалист, който от няколко месеца не слиза от возилото и дори го ползва при посещение на нощни заведения. Компактните размери на тротинетката, когато е сгъната, позволява да бъде със собственика си навсякъде. На пазара вече има достатъчно предлагане на електрически тротинетки. Масово обаче потребителите ги поръчват онлайн от страната и чужбина. Цената е от 500 лв. за най-елементарния модел с малък капацитет на батерията до над 3 хил. лв. за такива с по-голям размер на гумите и съответно на акумулатора. Зарежда се за 3 до 5 часа вкъщи, а електроенергията, необходима за това, струва стотинки. Масовите модели развиват максимална скорост 20 км/ч, което означава, че по цялата ул. “Граф Игнатиев” например тротинетката ще стигне по-бързо от началото на ул. “Алабин” до Борисовата градина. Едно от ограниченията на моделите е пробегът, който може да се измине с едно зареждане. Той е от 20-25 км, след което трябва отново да се включи в мрежата. За сметка на това водачите не правят никакви физически усилия освен балансиране. Както и велосипедите, електрическите тротинетки имат предно и задно окачване, светлини за нощно каране, механични и електрически спирачки. Теглото на устройството е 10-12 кг, колкото скъпа китара от качествено дърво например. Според търговци обаче изборът на модел зависи от маршрута на движение. Ако се минават около 3 до 6 км в града, може да се купи и по-лек вариант на тротинетката - до 7 кг, което я прави още по-лека и удобна за пренасяне и комбинирано движение по маршрута с метро, автобус и дори автомобил. Повечето модели обаче не могат да се ползват от пълни хора - издържат до 100 кг. В този смисъл няма как да повозите и гаджето, както на рамката на колелото например. “По малките модели са с по-малки гуми. По паветата например не е удобно да ги караш. Трябва гладка повърхност. Тези с по-големите гуми са по-проходими, но са и по-скъпи”, казва собственик на елтротинетка от Пловдив. Преди да купи своята, е ползвал такива под наем. Струва 40 лв. на ден ( с депозит от двойно повече), но за това получава карта на града, предпазни средства като каска и наколенки. Услугата е достъпна за хора над 16 г. при задължителна застраховка за деня и показване на лични документи.  Сред аплаузи на природозащитници и ропот на шофьори, колоездачи и пешеходци от 15 юни Германия разреши електрическите тротинетки по градските улици. Но за любителите на този екологичен транспорт се въвеждат строги правила. Те трябва да са над 14 г. и да не фучат с над 20 км/ч. Могат да се движат по велоалеите и пътищата, но не и по тротоарите. Задължително е тротинетката да има светлини и звънец. Глобата за нарушителите е от 70 евро за липса на лиценз до 15 евро за каране в забранени зони или паралелно с друга тротинетка. Тези без застрахователен стикер ще се наказват с 40 евро. Регулациите за е-скутерите в много държави от ЕС все още са в зоната на здрача. През 2016 г. Брюксел одобри ползването им по европейските улици, но остави всяка страна да определя сама правилата за движението им Оттогава в държави и градове по въпроса се водят горещи дебати, тъй като броят на инцидентите с тротинетки расте, те често предизвикват транспортен хаос и застрашават пешеходците. Откакто Виена ги разреши миналия октомври, там над 200 души пострадаха. В Испания само за 2018 г. ранените са 272-ма, а 5-има починаха. В Париж, където кръстосват над 20 000 возила, от 2017 насам са пострадали над 700 души Парижкото кметство забрани движението на захранваните с батерия превозни средства в пешеходните зони. Пускат ги в алеите за джогинг, но при скорост до 6 км/ч. Във велоалеите им отпускат до 20 км/ч, но искат книжка за управление на мотоциклет. Глобата за каране на тротоара е 125 евро, а за паркиране извън разрешените места – 35 евро. В повечето държави допустимата максимална скорост е 20-25 км. Проблемът е, че тя е твърде висока за пешеходните и велоалеите и твърде ниска за повечето шосета. Някои вземат крути мерки – Барселона практически отряза тротинетките от центъра на града – не ги допуска на специалните алеи и глобява 100 евро за нерегистриранролер. Холандия ги прогони от трасетата за колоездачи и ограничи издаването на разрешителни за ползването им. През май шведското транспортно министерство поиска моторизираните тротинетки да се забранят след поредната жертва – 27-годишен младеж. Крути мерки се вземат и срещу фирмите за скутери под наем, които бързо се роят и вече действат в над 20 европейски града в 10 страни. Наскоро Мадрид заплаши да затвори тези без редовни документи, ако до 72 часа не се легализират. Париж обмисля да съкрати броя на операторите за наемане на е-ролери, които там са цели 12 - повече, отколкото в САЩ. Лисабон пък въведе глоба от 300 евро за онези компании за споделени тротинетки, които ги подреждат по тротоарите и други обществени места в центъра на града. Те трябва да поемат и разходите, които общинските служители са направили, за да отстранят возилата. Великобритания единствена от големите държави в Европа още не е разрешила движението на електрически скутери. Те може да се карат само на частни терени, и то с разрешение на собственика.", "date": "2019.07.06", "title": "София въвежда регламент за е-тротинетките"}
{"url": "https://www.24chasa.bg/novini/article/7545810", "text": "Турският президент Реджеп Тайип Ердоган след среща с лидера на международно признатото правителство на националното съгласие Файез Сарадж се обърна към командващия Либийската национална армия маршал Халифа Хафтар с призив да прекрати бойните действия, предаде ТАСС. Както съобщи Франс прес, Ердоган е потвърдил подкрепата си за правителството на Сарадж и е призовал за прекратяване на \"незаконните нападения\", извършвани от силите на Хафтар, предава БТА. На 28 юни Либийската национална армия обвини Турция в пряка намеса във вътрешните работи на Либия с цел да подкрепи правителството в Триполи. На 30 юни турското външно министерство заяви, че Либийската национална армия държи в плен 6 турски граждани. Анкара оцени тези действия като \"пиратство\" и заплаши, че ако турските граждани не бъдат освободени, силите на Хафтар ще станат \"легитимна мишена\". На 1 юли пленените турци бяха освободени.", "date": "2019.07.06", "title": "Ердоган призова силите на Халифа Хафтар да прекратят бойните действия"}
{"url": "https://www.24chasa.bg/novini/article/7545812", "text": "Сръбският външен министър Ивица Дачич заяви днес, че позицията на Европейския съюз не е, че Косово е независимо, и българският премиер Бойко Борисов, който твърди, че е, трябва да се съобразява с това, предаде Танюг. Дачич направи остри коментари по националната телевизия РТС по повод изявление на Борисов, цитирано от агенцията, че бъдещият шеф на дипломацията на ЕС Жозеп Борел би трябвало да изразява позициите на целия ЕС, независимо че неговата страна Испания не признава Косово. Сръбският министър изрази увереност, че Борел няма да започне да подкрепя идеите на някои държави, които са признали Косово, предаде БТА. Пет от страните членки на ЕС не признават Косово за независима държава - Гърция, Кипър, Румъния, Испания и Словакия. Останалите 23 членки на ЕС, включително България, са признали косовската независимост. Европейският съюз е посредник в диалога за нормализиране на отношенията между Белград и Прищина.", "date": "2019.07.06", "title": "Ивица Дачич с остър коментар към Борисов: Позицията на ЕС не е, че Косово е независимо"}
{"url": "https://www.24chasa.bg/novini/article/7536849", "text": "- Когато става дума за Мишкова нива, Голямо градище или пък за района, не е редно да се говори за всеки поотделно. Това е един голям комплекс, който е бил добивен, обработвателен, а може би и култов. Не съм участвал в разкопките, там работеше вече покойният проф. Александър Фол, негов помощник беше сегашният професор Петър Делев от Софийския университет. Отделно работиха архитекти по реконструкция на тракийски гробници. Но важното е да кажем, че всички тези изследвания са взаимносвързани. И в тези неща, които са чиста наука, документирани, нямаш съмнения за истинността им. Нещата, които предстои да бъдат доказани, ако се създаде изследователска програма, ще покажат кое е измишльотина, кое е чиста фантазия и кое - истина. Бих казал, особена истина, защото Живял съм там 3 седмици на палатка и разбрах, че човек наистина започва да има други усещания. По друг начин усеща света и вижда неща, които иначе не може да види. Странджа е вълшебна, магическа планина. - Виждал съм копие на тази карта, която беше доста условна. Представете си тези свързващи линии на еднакви точки, както на сегашните карти. Доста добре е нарисувана, но нищо характерно, по което да се каже, че точно това е мястото, където работихме. Че е отразен именно районът на местността Голямо градище. И до ден днешен имам усещането, че картата е подхвърлена. Тя е показана на Ванга от нейната племенница Красимира Стоянова след срещи и съгласуване на по-високо ниво. След първото посещение на мястото са направени снимки, занесени на пророчицата Ванга. Тя е потвърдила, че това е мястото, което отговаря на маркираното в картата. На мен това ми беше обяснено. - Аз вярвам на това, което съм видял. Това са едни големи каверни, в които се копаят и извличат руда или минерали. Това, което правеше впечатление, бе, че там имаше голямо количество едри гранати - колкото едри орехи. Имаше остатъци от миньорска техника. Наблюдавах този обект, документирах всичко. Нещата тръгнаха за реставрация в София и повече не се разбра къде се загубиха. - Тя, експедицията, е една, само че на няколко етапа. Имаше прекъсвания. След смъртта на Живкова коренно се промени обстановката и нас ни отпратиха, както се казваше тогава, “по етапния ред”. и убедителни. Много се пише, много се спекулира, но това, което имам като лично мнение, е, че имаше дарба. Тя потвърди случая, по който работехме, и ние направихме проверка на едно от възможните места. Но това решение не е взето от такива като нас от екипа. Решено е на много по- високо ниво. Но за съжаление, ние не сме единни по въпроси, важни за националната идея. Нашето общество е винаги разделено - на сини и червени, на “Левски” и ЦСКА, едните казват “да”, другите - “не”. Това решение за проучване е насочено към общ интерес за всички българи. Но то предизвика остри реакции у тези, които са били на другото мнение, които са работили за някакви други интереси, предимно чужди. При тази експедиция се очакваше да се добият знания. За неща, които са много важни, за да бъдат те полезни за хората изобщо. Освен материални неща като артефакти, за информация, за непознати писмености може би. Доста хора ни наобикаляха дълго след 1981 г. Дори имаше сондажи от някаква чужда фондация за голяма международна експедиция. Предложението беше простичко - дали ние не можем да направим голям договор, чрез който България - страна домакин, да кани други страни за съвместни изследвания. Но като знам как приключи работата ни по бързата процедура и как ще се приеме подобно предложение, отклоних тези разговори по времето, когато бях директор на Националния исторически музей. - Това е една история, която се разказва, но не мога да кажа откъде е нейният генезис. Аз съм експерт, моите задачи на археолог са ясни. Ние работим с конкретни данни. Но няма нищо невъзможно, а целта на науката е да проверява, да изследва чрез научни методи. Но по темата - от време на време се говореше за някаква информация, произлизаща далеч от нашите земи. Нещо от сорта на това, че преди хиляди години тук е бил центърът на тогавашния свят. Хората са познавали технологии, били са много напреднали. Това е нещо като легенда, неписана информация. И когато някакви катаклизми, войни или нещо друго е променило тогавашния свят, тези хора напускат нашите земи и района на Черно море. Те пренасят знанията и културата си на други, по-подходящи за живот и съзидание. Тяхна е заслугата за появата на нови развити центрове. Това са едни необосновани легенди, приказки. Но ако проследим задълбочено какво и как се е случвало, може да има и някаква частица истина. Същите тези хора винаги са били начело на съответните водещи цивилизации. Реално те контролирали света. След време се налага да изпратят експедиция обратно към родния регион. Да укрият неща там, където няма да има много хора и където мястото, районът са естествено защитени. Оттам идва и мълвата за Египет, а по-късно и Още веднъж повтарям - това са недоказани, необосновани приказки. Имаше такива разговори, информацията за които идва не от нас, а от други места. Днес тези теми се развиват бързо и “мутират” в мрежата във всякакви посоки. - Ще го прескоча този въпрос, защото още има живи хора. Комитета още никой не го е разпускал, така че... - Този, дето дърпа конците. Не се шегувам. - Защото почина Людмила Живкова. Беше неприятна ситуация за нас. Отпратиха ни. Направи се втори опит за продължение на работата, но без резултат. После имаше посещения и писане в Главно следствено управление. Не мога да се оплача от репресии, но самите разкарвания, разпити и прочее не бяха очакваният от нас научен финал. Такива неща. Когато работиш за държавата и обществото у нас, трябва добре да си подготвен за неприятности. - Това е най-доброто, което може да се направи. Да се създаде една програма - този район е слабо населен, а е прекрасен природен парк. Хората нямат поминък, няма млади хора, нямаме плътност на населението. Зад границата на юг са един милион души, отсам, в България, са 3-4 хиляди. Което не е редно. Не може една страна да обезлюди толкова важен стратегически район. Както е в народната поговорка, да каже: “Ела, Вълчо, изяж ме!”. Там трябва да се работи по линия на опазване на ценностите и на природата. Необходима е голяма комплексна програма. Само с едни археологически и исторически проучвания няма да стане работата. Навремето под ръководството на проф. Александър Фол започна сериозна програма “Странджа-Сакар”. Тогава потръгнаха нещата. Но днес без държава, без целенасочена държавна политика там нищо не може да се случи. - Интересни са изследванията, които прави той. Има интересни показатели на машината. Вярвам, че са правилно разчетени. Районът е от изключително значение. Неслучайно се твърди, че Но само с ентусиазъм и георадар няма да стане работата. Изследванията трябва да се започнат от крепостта горе, от калето. Там още стоят части от стените. Да се види кой е охраняванит район, старата пътна комуникация. Изключително интересно е. Напълно е възможно да се появи нова информация. Но за това трябва програма, както казах, която да позволи задълбочено да се търси истината. Може да се наложи провеждане на мащабни проучвания. - Името на този достоен българин е Стоян Балкански. - Какво да ви кажа? Има нещо в цялата тази история. Но ще трябва да го докажат хора, които се занимават с други дялове от науката. Странно е усещането за района. Има някакви сили, които не познаваме още. И други хора там са пострадали - служебни лица, но за тях не се говори. Научих, че районът е затварян през следващата година по време на военни учения. Има и обратното - хора са получили изцеление от тежки болести. Всички тези неща трябва да бъдат проверени. До този момент в нашето общество не беше отворена подобна езотерична тема. Бяхме в плен на строгия социалистически реализъм. Наистина много езотерика има в цялата тази работа в Странджа. Но и светът е езотеричен, нали?", "date": "2019.07.06", "title": "Проф. Иля Прокопов: Може би Странджа е била центърът  на древния свят"}
{"url": "https://www.24chasa.bg/novini/article/7545519", "text": "Земен трус с предварителен магнитуд от 6,9 разтърси Южна Калифорния, но до момента няма съобщения за щети и ранени, предаде Асошиейтед прес. Американският геологически институт съобщи, че трусът е регистриран в 20.19 ч. местно време в петък и епицентърът му е бил на 11 мили (17 километра) североизточно от Риджкрест, на дълбочина 10 километра. , припомня БТА. Първоначално геологическата служба съобщи, че силата на труса е била 7,1. Трусът е усетен в центъра на града като вълнообразно движение, което изглежда е траяло поне половин минута. Почувстван е чак в Лас Вегас и в Мексико. Ако предварително регистрираният магнитуд е верен, това ще е най-силното земетресение в Южна Калифорния от 20 години. Риджкрест има население от 28 000 души.", "date": "2019.07.06", "title": "Нов силен трус, вероятно най-мощният досега, разлюля Южна Калифорния"}
{"url": "https://www.24chasa.bg/novini/article/7545521", "text": "Тези година всичко беше различно на 4 юли в САЩ, пише днес германският в. \"Вестфелише нахрихтен\" по повод тържествата начело с президента Доналд Тръмп в Деня на независимостта, предаде ДПА. Изданието подчертава, че в САЩ \"4 юли е тих национален празник, на който семействата се събират и си почиват - без каквато и да било глъчка откъм Белия дом\". \"Във всеки случай, в миналото беше така. Защото тази година всичко беше различно. Сега, на националната алея в сърцето на Вашингтон имаше открита сцена за шоуто на Тръмп - с танкове, изтребители и реч\". \"Тръмп на всички хора - мъжът, който искаше да освободи столицата на САЩ от властовите ритуали на елита, харчи милиони за излишна патриотична невъздържаност\", пише \"Вестфелише нахрихтен\", цитиран от БТА. \"Военното шоу би могло да помогне на опонентите на Тръмп на изборите - той направи на страната лоша услуга с прозрачната си предизборна зрелищност\", заключава германското издание.", "date": "2019.07.06", "title": "Германски вестник: Словото на Тръмп на 4 юли беше предизборна патриотична \nневъздържаност"}
{"url": "https://www.24chasa.bg/novini/article/7545544", "text": "Специализираната прокуратура ще поиска днес постоянен арест за задържаните в четвъртък 12 души от разбитата нелегална фабрика за цигари в пловдивското село Труд. Очаква се да им бъдат повдигнати обвинения за участие в престъпна група за незаконно разпространяване на акцизни стоки, предаде  . Издирват се още четирима души, свързани с нелегалната фабрика край Пловдив. Изяснява се кой е организаторът на групата. Фабриката е започнала да работи в началото на годината, а антимафиотите влизат в следите на групата преди няколко месеца. Нелегалната фабрика край пловдивското село Труд е произвеждала по 2000 цигари в минута. Те са били особено опасни за здравето фалшификати на известни марки. Готовата продукция, намерена от разследващите, е за над 6 млн. лв.", "date": "2019.07.06", "title": "Искат постоянен арест за задържаните от нелегалната фабрика за цигари в село Труд"}
{"url": "https://www.24chasa.bg/novini/article/7545542", "text": "Американски федерални прокурори съобщиха, че издирват над 12,6 милиарда долара в активи от мексиканския наркобос Хоакин Гусман, наричан Ел Чапо, предаде ДПА. Държавното обвинение посочи, че голямата сума е според оценка на натрупаното от Гусман от престъпления, свързани с продажба на наркотици. През февруари 62-годишният Гусман беше признат за виновен от съдебно жури в Ню Йорк за контрабанда на наркотици в САЩ, внасяни в продължение на десетилетия, предава БТА. Прокурорите посочиха, че Гусман носи отговорност за продажбата на повече от 500 тона кокаин в САЩ, на стойност 11,8 милиарда долара, и на марихуана и хероин за стотици милиони долари. Не е ясно как федералното правителство ще успее да изземе тези суми от Гусман. \"Това е до голяма степен абстрактно упражнение, тъй като правителството така и не установи или идентифицира и едно пени от тези 12,7 милиарда приходи, за които се твърди, че са събрани от Гусман\", каза вчера в съда адвокатът му Джефри Лихтмън, цитиран от Си Ен Ен. През март съдия отхвърли искането на Гусман за повторен процес. Гусман беше заловен от мексиканските власти през януари 2016 г. в дома си в щата Синалоа, след като 7 месеца се укриваше. Преди това той избяга зрелищно от затвора през тунел, прокопан до килията му от негови съучастници. Бившият главатар на картела Синалоа трябва да бъде осъден на 17 юли.", "date": "2019.07.06", "title": "Издирват над 12,6 милиарда долара в активи на Ел Чапо"}
{"url": "https://www.24chasa.bg/novini/article/7545551", "text": "Полицията в град Чънду, главния град на провинция Съчуан, е разбила мрежа за телефонни измами и е арестувала 200 души за участие в нея. Разплитането на схемата, при която са потвърдени над 900 случая на измами, е започнало след като през март една от жертвите е подала сигнал, че е загубила 870 000 юана (около 127 хиляди долара) в платформа за търговия със злато, чужда валута и биткойни, предава  . Първоначалното разследване е установило, че платформата е фалшива, а чрез нея лица, представящи се за клиенти, експерти и учени са убеждавали потенциалните жертви да инвестират. Те печелели доверието им с награди за малки инвестиции в началото, след което ги насърчавали да влагат големи суми. При полицейската акция са задържани също 9 автомобила, 210 компютъра и са замразени над 5 милиона юана.", "date": "2019.07.06", "title": "Полицията в Чънду разкри мащабна схема за онлайн измами, 200 арестувани"}
{"url": "https://www.24chasa.bg/novini/article/7545561", "text": "В ГЕРБ трябва да се проведат разговори за размера на членския внос, който в момента е 2 лв. Това обяви в интервю за предаването „Тази събота” по   шефът на парламентарната група на ГЕРБ Даниела Дартикова. Очаква се този въпрос да се обсъжда на насроченото за утре Национално събрание на партията, уточни тя. На събранието ГЕРБ ще променя устава на партията и ще гласува оставки на членове на Изпълнителната комисия. На въпрос дали им липсва Цветан Цветанов Дариткова отговори: „Темата за нас е приключила, защото той не е член на ПГ на ГЕРБ. В парламента се опитваме да се справяме с всички предизвикателства“. Тя обясни, че последно е разговаряла с Цветанов преди няколко седмици. „Категорично не смятам, че субсидията е основното, което държи политическите партии живи и съм убедена, че големите политически партии би следвало да се справят с всяко предизвикателство”. Така Дариткова коментира приетото от парламента решение партийните субсидии да бъдат намалени от 11 лв. на 1 лев на глас. На въпроса защо точно 1 лев на глас тя напомни, че за такъв ръзмер на субсидията са гласували през 2017 г. 2,5 млн. българи. „Трябва да се следи настроението на обществото към партиите. Ниската избирателна активност на последния европейски вот беше един такъв знак за нас. Този дебат е важен, но той не се осъществи по същество, защото всички спориха за размера – лев, 11 лева, никой не изложи конкретно какво означава нормален живот на една партия”, коментира още Дариткова. Тя коментира лаконично проекта за демонополизация на Националната здравноосигурителна каса, който официално ще бъде представен на 15 юли от здравния министър Кирил Ананиев. „Демонополизация, като ангажимент на това коалиционно управление, е записано в приоритетите на управлението. Смятам, че след като чуем това, което е изготвено като финално предложение на министерството, в резултат на почти половин година работа на работни групи, в които участват всички заинтересовани, ще може наистина да се мисли за реализация. Това ще стане след като на 15 юли видим презентацията на министъра на здравеопазването“, каза шефът на парламентарната група на ГЕРБ.", "date": "2019.07.06", "title": "Дариткова: В ГЕРБ ще се обсъжда нов размер на членския внос"}
{"url": "https://www.24chasa.bg/novini/article/7545572", "text": "Няма данни за пострадали български граждани при земетресението с магнитуд 7,1, което беше регистрирано на 5 юли в 20.19 часа в Калифорния. В генералното ни консулство в Лос Анджелис е сформиран кризисен щаб, който отговаря денонощно на спешната телефонна линия на мисията, съобщиха от пресцентъра на МВнР. Съветваме всички български граждани, които живеят в Южна Калифорния, да следят за сеизмичната обстановка и да се съобразяват с всички разпоредби на местните власти, свързани с евентуални евакуации и предпазни мерки.", "date": "2019.07.06", "title": "Няма данни за пострадали българи при земетресението в Южна Калифорния"}
{"url": "https://www.24chasa.bg/novini/article/7545574", "text": "Парадоксално или не, но продължаващият ръст на бюджетния излишък може да се превърне в проблем за управляващите. Трупането на излишъци в условия на сравнително висок икономически растеж е чудесна политика, тъй като могат да осигурят необходимия „буфер“ по време на период с нисък икономически растеж или рецесия, каквато е ситуацията в периода 2009-2010 г. Те обаче лесно могат да се превърнат в проблем, когато правителството планира да приключи 2019 г. с дефицит от 600 млн. лв., а към средата на годината се очаква излишък от 3,2 млрд. лв, предупреждава в анализа си Калоян Стайков от екипа на Института за пазарна икономика, предаде  . Проблемът е още по-голям, ако това се е превърнало в постоянна практика през последните три години. Превишението на приходите над разходите за първите пет месеца на годината е над 3 млрд. лв., а очакванията са към края на юни да се увеличи с още близо 200 млн. лв. Причините не са изненадващи, но се задълбочават, а заедно с това се задълбочава и проблемът. Той се изразява в това, че наличието на бюджетен излишък в средата на годината създава грешното впечатление, че излишъкът или ще се запази, или ще продължи да расте до края на годината. След това много бързо започват да се появяват идеи както за допълнителни разходи, като попълването на зърнените запаси, допълнителни разходи за болници и др., така и за намаляване на данъци, като диференциране на ДДС или промяна в подоходното облагане. Дори и на експертно ниво подобни предложения да могат сравнително лесно да се оборят, политическият дебат и натиск са нещо съвсем различно. Така например през последните години лесно се отпускат непредвидени средства за какво ли не с оправданието, че има излишък. Фискалният резултат, който се наблюдава в момента, много бързо ще се стопи до края на годината, както това се случи и през 2018 г., тъй като се наблюдава традиционното изоставане при разходите. Те се отлагат за втората половина на годината, когато има и местни избори. Натрупаният излишък по консолидираната фискална програма за първите пет месеца на годината се дължи почти изцяло на излишъка по националния бюджет, за разлика от предходни години, например 2015 г., когато причината са европейските средства. Същата ситуация се наблюдава и през 2018 г., но тази година превишението е по-голямо, което се дължи на по-висок излишък по държавния бюджет и по бюджетите на Българската академия на науките, държавните висши училища, Българската телеграфна агенция, Българската национална телевизия и Българското национално радио и бюджети по чл.13, ал 4 от Закона за публичните финанси. Излишъкът по държавния бюджет може да се обясни основно с изоставащите в сравнение с предходната година разходи и трансфери. Така например за първите пет месеца изпълнението на приходите, като дял от годишния план, е около нивата си от 2018 г. – около 43%, докато изпълнението на разходите е около 31% в сравнение с 33% през предходната година. Това се дължи в най-голяма степен на капиталовите разходи – при планирани за годината около 2,7 млрд. лв. по държавния бюджет за първите пет месеца за изхарчени едва 88 млн. лв. Изоставяне се наблюдава още при издръжката, както и при трансферите за социално- и здравноосигурителните фондове. Това „забавяне“ е повече от умишлено, съдейки по бюджетното изпълнение от предходните години, и бързо ще бъде наваксано в края на годината. Големият въпрос остава дали правителството ще успее да удържи на натиска за допълнителни разходи дотогава. Другият „виновник“ е Фонд „Сигурност на електроенергийната система” (ФСЕС), в който се събират приходите от т.нар. цена за задължения към обществото, която е част от сметките за ток и който е част от бюджети по чл.13, ал 4 от Закона за публичните финанси. Досега те се превеждаха към Националната електрическа компания (НЕК) и не бяха част от консолидираната фискална рамка. Заедно с това се прехвърлят и задълженията за плащания от НЕК към ФСЕС, т.е. приходите и разходите в бюджета на годишна основа би трябвало да се увеличават с един и същи размер. Да, обаче за първите пет месеца на годината фондът отчита излишък от близо 633 млн. лв. в сравнение с около 53 млн. лв. за същия период на предходната година. И докато приходите му се увеличават с около 700 млн. лв. (включително 135 млн. лв. по-високи приходи от продажба на квоти CO2), ръстът на разходите е едва 119 млн. лв. Това е „излишък“, който дори и да не изчезне до края на годината, е с точно предназначение, но в същото време създава политически натиск за увеличаване на други разходи, понеже на консолидирано ниво това не застрашава фискалната цел. Всичко това може сравнително лесно да бъде решено, като се въведе планиране и отчитане на консолидираната фискална рамка на начислена основа. Това автоматично ще намали политическия натиск за допълнителни, непрозрачни и необосновани разходи, тъй като предполагаемият бюджетен излишък ще е значително по-малък. Следващата важна стъпка е да се подобри бюджетното планиране, така че да не се планира дефицит, а да се постига голям излишък. Следващото е да се подобри бюджетното изпълнение, така че да не се струпват разходите в края на годината. Така например през 2018 г. месечните разходи за периода януари-ноември средно са около 2,9 млрд. лв., докато през декември те са 6,5 млрд. лв. След като се намали политическия натиск, може реално да се пристъпи към дебат за ефективността и ефикасността на публичните разходи, за да се подобри ефекта от тях.", "date": "2019.07.06", "title": "Институтът за пазарна икономика: Излишъкът създава апетит за популизъм"}
{"url": "https://www.24chasa.bg/novini/article/7545557", "text": "От началото на годината по пътищата на страната са станали 2968 произшествия, а загиналите са 259. Според Годишния индекс за шофьорско поведение на пътя, човешката грешка е една от основните причини за инциденти. \"Всички шофьори знаят много добре как да се грижат за автомобилите си, но все пак не е лошо преди пътя да проверят маслото в двигателя, охладителната течност, течността за чистачките\", съветва инструкторът по безопасно шофиране Владимир Илиев по  . Проверяват се и гумите, а багажът се приготвя така, че да не застрашава никого. И нищо не се слага на стъклото на задната седалка. \"Дори един телефон може да се превърне в убиец, когато се спре рязко\", категоричен е инструкторът. На вниманието на шофьора стоят още няколко правила: \"Важното е да тръгнете достатъчно навреме, да не си поставяте краен час на пристигането, а просто цел да пристигнете. Да поддържате температура в автомобила, която да не е в резки граници с външната. И голямата разлика температурна - отвън и вътре, всъщност влияе върху нашето поведение и нашите реакции. Задължително в горещите дни да спирате поне 2 или 3 пъти за почивка, макар и да не се чувствате изморени\", казва инструкторът. Босите крака и високите токчета са забранени. \"Обувките задължително трябва да бъдат с права подметка, удобни и чувствителни към педалите\". Шофьорите обаче не са единствените, които трябва да внимават. \"Може да сте убедени, че голяма част от катастрофите стават именно заради невнимателни пътници\", каза Илиев. А за клаксоните по пътя, опитният инструктор е лаконичен: \"За да имаш пътна култура, ти трябва да имаш някаква базова култура. Не пътя е мястото, на което ще се възпитаваме\". На въпроса жените или мъжете са по-добрите шофьори той отговори: \"Винаги съм твърдял, че жените са по-безопасните шофьори, защото жената никога не приема излишни рискове, поне умишлено. Когато става дума за грешка - всеки може да направи грешка\".", "date": "2019.07.06", "title": "Как да шофираме безопасно в горещините"}
{"url": "https://www.24chasa.bg/novini/article/7545585", "text": "Двама души загинаха при преобръщане вчера вечерта в Черно море на руски катер, използван за разходки на летовници, съобщиха ТАСС и РИА Новости. Злополуката е станала в района на село Джубга на Краснодарския край. По уточнени данни от тази сутрин на кораба е имало 55 души. Оцелелите нямат нужда от медицинска помощ. Първоначалната информация беше, че на борда е имало 43 души. 37 от тях са били доставени на брега, според очевидци шестима били спасени от съседни плавателни съдове. Собственикът и капитанът са задържани. Образувано е наказателно дело, предаде БТА. Според източник, цитиран от Интерфакс, катамаранът \"Атол\" е бил претоварен. Той е бил проектиран за 12 души, а при преобръщането на него е имало почти четири пъти повече. Бил е регистриран в пристанището на Туапсе, разрешително е получил през 2017 г. като маломерен плавателен съд и най-вероятно е бил преработен, за да се увеличи вместимостта му, отбелязва Интерфакс. Според руски медии новият собственик на катамарана е направил втора палуба, но не е взел предвид, че това е възможно, ако ширината на съда е минимум 6 метра. А плавателният съд е бил с дължина 10,7 метра и ширина 3,7 метра. Заради допълнителната палуба се намалява ъгълът на устойчивост и затова корабчето се е преобърнало, обяснява експерт.", "date": "2019.07.06", "title": "Руско туристическо корабче се обърна в Черно море, двама загинаха"}
{"url": "https://www.24chasa.bg/novini/article/7545595", "text": "Английският върховен съд отхвърли опита на офшорни компании да оспорят собствеността на Vivacom, най-големия български телеком. Жалбата от LIC Telecommunications SARL, Люксембург и Empreno Ventures Limited, Британски Вирджински острови целеше да оспори сделката, с която Vivacom бе продадена на сегашните собственици чрез търг, след като предишните собствениците нарушиха условията на заема си. След множество загубени съдебни дела в Люксембург и България ищците се обърнаха към английския съд, твърдейки, че продажбата е незаконна, подценена и следва да се преразгледа. След шест дни изслушвания английският съдия Моулдър отхвърли изцяло и последните подадени искове, предаде  . Спас Русев, най-големият акционер във Vivacom, приветства решението на съда и го коментира по следния начин: „Компанията бе придобита след изцяло легитимна и конкурентна процедура по продажба. Ищците многократно и чрез различни способи се опитваха да оспорят процеса по придобиване на собствеността, но безуспешно. Целта им беше да накърнят публично имиджа на компанията чрез медиите и множество съдебни дела, чрез които да придобият контрол над компанията, но всеки път те се проваляха.”", "date": "2019.07.06", "title": "Vivacom спечели дело за собствеността си в Англия"}
{"url": "https://www.24chasa.bg/novini/article/7545606", "text": "1728 блока са вече обновени по Националната програма за енергийна ефективност на многофамилни жилищни сгради до 28 юни 2019 г., показва справка за напредъка в изпълнението й, съобщават от пресцентъра на регионалното министерство. Общо 2022 са сградите, за които са сключени договори за целево финансиране с Българската банка за развитие. В процес на изпълнение на строително-монтажни работи са 121 сгради, а 46 са на етап обследване. За 104 жилищни блока текат процедури за избор на изпълнители на обновителни дейности, а за други 7 – на техническо и енергийно обследване. По 16 сгради няма започнати дейности. С въведени мерки за енергийна ефективност са всички сгради със сключени договори по програмата в Бургас, Благоевград, Пазарджик, Перник. В Бургас те са 205, в Благоевград – 143, а в Пазарджик и Перник – по 41. Сред другите общини, в които също се изпълняват мерки по програмата, с най-много реновирани жилищни сгради са Хасково (87), Стара Загора (74), София (67) и Пловдив (57). В Хасково общо 110 блока ще бъдат реновирани и с въведени мерки за енергийна ефективност. По една от сградите се работи в момента, за 12 са обявени обществени поръчки за избор на изпълнители, а останалите 10 са на етап обследване. В Стара Загора се работи по последната сграда, одобрена за участие в програмата. Блоковете в столицата, за които са сключени договори за целево финансиране с ББР, са 166. По 38 от тях се изпълняват строителни работи, а за 35 са обявени обществени поръчки за избор на изпълнители. В процес на реновиране са 8 многофамилни жилищни сгради в Пловдив. Процедури за избор на изпълнители на строителството текат за още 5. За други две се прави обследване. Блоковете, които са със сключени договори за целево финансиране в общината, са общо 73.", "date": "2019.07.06", "title": "1728 блока са обновени по Националната програма за енергийна ефективност"}
{"url": "https://www.24chasa.bg/novini/article/7545611", "text": "Земен трус с магнитуд 7,1 разтърси голяма част от американския щат Калифорния и причини разрушения - съобщава се за напукани стени и повредени пътища, на места заради повреда на газопреносната мрежа са избухнали пожари, няколко души са ранени, предаде Асошиейтед прес. Новото земетресение, последвало силния трус от четвъртък с магнитуд 6,4 и епицентър в пустинята Мохаве, е станало в 20,19 минути местно време. Епицентърът му е бил на 17 километра от Риджкрест, в същия район, пострадал от труса онзи ден. Този път обаче е било усетено в по-голям район: на север до Сакраменто и Лос Анджелис, на изток до Лас Вегас, а на юг до Мексико, предаде БТА. Най-тежко засегнат отново е районът около градчето Риджкрест, възстановяващ се още от предишния трус. Местните власти съобщават за много ранени хора, но засега няма точни данни. В центъра на Лос Анджелис, на 240 километра от Риджкрест, трусът е усетен в офисите в небостъргачите, които се разклатили за около 30 секунди. Усетен е бил и на стадиона на Доджърс в момент, когато един от бейзболистите е батирал, но не се е отразил на играта. В развлекателния парк Дисниленд хората са били евакуирани като предпазна мярка от атракционите, за да бъдат проверени съоръженията. Няколко часа преди поредния трус сеизмолози казаха, че след първото земетресение е имало 1700 вторични труса.", "date": "2019.07.06", "title": "Земетресението в Калифорния повреди пътища, предизвика пожари и рани хора (Снимки)"}
{"url": "https://www.24chasa.bg/novini/article/7545617", "text": "За отмяна на машинното гласуване се заговори в края на работната седмица. По закон тази есен на местния вот трябва да се гласува с 6000 устройства или два пъти повече от европейските избори през май. Несъвършенствата в системата ще коментира говорителя на ЦИК Александър Андреев в предаването „Събуди се” по  . „Дали ще бъде елиминирано машинното гласуване или не, е въпрос на законодателя. Той трябва да го реши чрез евентуална промяна на Избирателния кодекс. Това, което ЦИК обаче счете, че е длъжна да направи, е да даде своя анализ, в който да даде грешките и проблемите, които са възникнали на изборите за европейски парламент”, обясни той. Андреев допълни, че в 26 секции в страната машините за гласуване не са работили. В голям брой СИК-ове има грешки при отчитането на преференциите при машинното гласуване. Говорителят на ЦИК обясни още, че комисията е дала предложение за облекчаване на протокола. Според членовете й трябва да има единен държавен орган, който да сертифицира и одитира машините. „ЦИК трудно ще може да се справи с тази задача, тъй като ние нямаме необходимия капацитет, както и като помещение, така и като администрация. Затова сме предложили този въпрос да бъде уреден и администрацията на Министерски съвет да поеме тази функция”, коментира Александър Андреев.", "date": "2019.07.06", "title": "ЦИК: Въпрос на законодателя е дали да бъде елиминирано машинното гласуване"}
{"url": "https://www.24chasa.bg/novini/article/7545629", "text": "Уникална колекция от 245 старинни български килими пази холандецът Якоб ван Бейлен, който живее във Велико Търново. Сбирката му е най-голямата в България. 135 от килимите, основно от Чипровци и Котел, може да бъдат видени в изложбените зали „Рафаел Михайлов“ във Велико Търново, след което ще бъдат показани и на други места, разказва Нова тв.  \"Започнах да колекционирам килими преди 7 години, когато купих къщата си в Котел. Тя беше голяма чорбаджийска къща на 2 етажа, а съседният имот беше музей\", разказва холандецът. Ван Бейлен се спомня, че от уста на уста \"се разбрало, че някакъв холандец купува килими\" и все повече започнали да му носят и да му предлагат да купува. Така холандецът събира 60 експоната на българското килимарство. \"Тогава все още не се наричах колекционер. Хората ми носеха килими и аз ги купувах, освен това през зимата в Котел на хората не им е лесно, трябват им пари\", казва Ван Бейлен и признава, че за него е по-лесно да поддържа скъпото си хоби, защото получава добра пенсия от Холандия. По думите му в България също има богати хора, но те харчат парите си за неща като скъпи коли, а не за изкуство. Има и такива, които оценяват стойността на традиционните старинни килими, но нямат достатъчно средства да ги купуват. Първоначално холандецът ги трупа ги един върху друг. След време се мести във Велико Търново. Миналата година тръгва по пътя на килимарството - от Турция, през Армения, до Азербайджан. \"В Турция намерих над 100 стари български килими, които не могат да се видят никъде в България. Във вашата страна се срещат основно килими от края на XIX век. Всичко друго е изнесено в чужбина - в Турция и в Западна Европа. В САЩ и Канада търговията с тях е много развита\", разказва холандецът.  Ван Белейн подчертава, че, когато живееш в чужда страна, трябва да се интегрираш, да можеш да разбираш новините, да четеш вестниците и сам за себе си да прецениш дали тази страна е твоя дом. \"Нещата, които обичам в България, са много повече от тези, които не харесвам. Пазете природата и наследството си\", казва той. Мечтата на Якоб ван Бейлен е да създаде национален музей на българското килимарство.", "date": "2019.07.06", "title": "Холандец с най-голямата колекция стари български килими у нас"}
{"url": "https://www.24chasa.bg/novini/article/7545620", "text": "Няма опашка на Кулата. Трафикът е нормално интензивен за летния сезон, нашите колеги правят всичко възможно за бързо осигуряване на преминаването. Това заяви в студиото на   комисар Росица Димитрова, началник на отдел \"Противодействие на контрабандата и престъпността през държавната граница\". Препоръчваме на пътуващите да използват и другите гранични пунктове към Гърция, не само Кулата и Маказа. Въпреки това, трафикът традиционно остава най-интензивен на пункт Кулата, подчерта комисар Димитрова. Когато ни приемат в Шенген, ще бъде различно, няма да има никакви проверки - така, както е сега на границата Германия - Австрия. \"Гранична позиция\" е изпълнила всички критерии, така че ние е в готовност за приема ни в Шенген, подчерта комисар Димитрова.", "date": "2019.07.06", "title": "Комисар Димитрова: Трафикът към Гърция е нормално интензивен за летния сезон"}
{"url": "https://www.24chasa.bg/novini/article/7545628", "text": "Полемичният френски хуморист Диодоне М'Бала М'Бала бе осъден вчера на три години затвор, една от които условно, за отклоняване на над един милион евро под формата на неосчетоводени приходи от спектаклите си, предаде Франс прес. Диодоне ще трябва да плати освен това глоба от 200 000 евро. Осъдена е и приятелката му Ноеми Монтан, която е била управител на съвместната им продуцентска компания. Тя получи 18 месеца затвор условно заради финансови злоупотреби и укриване на ДДС. А компанията на хумориста и приятелката му бе осъдена да плати 50 000 евро глоба за неплащане на ДДС, предава БТА. Петдесет и три годишният Диодоне и приятелката му не бяха в съдебната зала, за да чуят присъдите. Адвокатите им казаха, че ще обжалват съдебното решение, според което двамата освен това нямат право да ръководят компания в продължение на 10 години. В хода на разследването у тях бяха намерени големи суми, които бяха конфискувани. В къщата на Диодоне бяха открити над 657 000 евро в брой. Разследващите казват, че комикът и негови близки са изпратили в чужбина над 565 000 евро, основно в Камерун, където Диодоне има роднини. Диодоне вече е осъждан няколко пъти заради антисемитски изказвания и прояви.", "date": "2019.07.06", "title": "Осъдиха на 3 години затвор френския хуморист Диодоне за финансови измами"}
{"url": "https://www.24chasa.bg/novini/article/7545625", "text": "Нови случаи на чума по свинете у нас беше регистриран от БАБХ последните дни в Никополско. Болестта не е опасна за хората, но може да доведе до катастрофални загуби за икономиката. \"Опасно е, ако заразата влезе в свинефермите, защото тогава щетите ще са за милиони левове, в Румъния вече търпят огромни загуби”, посочи в предаването \"Тази събота\" по Би Ти Ви зам.-министърът на земеделието Янко Иванов. Много от стопаните на прасета обаче ги крият от експертите. „Играта на криеница е доста опасна”, заяви Янко Иванов. По думите му практиката да се умъртвяват животните е с цел да не се разпространява заразата. Той обясни още, че африканската чума по свинете не се пренася чрез комарите. \"Западно нилската треска се пренася с комарите тя засяга коне , птици и хора\", посочи Янко Иванов. Според него месото на прасетата в заразените територии не е опасно за хората, но апелира животните да бъдат подложени на преглед и тогава стопаните да решат дали да го консумират. \"По закон няма предвидено обезщетение за хора, които не са регистрирали животните си, те обаче могат да получат помощ, но това не е и обезщетение\", обясни зам.-министърът.", "date": "2019.07.06", "title": "Зам.-министър Янко Иванов: Чумата по свинете може да доведе до загуби за милиони"}
{"url": "https://www.24chasa.bg/novini/article/7545633", "text": "Председателят на БСП Корнелия Нинова е сигнализирала европейски институции и дипломати за приетите промени в Закона за държавния бюджет, свързани с промяна във финансирането на политическите партии. Това съобщиха от пресцентъра на БСП. Писмото е с няколко адресата - Европейската комисия, ОССЕ, ПАСЕ, Групата на Прогресивния алианс на социалистите и демократите в ЕП, ПЕС и посланиците на държавите от ЕС и САЩ в България. В писмото се обяснява, че приетата промяна предвижда намаляването на държавната субсидия за партиите и коалициите, като един получен действителен глас от тях се приравнява на 1 лев, вместо на досегашните 11 лева. \"Тези промени засягат базови принципи на функционирането на политическите партии, прозрачното им финансиране и необвързването им с корпоративни и лобистки интереси. Измененията се правят внезапно, без подготовка и обсъждане, три месеца преди местните избори, което лишава опозицията от ресурс за равнопоставено участие в изборния процес\", пише в писмото. Според Нинова приетото предложение от управляващата партия за субсидия от 1 лев на глас е далеч от адекватното му решение, като най-добро доказателство за това са думите на министър-председателя Бойко Борисов, казани при внасянето на законопроекта в Народното събрание: \"Ще стане накрая като в много страни милиардерите и олигарсите да са и премиери - няма да мине много време и партиите ще станат собственост на бизнесмените\". Лидерът на левицата подчертава, че намаляването на партийните субсидии и допускането на финансиране от юридически лица фундаментално променя условията на функциониране на демократичната политическа система в България. \"Политиката се превръща във функция на частни интереси, за които няма гаранции, че ще представляват обществения интерес. В крайна сметка политическите партии ще бъдат задължени да изпълняват услуги на своите донори\", пише в писмото. От БСП припомнят, че са потърсили диалог по темата с парламентарно представените партии, но до такъв не се е стигнало. Според левицата решението за драстичното намаляването на субсидиите в страна от Европейския съюз противоречи на европейските демократични практики, които гарантират политическия плурализъм. \"Считаме за свой дълг да уведомим европейските институции за тези антидемократични действия с надеждата за отговор и позиция по този въпрос\", се казва в писмото.", "date": "2019.07.06", "title": "БСП със сигнал до европейски институции за намаляването на субсидията"}
{"url": "https://www.24chasa.bg/novini/article/7545635", "text": "Белгийският премиер Шарл Мишел, който от 1 ноември ще бъде председател на Европейския съвет, е пратил късно снощи есемес на министър-председателя Бойко Борисов, научи „24 часа“. Ето какво пише той:", "date": "2019.07.06", "title": "Само в „24 часа“: Бъдещият шеф на Европейския съвет прати есемес на Борисов"}
{"url": "https://www.24chasa.bg/novini/article/7545636", "text": "Млади, бедни, зависими: в германската провинция Бранденбург жени проституират при крайно унизителни условия и по принуда. Повечето от тях са от България, показва репортаж на ARD. В края на една горичка по главен път B1 в източната германската провинция Бранденбург те изведнъж се появяват сякаш от нищото: жени, които проституират направо на улицата. Много от тях са българки - като 31-годишната Александра. \"Сама дойдох в Германия, не знаех немски, нямах жилище. Нищо добро не ме чакаше. Страхувах се, бях само на 25 години\", разказва тя в репортаж на телевизия ARD, излъчен в политическото предаване \"Контрасти\", предава  . Българката проституира от шест години, за да събере пари за сърдечна операция на майка си - типичен случай на проституция поради бедност. Такива жени, продаващи тялото си, живеят в постоянен страх от лошо отношение от страна на клиента, след като се качат в колата му. \"Може и да не искаш нещо, но клиентът те принуждава да го правиш. Много е изнервящо, изложени сме на постоянен стрес\", разказва Александра. На въпрос на репортерите как се чувства, тя отговаря кратко: \"Сърцето ми разбиха\". Подобно на Александра, с улична проституция се занимават и много по-млади жени от нея. Всички те отклоняват въпросите на репортерите относно тяхната възраст. Сред тях със сигурност има и непълнолетни, а някои от тях по всяка вероятност са принуждавани да проституират, се казва в репортажа. Защо Службата за опазване на обществения ред не реагира? \"Положението е отчайващо, нямаме достатъчно служители\", признава ръководителката на въпросната служба в община Меркиш-Одерланд Розвита Тиде. \"Гражданите се оплакват и ни питат защо не се погрижим тази грозна картина да изчезне. Но за съжаление нищо не можем да направим, с вързани ръце сме, защото уличната проституция в Германия е разрешена.\" Германия има най-либералните в цяла Европа закони за проституцията, поради което страната се е превърнала в дестинация за секс-туризма. В интернет се предлагат пътувания до Германия с тази цел. Мнозина се възмущават, че така се насърчават принудителната проституция и търговията с хора. \"Ние сме бардакът на Европа. Нещо повече - в цял свят вече ни се носи славата и скоро ще догоним Тайланд в това отношение\", казва в репортажа депутатката Лени Браймайер от Социалдемократическата партия. \"Те идват в Германия, за да вдигат с поршето си 260 км/ч и да забършат евтино някоя проститутка. Такава е Германия в очите на чужденците, от което аз искрено се срамувам\", добавя тя. Браймайер настоява проституцията в Германия да бъде забранена със закон - по примера на Швеция, където проститутките не се преследват от закона, а само сводниците. И в други страни е въведен т.нар. северен модел. Във Франция, например, тези правила важат от 2016 година. В Германия обаче засега очевидно липсва необходимата подкрепа за подобна мярка. Позицията на германското правителство гласи: \"Засега няма доказателства, че забраната в Швеция е довела до намаляване на случаите на търговия с хора. (...) Цел на политиката в Германия е жените да бъдат защитени от насилие\". Противниците на подобна забрана се опасяват освен това, че тя може да поощри нелегалната проституция и да маргинализира проституиращите. Европейският парламент е за забрана на проституцията и през 2014 г. призова страните от ЕС да приемат закони за забрана на проституцията. Изследване на Европейската комисия сочи, че в страните, в които проституцията е легална, има по-високо търсене на секс-услуги. А голямото търсене води и до засилване на търговията с хора.", "date": "2019.07.06", "title": "\"Ние сме бардакът на Европа\""}
{"url": "https://www.24chasa.bg/novini/article/7545643", "text": "Париж усети ефекта на глобалното затопляне преди броени дни, когато Западна Европа се задъхваше в нетипичните за края на юни горещини. Това накара парижките общинари да ускорят плановете за освежаване на френската столица, пише в. \"Фигаро\". И без рекордните горещини Париж е известен като \"остров на горещината\". Там температурите обичайно са с 3 градуса по-високи от тези в селските райони на Франция. Когато е горещо, разликата може да достигне и 10 градуса, предава БТА. Плановете за разхлаждане на града предвиждат повече зеленина и по-малко асфалт. До края на мандата си, тоест до март 2020 г., кметството има намерение да разшири зелените площи с 30 допълнителни хектара, да обособи 100 хектара озеленени стени и фасади и да отдели 30 хектара площи за градско земеделие. Плановете са в града да се обособят колкото се може повече острови на зеленината. За целта ще бъдат създадени така наречените градски гори в допълнение към съществуващите сега паркове и градинки. Терен на тези гори ще бъдат първите етажи на някои малко използвани паркинги, като например този пред кметството на Париж. Там ще бъде докарана почва и ще бъдат посадени високи дървета. Операцията ще струва няколко милиона евро, но резултатът ще е истинска прохлада. Дворовете на училищата пък ще бъдат превърнати в оазиси със сянка и вода и ще бъдат отворени за всички в горещините. Там ще могат да идват в жегите парижани, живеещи на около от 200 метра от училищата. Експеримент в тази насока ще се извърши в 10 училища през 2020 г. Кметството предвижда и обособяването още от това лято на 41 охладени зали из целия град, предназначени за 175 000-те жители на Париж, които са на и над 75 години и за бездомниците, тоест за онези, които страдат най-много от жегите. Властите на столицата са в процес на оценяване на три нови типа пътни настилки, които са по-светли и промокаеми и при които покачването на температурите на пътното платно при големи горещини ще бъде ограничено. Кметството разчита и на ангажимента на гражданите посредством разрешително за озеленяване, което ще се издава на всеки доброволец, който иска да озелени място в столицата по свой избор.", "date": "2019.07.06", "title": "Повече зеленина и по-малко асфалт, Париж спешно иска да се разхлади"}
{"url": "https://www.24chasa.bg/novini/article/7545646", "text": "През 2018 г. обемът на китайския сектор на домашните услуги е бил за над 576 милиарда юана (84 милиарда долара) с годишен ръст от близо 28%. В него са заети повече от 30 милиона души, а развитието му е оказало значително влияние върху повишаване разходите на домакинствата, подобряване на тяхното благосъстояние и разширяване на заетостта, предава  . През юни правителството прие насоки за развитие на сектора на домашните услуги, чиято цел е да бъде повишено качеството и пазарната конкурентноспособност. Особено внимание в тях се отделя на подобряване квалификацията на домашните прислужници и защита на законните права и интереси на работници и работодатели. В същото време правителството се ангажира с въвеждането на повече преференциални условия за привличане на местни хора в сектора и насърчаване на социални и неправителствени организации да се включват в него. Предвижда се, до 2020 г. 5 милиона души да преминат обучение, като то е налично във всички градове с над 1 милион жители.", "date": "2019.07.06", "title": "Пазарът на домашни услуги в Китай надхвърли 84 милиарда долара"}
{"url": "https://www.24chasa.bg/novini/article/7545651", "text": "В Риджкрест, Калифорния - града, намиращ се най-близо до епицентъра на силния земен трус, разтърсил днес американския щат - има само леки наранявания, съобщиха Ройтерс и ДПА. Засега властите нямат информация за сериозно пострадали от земетресението с магнитуд 7,1, каза днес на пресконференция шефът на местната полиция Джъд Маклафлин, предаде БТА. Има много случаи на изтичане на газ, две постройки са се запалили. Все още е трудно да се оцени какви са щетите в града с население от 30 000 души. Временно е прекъснато електроснабдяването. Няма сведения за рухнали големи сгради, каза шефът на пожарната на окръг Кърн, но добави, че екипите все още проверяват получените обаждания.", "date": "2019.07.06", "title": "Оценяват щетите след труса в Риджкрест, временно спряха тока"}
{"url": "https://www.24chasa.bg/novini/article/7545816", "text": "През изминалата нощ екип на ПСС-Благоевград оказа помощ на изгубил се турист в района над Рилския манастир. Германски турист предприел преход от Рилските езера към Рилския манастир, но при слизането в района на Додов връх загубил пътеката и се оказал в пресечен терен и стръмните улеи при изворите на река Друшлявица. Няколко часа се лутал в района и успял да излезе на билото на десния бряг на реката където има сигнал на мобилните оператори. Обадил се на тел 112, че е мокър след превалялия дъжд в района и не може да намери пътека надолу. В 19:15 ч към туриста тръгнали спасителите от отряда Георги В. Ботев, Захари Петров, Павел Тодоров и Георги Лукарски. В 21:50 ч, след изкачване по Дългия Рид, те са открили на 2050 м. н. в. под Додов връх туриста в добро общо състояние. След като е прегледан, са му дадени сухи дрехи,, осветително тяло, вода и храна. Съпроводен е бил до Рилския манастир, където в 23:45 ч е настанен в хотел. Екипът се прибрал в 01:30 ч в Благоевград. Участващите в акцията спасители споделиха вв социалните мрежи, че екипировката и оборудването на туриста - \"ниски маратонки, летни дънки, памучен суичър, липса на осветление, липса на навигация, липса на резервна батерия, телефон с батерия 8%, беше перфектна за типа бедстващи туристи, но не и за преходи в планина, като Рила\". \"Напомняме на всички желаещи да посетят този район, че маркировката там е \"виртуална\". Наземната се състои от няколко табели закачени в началото на маршрута и една две самотно висящи в \"джунглата\". Тревата и копривата на места е висока над 1,5 метра а всичко е обрасло в тръни и храсти. Носете задължително навигация с актуални карти! 2. - Не пипайте жабите! - солено е ??\", споделиха участващите в акцията и благодариха на доброволните спасители от отряда за професионалната работа.", "date": "2019.07.06", "title": "Планински спасители от Благоевград откриха изгубен германец в Рила (Снимки)"}
{"url": "https://www.24chasa.bg/novini/article/7545802", "text": "Корабът \"Алан Курди\" на германската хуманитарна организация \"Сий ай\" с 65 мигранти на борда каза късно снощи, че плава към италианския остров Лампедуза, край който в морето вече е блокиран друг кораб с мигранти. Това съобщение със сигурност ще изостри напрежението с Италия, която отказва да приема кораби на неправителствени организации, спасяващи мигранти в Средиземно море, предаде Асошиейтед прес. Корабът \"Алекс\", използван от италианската организация \"Медитеранеа спасява хора\", вече се намира край Лампедуза с 40 мигранти на борда, съвсем близо до италиански териториални води. Германската организация заяви, че не е уплашена от твърдата позиция на италианския вътрешен министър Матео Салвини и ще продължи към най-близкото сигурно пристанище. Твърди се, че 39 от 65 мигранти, намиращи се на нейния кораб, са непълнолетни, предаде БТА. Поредният конфликт възникна седмица след като друг германски спасителен кораб - на организацията \"Сий уоч\", въпреки забраната, наложена от италианските власти, влезе в пристанището на Лампедуза, заявявайки, че става дума за извънредна ситуация, налагаща спешни действия.", "date": "2019.07.06", "title": "Корабът \"Алан Курди\" с 65 мигранти на борда се насочва към Италия (Снимки)"}
{"url": "https://www.24chasa.bg/novini/article/7545825", "text": "България има два нови туристически информационни центъра в Китай- в Пекин и в Ченду, провинция Съчуан, съобщиха от пресцентъра на Министерството на туризма. На 20 юни 2019 г. в Пекин заработи туристически информационен център, чиято задача е да промотира възможностите за туризъм в страната ни пред китайските граждани и да осъществява контакти между български и китайски туроператори. На официалната церемония за откриването присъстваха изтъкнати представители на туристическия бизнес в Китай. Приветствия и пожелание за успех на центъра изразиха генералният секретар на Световния туристически алианс Лиу Шиджун, посланикът на България в азиатската държава Григор Порожанов и директорът на дирекция „Програми и проекти в туризма“ в Министерство на туризма Милка Нанова. На 21 юни 2019 г. Туристически информационен център на България бе открит и в Чeнду, провинция Съчуан. На откриването на двата центъра г-жа Нанова подчерта важността им за популяризиране на дестинация България пред огромния китайски пазар и изтъкна, че те са плод на усилията на Министерството на туризма да направи страната ни още по-разпознаваема на далечния пазар. Тя предаде на китайските партньори решимостта на министър Николина Ангелкова и на екипа й за задълбочаване на сътрудничеството с Китай като един от важните и изключително перспективни пазари за българския туризъм. Откриването на центровете в Китай са плод на публично-частно партньорство след подписан Меморандум за сътрудничество между Министерството на туризма на Република България и китайската Hiseas Tourism Development Group. Фирмата работи с туроператори и туристически агенти на китайския пазар, които организират пътувания на техни туристи в Европа. С меморандума китайският партньор е поел ангажимент да открие съвместно с Министерството на туризма информационните центрове за туристи в големите градове на Китай и в същото време да съдейства за промотиране на България по различни информационни канали в Китай. Споразумението предвижда да бъдат открити 7 туристически информационни центъра в Китай. Министерството на туризма участва със свой щанд и на голямото международно туристическо изложение, което бе открито на 18 юни в Пекин. Представихме филми за България, разпространихме рекламни материали на китайски език, проведохме много ползотворни разговори и срещи, в които установихме професионални контакти, каза директорът на „Програми и проекти“ в Министерството на туризма Милка Нанова. Интервю с българския представител е било излъчено в канала за пътувания на китайската телевизия. От създаването на Министерството на туризма като самостоятелна институция се води насочена политика за представяне на България на азиатските пазари и особено на китайския. Още през септември 2017 г. бе открит първият български туристически информационен център в мегаполиса Шанхай. Тогава във финансовата столица на Китай присъстваха топмениджъри на туристическия, авиационен, финансов и търговски бизнес на Китай.", "date": "2019.07.06", "title": "България има 2 нови туристически информационни центъра в Китай"}
{"url": "https://www.24chasa.bg/novini/article/7545829", "text": "ПП ГЕРБ ще проведе Национално събрание на 7 юли 2019 г. (неделя). Форумът ще се състои в Зала 3 на НДК от 12.00 часа. На събранието ще присъстват 1200 делегати от цялата страна, съобщиха от пресцентъра на ГЕРБ. В рамките на Националното събрание ще бъдат предложени и гласувани промени в Устава на ПП ГЕРБ и Изпълнителната комисия на партията.", "date": "2019.07.06", "title": "Утре е Националното събрание на ПП ГЕРБ"}
{"url": "https://www.24chasa.bg/novini/article/7545838", "text": "Тялото на една южнокорейка, извадено от река Дунав, е идентифицирано като 27-ата жертва от потъналото туристическо корабче на 29 май в Будапеща, съобщи днес унгарската полиция, цитирана от Асошиейтед прес. Тялото е било намерено край село Макад, област Пещ, на 58 км надолу по течението от мястото на фаталния сблъсък между корабчето \"Хаблеан\" (Русалка) с по-голям плавателен съд, предава БТА. До момента е потвърдена е смъртта на 25 туристи от Южна Корея, както и на двама унгарци от екипажа. Един южнокореец остава в неизвестност, а седмина оцеляха след корабокрушението. Украинският капитан на речния круизен кораб \"Викинг Сигин\" е единственият заподозрян за среднощния сблъсък при моста Магрит в унгарската столица. На 11 юни потъналото корабче бе извадено от дъното с плаващ кран.", "date": "2019.07.06", "title": "Намериха 27-ата жертва от потъналото корабче в края на май в Будапеща"}
{"url": "https://www.24chasa.bg/novini/article/7545845", "text": "Покривът на известна пицария се е запалил в центъра на София. Инцидентът е станал около 11 часа тази сутрин, съобщават от МВР, цитирани от  . При инцидента няма пострадали. Огънят вече е потушен.                                                                                                                                                                                                                                                                                                                       ", "date": "2019.07.06", "title": "Пламна пицария в центъра на София (Видео)"}
{"url": "https://www.24chasa.bg/novini/article/7545848", "text": "Мощна буря удари каварненското село Българево. За кратко край брега се е извил ураганен вятър, придружен с дъжд, предава  .  Кадри от бурята бяха публикувани в страницата МетеоБолканс. От тях се вижда, че са изпотрошени чадъри и маси на заведения. По думи на очевидци бурята е изплашила десетки туристи. Няма данни за пострадали хора, нанесени са само материални щети.", "date": "2019.07.06", "title": "Мощна буря връхлетя Българево (Видео, снимки)"}
{"url": "https://www.24chasa.bg/novini/article/7545400", "text": "          - Думата колекционер е много задължаваща и има коренно различно значение от това, което съм аз. Аз съм художник, който има отношение към изкуството и имам интерес към творби от предишни векове, защото класиката е основата, върху която лежат всички съвременни течения. Докато бях преди години в Париж, обичах да ходя на така наречения Пазар на бълхата, където винаги между купищата отпадъчни вещи и неща се търкаля едно бижу, което само тънко око на художник може да различи като добра живопис. За мен самото име на някой автор като професионалист не е толкова важно, отколкото една хубава живопис, една хубава картина, добре изградена професионално. И така започнах от битак на битак и събирах по една, по две, накрая събрах над стотина картини. Да, казвал съм, че имам и Рембранд - на мой рожден ден и това беше един ценен за мен подарък. Имам и една спорна картина, за която се твърди, че е на Дюрер, и ще се радвам, ако е негова, защото експертизите още не са окончателни. Моята колекция е онова, което радва очите ми, а не е тази страст, за която хората влагат пари и колекционират. Така че по-точно е да говоря за едно притежание на класически неща от 17 и 18 век, на майсторите, които са творили преди нас и които са дали възможност и основа през 21 век ние да сме съвременни художници. - Ако човек е добър експерт, разбира се, че основно трябва да вярва на себе си. А ако си творец, трябва да вярваш на доброто желание на колекционера да притежава твои творби. Но когато тези, които се пишат за “големи специалисти”, лъжат колекционера, то тогава настъпва сериозната драма. С две думи: трябва да се вярва на хора, които добре познават изкуството. - На тази тема се изказах и единственото, което ще допълня, е, че това не е просто един акт на една или друга грешка. Виждам усилията на част от гилдията да се самосъхрани, като слага за случая думи като шеги, хумор, дебати, без да си дава ясна сметка, че не само това, че някой си е позволил да изкара ментета, а това показване на ментетата е срив на целия пазар на пластично изкуство. удря по оцеляването на българския художник, това удря по достойнството на българската държава. Защото тази история не е само регионален срам. Този срам стигна и до Европа. А това е удар върху духовните ни ценности. Затова санкциите трябва да са много сериозни. Още повече че в тази история са се намесили хора, на които трябва да разчитат хората, които се трудят в тази сфера. Намесени са и хора, които са издавали сертификати именно на ментета. Ето затова се стига днес до нахалството в галерии, които са всъщност магазин за изкуство, да се покажат явни ментета, за които такива хора с усмивка си позволяват да кажат, че било хубаво, че са изложени фалшификати, защото това ставало повод за дебат. Не, това не е повод за дебат. Това е повод за понасяне на отговорност. Не може един шеф на супермаркет да нахрани обществото с развален продукт и едва като отрови консуматорите, да каже: Колко хубаво, че ги отровихме, сега да направим дебат за това. Има отговорности, а не дебати. - Както виждаме, благодарение на едно такова жури, (където тя не е единствената от така наречения кръг от експерти, които имат безпардонно отношение), се причиниха вреди на българската държава. Откакто не съм министър, едни хора, които наричат себе си авангардисти, станаха много шумни и така за Венецианското биенале си позволяваме да изхарчим толкова много пари - отпуснати са от държавата 500 хиляди лева, само да закараме там една инсталация с чаши. Венеция произвежда най-хубавото стъкло и всеки магазин можеше да ни услужи с чаши и стъкла, а една концептуална мисъл да ги подреди така, че да няма зрители. Ако бяхме закарали един камион стъклария от търговищката фабрика“Шише джам”, може би щеше да бъде по-атрактивно за зрителите във Венеция като акционно изкуство. В крайна сметка показването на инсталацията на двама млади автори стана повод 17 чиновници, които бог знае какво общо имат с културата, да си направят разходка до Венеция. Питам се какво толкова се случи за половин милион лева, какъв е отзвукът за това българско участие, къде България е рекламирана? За тези пари нашата държава трябваше да получи много сериозна реклама. Ще припомня, че изпращането на изложбата ни в Лувъра от близо 1700 артефакта ни струваше 300 хиляди лева, но за България се изписа толкова много, че и досега се говори за “Епопеята на тракийските царе”. - Всичко, което засяга истината, оригинала, благодарение на което градим самочувствието си на духовно извисен народ, заслужава да има своето вечно място. Нека не забравяме защо казваме, че изкуството е вечно – там, където е истинското изкуство, то надживява не само своя собственик, но и цели поколения. Мястото на изкуството е сред хората, защото човек има нужда от духовна храна, от естетика и хармония на душата и в крайна сметка животът не е само да се храниш и да спиш, а е и още нещо. А изкуството е онова “още нещо”. - Да, имал съм и такива случаи - хора са ми казвали, че имат мое произведение и когато съм им отговарял, че това е невъзможно, те са ми донасяли творбите. И тогава съм виждал тези фалшификати с добре направен мой подпис. - Когато човек е тръгнал в живота с амбицията да бъде велик, то великите могат да бъдат само учители. А другото на прост език се нарича престъпление. Иначе в самия живот е ясно, че всичко може. - Това, че печалбата от творби на изкуството и от артефакти е на второ място след печалбата от наркотици, го научих в Канада, когато като министър на културата отидох, за да върна у нас 21 хиляди незаконно изнесени наши антики. Не е случайно, че в търговите къщи някои произведения на изкуството стигат баснословни цени. Спомнете си, че картината “Картоиграчи” на Сезан беше продадена за 250 милиона долара. Да не говорим за цените на творби на Пикасо, на Ван Гог… Затова санкциите за фалшифициране и разпространение, за трафик на културни ценности трябва да са много сериозни. Миналата година по мое предложение бяха направени законови промени в Наказателния кодекс (чрез Закона за културното наследство). Тези промени гласят следното: който фалшифицира, продава или дава невярно заключение за произведения на изкуството, се наказва с глоба и с лишаване от свобода. Имайте предвид, че А предметите на престъплението се отнемат в полза на държавата. След тази срамна история в галерия “Структура” съм готов да направя законови поправки и да се въведат още по-драстични мерки срещу фалшификатите, съобразени с европейските стандарти. На тази тема миналата седмица водих сериозни разговори с моите колеги от Бундестага в Германия и от Камарата на депутатите в Рим. Получих подкрепа за моята идея да направим европейски форум на комисиите по култура и медии от парламентите на страните членки, за да обсъдим борбата с трафика на културни ценности, с фалшификатите на изкуството и битката с фалшивите новини. Европа е най-старият континент, на нейна територия са създадени едни от най-ценните цивилизации и опазването на духовните ценности е наша обща кауза.", "date": "2019.07.06", "title": "Вежди Рашидов: Ще предложа в закон още по-драстични мерки срещу фалшификатите"}
