{"url": "https://www.24chasa.bg/novini/article/6503054", "text": "190 динара, или около 3 лева, ще струва пътуването с лека кола по новите участъци от автомагистралата от Ниш до границата с България, съобщи сръбският вестник “Вечерне новости”. Събирането на толтаксите трябва да започне през януари 2018 г. Автобусите ще плащат по 560 динара, което е малко над 9 лева, а камионите - 1120 динара, малко над 18 лева. Размерът на таксите стана ясен, след като правителството в Белград се съгласи с предложението на компанията, която поддържа толсистемата - “Пътища на Сърбия”. Източното разклонение на коридор №10 от Ниш до границата с България е дълго 86,9 км. Всички шофьори, които идват от посока Ниш, от догодина ще плащат само на рампата при Димитровград. Тя ще бъде поставена на няколко километра преди граничния пункт с България “Градина”. Ще продължат обаче да се извършват ремонтни дейности в Сичевачката клисура. Строителите са ангажирани с изграждането на отсечката от тунела Банцарево до Цървена река, както и на отсечката от Станичене до Пирот. В средата на септември за движение бяха пуснати 7,35 км от отсечката Станичене - Пирот-изток, отсечката Пирот - Димитровград с дължина 14,4 км и околовръстният път на Димитровград, който е 8,3 км, добавя сръбският вестник. Изданието припомня, че размерът на толтаксите в Сърбия се увеличи с 10% от 7 януари 2017 г. ", "date": "2017.10.18", "title": "От 1 януари - 3 лева толтакса на магистралата за Ниш"}
{"url": "https://www.24chasa.bg/novini/article/6503068", "text": "Главният прокурор нареди проверка по твърденията на БСП, че зам.-министърът на транспорта Ангел Попов е изнудвал превозвачи. Сотир Цацаров се самосезирал веднага, след като информацията се появила в сайтове. От БСП обвиниха, че Попов е намесен в корупционна схема - събирал пари от превозвачите, за да получат разрешителни. “Попов е в министерството от май и е от квотата на НФСБ на Валери Симеонов. Още тогава срещу него имало сигнали от хора с имена и посочено ЕГН, а вече 6 месеца няма реакция”, обяви зам.-шефът на лявата група Георги Свиленски. Той се позова на Националното сдружение на българските превозвачи, които са изпратили отворено писмо до премиера Борисов още през май. “Изявлението на БСП е като поредния похват на животното, наречено сепия - тогава, когато е застрашено, да пуска мастилен облак, за да отвлече вниманието в друга посока от болната тема - скандалите с депутатския брат в Русе”, коментира Борис Ячев от ПФ. Сигналите срещу Попов били претоплена манджа от май, при това със заведено дело. Конкретният повод за атаката вероятно било отнемането на лиценза на превозваческа фирма за международен транспорт от автомобилна администрация във вторник, смята Ячев. След разпореждането на Цацаров проверката по данните на БСП ще се прави от Софийската градска прокуратура. Магистратите ще снемат обяснения от депутата Свиленски и от зам.-министър Попов. Те ще поискат и информация от кабинета на премиера дали е постъпвал сигнал от сдружението на българските превозвачи с оплаквания срещу Попов, както и ще питат и самото сдружение дали са изпращали сигнал. Проверката ще бъде в максимално кратки срокове, обещаха от прокуратурата. ", "date": "2017.10.18", "title": "Цацаров се самосезира по данни на БСП за Ангел Попов, зам.-министър на транспорта (Обзор)"}
{"url": "https://www.24chasa.bg/novini/article/6503148", "text": "Известната руска телевизионна звезда Ксения Собчак заяви днес, че ще се кандидатира за президент на изборите през март догодина, предадоха световните агенции, цитирани от БТА. \"Като всеки руски гражданин, имам правото да се кандидатирам на президентските избори. Реших да се възползвам от това си право, дори и само защото съм против всички, които обикновено се възползват от него\", заявява Собчак, цитирана от Франс прес, във видеоклип, публикуван на новооткрития сайт на нейната кампания. Известната водеща е дъщеря на Анатолий Собчак, кмет на Санкт Петербург през 90-те години. През 2011 и 2012 г. тя се присъедини към протестите срещу Кремъл в Москва, но не отправи критики към президента Владимир Путин, който някога е бил заместник на баща й, отбелязва Асошиейтед прес. Действащият президент Владимир Путин все още не е заявил дали ще се кандидатира за втори мандат, но очакванията са това да се случи. По-рано опозиционният лидер Алексей Навални предупреди Собчак, че с евентуална кандидатура тя ще помогне на Кремъл, като раздели опозицията. Самият Навални е най-известният съперник на Путин, отбелязва АП. Ксения Собчак, понякога наричана \"руската Парис Хилтън\", е звезда на множество телевизионни предавания и главен редактор на модно списание \"Офисиел\", отбелязва АФП. Ако има намерение да се кандидатира като независим кандидат, тя ще трябва да събере 300 000 подписа в подкрепа на кандидатурата си. В писмо, публикувано на сайта на в. \"Ведомости\", Собчак подчертава, че нейната кандидатура ще стане аналог на отменената графа \"не подкрепям никого\" в бюлетините. \"Подканвам всички политически сили, готови да използват кандидатурата ми като трибуна, да изкажат претенциите си към сегашната ситуация и сегашната власт в рамките на моята кампания, защото това не е кампания за Собчак, а против начина, по който е устроен политическия и обществен живот днес\", се казва още в писмото, цитирано от ТАСС. Собчак добавя, че ще иска опозиционният кандидат Алексей Навални и други кандидати от либералната опозиция да бъдат допуснати до участие в изборите. В случай, че бъдат регистрирани, тя е готова да координира усилията си с техните и дори да отмени кандидатурата си. Самата тя подчертава, че не се придържа към твърди идеологически рамки и не е член на никоя партия.", "date": "2017.10.18", "title": "Тв звездата Ксения Собчак обяви кандидатурата си за президент на Русия"}
{"url": "https://www.24chasa.bg/novini/article/6503014", "text": "Асоциацията на организациите на българските работодатели, в която влизат КРИБ, Асоциацията на индустриалния капитал, БСК и БТРР, иска оставката на социалния министър Бисер Петков. В писмо работодателите посочват като причина, че предложеното увеличение на минималната залата на 510 лв. догодина и вдигането на минималния осигурителен доход не е договорено с тях. Петков заяви, че това не било вярно. Процедурата била спазена от страна на министерството и на заседание на Националния съвет за тристранно сътрудничество на 28 септември министърът информирал членовете му за намерението да определи увеличение на осигурителния доход с 3,9% и вдигане на минималната заплата на 510 лв. ", "date": "2017.10.18", "title": "Бизнесът иска оставка на министър заради минималната заплата"}
{"url": "https://www.24chasa.bg/novini/article/6502918", "text": "Най-голямата скулптура в света, която представлява сграда, ще се появи в началото на 2018 г. на мястото на бившия мавзолей на Георги Димитров в София. Проектът “Бронзовата къща” е на българския художник Пламен Деянофф, който живее във Виена, и фондацията му. Инициативата за издигането на скулптурата е към България, с което да се отбележи председателството на двете държави на ЕС през 2018 г. Във вторник проектът беше представен в Националната художествена академия. Инициативата се подкрепя и от Столичната община. “Бронзовата къща” е от масивен бронз и се състои от 1000 ръчно обработени елемента, които тежат общо 120 тона. Висока е 14 метра, а основата ѝ е 7 х 7 метра. Структурата на скулптурата е съставена от редуващи се правоъгълни елементи, а композицията им е вдъхновена от дърворезбите на Българското възраждане. Цялостният план пък прави асоциация с Хрельовата кула на Рилския манастир. Идеята е скулптурата да бъде монтирана на пл. “Александър I” в началото на следващата година и да остане там до края на 2018 г., която ЕС обяви за европейска година на културното наследство. “Бронзовата къща” е функционален обект, тъй като Идеята е тя да се използва за различни културни прояви – концерти, представления, изложби и други. Плановете на общината са да използва залата за различни събития от културния календар. Пламен Деянофф е роден през 1970 г. във Велико Търново. Печелил е много международни награди. За 20 г. има над 300 изложби, от които 60 са самостоятелни. Участвал е в биеналетата в Берлин, Шанхай, Прага, Мелбърн, Кайро и други. През лятото беше представен в Софийската художествена галерия. Предстои идеята да бъде обсъдена на дискусии в Съюза на архитектите, Нов български университет и Столичната библиотека.", "date": "2017.10.18", "title": "Вдигат бронзова къща на мястото на мавзолея"}
{"url": "https://www.24chasa.bg/novini/article/6502957", "text": "България и Чехия са най-предпочитаните държави от Централна и Източна Европа за инвестиции на компании за автомобилни компоненти. Това показва проучване на автомобилната индустрия в региона, направено от “Колиънс Интернешънъл”. Секторът на производителите и доставчиците на авточасти в региона се разраства. Износът като дял от общия на България е около 5%. Основно предимство на страните от Централна и Източна Европа е цената на работната сила. В България тя е най-ниска - 4,2 евро на час. Размерът на заплатите обаче расте. Увеличението за второто тримесечие на 2017 г. е между 7,9 и 14,1% в индустриалния сектор в целия регион, като се очаква тази тенденция да се запази и следващата година. Квалификацията и образованието на кадрите е много важен фактор за България при избора на локация. Проучването отчита, че страната ни вече осигурява обучения на работниците. Друг фактор е размерът на данъците върху доходите. Централна и Източна Европа се характеризират с ниски корпоративни данъци. Унгария има най-малък - 9%, а на второ място е България с 10%. Условията за развитие на бизнес в региона са се подобрили значително. Това включва и устойчивостта на местната валута, като българският лев, който е фиксиран спрямо еврото, се смята за най-стабилен. Отчита се и факторът разстояние спрямо основните производители. Въпреки че България е една от най-отдалечените страни, вероятността за изграждане на инфраструктура, с която да се свържем със Запада, се оценява като голяма. Освен това страната ни е лидер при използването на жп транспорта за експорт.", "date": "2017.10.18", "title": "България и Чехия са топ дестинации за авточасти"}
{"url": "https://www.24chasa.bg/novini/article/6503091", "text": "Писатели ще посещават училищата и ще влизат в часа на класния. Това е новата инициатива на “24 часа” и VIVACOM, която ще надгради инициативата “18-те книги на 18-годишните”. Искаме писателите директно да говорят на децата за важността от четенето, обясни главният редактор на “24 часа” Борислав Зюмбюлев. Вестникът и VIVACOM официално обявиха инициативата вчера в Народния театър “Иван Вазов” на дискусия с участието на министъра на образованието Красимир Вълчев, писатели, интелектуалци, учители и ученици. Министерството на образованието също подкрепя инициативата. “Много хубава идея е да направим такива часове с популярни личности, които могат да говорят с учениците за четенето”, приветства Красимир Вълчев. В часовете на класния ще гостуват писателите  актрисата  ректорът на Софийския университет  журналистката и авторка на книги  социалният антрополог  “В момента всяко човешко създание става арена на сблъсъка между светлината и мрака. Всяко човешко създание се изправя пред въпроса по кой път да поеме. Вие сигурно четете повече от мен. Моля, помнете, че влизате в редицата на армиите, които се сражават за човешката душа”, обърна се Антон Дончев към присъстващите на събитието, организирано от “24 часа” ученици. “Насила не се чете, но всеки родител, всеки учител трябва да даде максималното, за да накара децата да четат”, каза пък писателката Людмила Филипова. “Мога да ви окуража да четете безразборно, да четете безотговорно”, обърна се към учениците пък Захари Карабашлиев. Вие ще имате огромна информация и драмата е да отсеете кое е ценно, каза на учениците проф. Анастас Герджиков.  Книгите вече са история. Заради това няма да изчезнат и библиотеките, защото там можем да видим историята, категорични бяха част от участващите в дискусията ученици. В книгите обаче няма фалшиви новини, а интернет е препълнен с такива и няма кой да ти каже кое е ляво, кое е дясно, каза им акад. Антон Дончев. В оживената дискусия в препълненото централно фоайе на Народния театър писателите и учениците говориха за библиотеките - реални и виртуални, за електронните и печатните книги, за количеството информация, което човек приема днес, и дори за фалшивите новини Кампанията на “24 часа” и VIVAKOM върви втора поредна година. През септември 2016 г. обявихме  Направихме този списък с помощта на жури от 32-ма известни българи и на читателско гласуване на сайта на “24 часа”. През 2017 г. продължихме кампанията със специално социологическо проучване сред българските зрелостници. Така бе съставен  В топ 18 на тези книги влиза един български автор - Антон Дончев, с “Време разделно”. В топ 4 на българските автори, любими на 18-годишните, са и Захари Карабашлиев с “18 процента сиво”, Людмила Филипова с “Мастиленият лабиринт” и Георги Господинов с “Физика на тъгата” Оказа се, че съвпадението в топ 40 на двата списъка са 13 книги. За втора поредна година VIVACOM подкрепя тази не само интересна, но и важна инициатива, част от усилията ни да инвестираме в образованието на българските деца - каза Веселка Вуткова, директор “Корпоративни комуникации” във VIVACOM. Един от най-стойностните аспекти на кампанията е отварянето на диалог между поколенията. Той започна като разговор за книгите, които ни оформят, учат и забавляват, но прерасна в нещо по-всеобхватно: дискусия за ценностите на различните генерации, за техните стремежи, за разбирането помежду им. Всеки един от нас е различен, но с помощта на книгите можем да намерим обща посока. Благодаря още веднъж на “24 часа” за добрата инициатива. Ние като общество, като институции и като отделни личности трябва да обединим усилията си да накараме младите хора да четат повече, да им създадем трайна култура за четене, да накараме техните родители да ги насърчават. Колкото повече хора, колкото повече ученици днес четат, толкова в по-добро общество ще живеем. Надали по по-добър начин мога да призова учениците да четат от тук присъстващите писатели, но въпреки това съм длъжен да го направя. Четенето по неусетен начин ще ви направи по-пълноценни, можещи и по-щастливи хора. Ние като министерство изпълняваме редица политики, които са насочени към повишаване на грамотността, в това число четивната грамотност. Те са насочени и към децата, чийто майчин език не е български. Много е важно ние да увеличим финансирането, допълнителната подкрепа за тези деца, чийто майчин език не е български, за да бъдат пълноценни ученици, ефективно да ги включим в образователната система. Изпълняваме мерки и към ограмотяването на възрастни. Предвиждаме да ограмотим 10 000 неграмотни и слабограмотни през тази учебна година. Това го правим вече няколко години. Разширяваме обучението по български език зад граница. Увеличаваме броя на децата, които са обхванати в българските неделни училища. Много е важно, разбира се, децата да четат и вкъщи. Затова са необходими подобни информационни кампании. Министерството на образованието също има своеобразна стратегия за повишаване на четивната грамотност. Всяка година правим седмица на четенето, която надявам се, че също има ефект. Поздравления за VIVACOM, че са включени като спонсори днес. Все по-голяма част от времето децата прекарват в интернет пространството. Много страни имат политики. Ние вече водим разговори, ще ги материализираме в политика. Много страни имат тази политика да накарат децата, така или иначе пребивавайки в интернет, повече време да прекарват в полезно образователно съдържание, в четене на материали, които имат образователна стойност, в това число и четене на книги. Тази политика има различни наименования. Някои казват дигитална медийна грамотност. Разбира се, че най-добре е децата да четат книгата м книжния ѝ вариант, да се докоснат до това истинско четене. Благодаря ви и поздравления още веднъж за инициативата. Ние трябва да правим часове, срещи, може би в часа на класния с всички популярни личности, с всички хора, които могат да говорят с учениците за четенето. Би било много полезно за децата и за техните учители.", "date": "2017.10.18", "title": "Истински писатели влизат в часовете (Обзор)"}
{"url": "https://www.24chasa.bg/novini/article/6502960", "text": "През 2018 г. няма да бъдат вземани заеми и да се дават държавни гаранции за нови инвестиционни проекти. Това прие правителството, като решението ще бъде заложено в Закона за държавния бюджет за следващата година. Мотивите да не се вземат нови държавни заеми и гаранции са да се спазят вече заложените в средносрочната бюджетна прогноза за фискални цели. Не се разглеждат и проекти с финансиране от заеми или държавни гаранции, за изпълнението на които има предвиден специален ред в друг закон или нормативен акт на Министерския съвет.", "date": "2017.10.18", "title": "Без държавни гаранции за инвестиции"}
{"url": "https://www.24chasa.bg/novini/article/6503004", "text": "Пиреос банк продаде сръбското си звено на Директна банка, предаде Ройтерс. Чрез сайта си банката съобщи, че офертата е между 58 млн. и 61 млн. евро, като точната цена ще бъде определена допълнително. Очакванията са сделката да бъде финализирана до края на първото тримесечие на 2018 година, след като получи одобрение на регулаторите. Банката планира да се раздели и с другите си бизнеси на Балканите. Това включва звената в България, Румъния, Албания, както и в Украйна, за да намали чуждестранните експозиции. Ако всички сделки бъдат финализирани, трета банка с гръцки капитали у нас ще смени собствеността си. До момента Пощенска банка придоби клоновете на Алфа банк, а белгийската КВС купи ОББ от Националната банка на Гърция. Пиреос банк ще се опита да свие необслужваните заеми в групата от сегашните 33,3 млрд. евро до под 20 млрд. за три години. Има да изплаща и 2 млрд. евро заем, набавен чрез емисия облигации от спасителния държавен фонд, който държи 26,2% от капитала на банковата група. Според генералния директор на банката Христос Мегалу до 2020 г. “Пиреос” може да се върне на дълговите пазари и сама да заема ресурсите, от които се нуждае. В България Пиреос банк има за 2016 г. загуба от 67,5 млн. лв., защото задели повече провизии, с които да покрие лошите си кредити. Банката е на десета позиция с кредитен портфейл от 1,9 млрд. лв. и депозити за 2,4 млрд. лв. През 2016 г. продаде българското си лизингово дружество на финансовата група “Химимпорт”. ", "date": "2017.10.18", "title": "Пиреос банк продава бизнеса си в Сърбия за 61 млн. евро"}
{"url": "https://www.24chasa.bg/novini/article/6502991", "text": "Тирове продължават да задръстват трафика в Силистра втора година поред. На граничния пункт едно гише обслужва леки коли и камионите и това бави преминаването на границата с Румъния. Само за миналата година оттам са преминали близо 100 000 тира. В момента не работи светофарът, който да регулира опашката от тирове, няма и полицаи, които да спират камионите.", "date": "2017.10.18", "title": "Тирове пак задръстват Силистра"}
{"url": "https://www.24chasa.bg/novini/article/6503077", "text": "Министерството на околната среда и водите обмисля да ограничи употребата в бита на въглища с високо съдържание на сяра и пепел. Това ще стане чрез рестрикции за вноса и продажбата им, но точните мерки все още се обсъждат на ниво работна група в министерството, съобщи екоминистърът Нено Димов пред участниците в приключилата годишна среща на Националното сдружение на общините в България. Освен това работната група обсъжда промени в стандартите за отоплителните уреди, каза Димов. Той уточни, че освен експертната дискусия ще има и широко обществено обсъждане на мерките, преди решенията да бъдат взети. Те са част от пакета мерки, които трябва да представим на Еврокомисията във връзка с воденото срещу България дело за превишаване на замърсяванията на атмосферния въздух. Една от причините за това е повишеното съдържание на фини прахови частици, чийто основен причинител са отоплението с дърва и въглища и транспорта. Друга работна група в министерството обсъжда мерки за ограничаване на замърсяванията от транспортните средства. Проекти за отопление на квартали с геотермална енергия може да получат финансиране от оперативна програма “Околна среда”, заяви Димов в сряда на среща с кмета на Велинград Костадин Коев, и с представители на туристическия бранш и граждани.", "date": "2017.10.18", "title": "Министерство  ограничава  въглищата с много сяра"}
{"url": "https://www.24chasa.bg/novini/article/6503063", "text": "Групата на БСП застана зад депутата Георги Стоилов, чийто брат Илия бе арестуван в Русе за рекет, и отказа да го изключи. Няма да допуснем очернянето на човек, който няма никаква вина. Не може да отговаря той за брат си, обяви Таско Ерменков. И определи атаката на ГЕРБ към колегата му като “дребнотемие и опит за отвличане на вниманието”. Ръководството на лявата група и на партията обаче е решило да върне 450-те лева дарение, дадени от Илия Стоилов в предизборната кампания. Не защото предрешаваме, че е престъпник, а защото не искаме да има съмнения, че парите трябва да са чисти, обясни Ерменков. Не подкрепяме рекет и изнудване и ако съдът каже, че това е престъпление, ще го осъдим, категоричен бе той. Между Стоилов и брат му няма нито една обща фирма, няма преводи на пари, той не е назначаван на общински или държавни длъжности, не е участвал в разпределяне на обществени поръчки, обяви още Ерменков. Това обаче предизвика Тома Биков от ГЕРБ да зададе 4 въпроса към червените. Бил ли е Георги Стоилов до 2013 г. съдружник със съпругата на брат си във фирмата “Монарх Мултигейм Технолоджи” - Русе, която се е занимавала с внос на ротативки. Защо през същата година е бил назначен за шеф на фонд “Земеделие” в Русе, който се занимава с разплащания, продължи Биков. И се поинтересува дали е вярно, че през 2016 г. е бил взривен лексус, собственост на брата на депутата, който обаче е бил управляван от Георги Стоилов. А накрая атакува БСП: Като считат, че няма нищо нередно в действието на Стоилов, защо връщат дарението на брат му? Ако тези пари са чисти и всичко е наред - тогава няма смисъл да ги връщат, обясни Биков. Стоилов отказа коментар с лаконичното: “Обвиненията са към брат ми, не към мен, това е водевил”. За да го “спасят” от журналистите, депутати от БСП, сред които и Ерменков, влязоха в ролята на негови бодигардове от стаята на групата до пленарната зала.", "date": "2017.10.18", "title": "БСП защити депутата Стоилов, ГЕРБ пита бил ли е  съдружник със снаха си (Обзор)"}
{"url": "https://www.24chasa.bg/novini/article/6502977", "text": "Стефан Колев е новият изпълнителен директор на “Изи асет мениджмънт” - компанията за малки потребителски кредити, по-известна като “Изи кредит”. Колев работи във фирмата от 8 г. От 2013 г. досега е бил търговски директор на iCredit в Румъния и изпълнителен директор на iCredit в Чехия.", "date": "2017.10.18", "title": "“Изи кредит” има нов изпълнителен директор"}
{"url": "https://www.24chasa.bg/novini/article/6503099", "text": "Със заповед на регионалния министър Николай Нанков на пътната агенция е възложено да изработва парцеларния план за магистралата Русе-Велико Търново в участъка Русе-Бяла, съобщи ведомството на Нанков в сряда. С него ще отчуждават имоти в Русе, Две могили, Бяла и много села около тях: Мартен, Николово, Басарбово, Иваново, Красен, Божичен, Тръстеник, Екзарх Йосиф, Обретеник, Борово, Ценово, Белцов, Пиперково, Долна Студена, Ценово, Стърмен, Полско Косово и Пейчиново. Едновременно с изготвянето на плана започват инженерно-геоложки и хидроложки проучвания в тези селища. Парцеларният план ще покаже точно местата, през които ще минава магистралата и съответно кои имоти ще трябва да се отчуждят. Това е първият етап от процедурата по проектирането и строителството на съоръжения като магистрали, пътища, газопроводи и др. Участъкът Русе-Бяла е дълъг 76 километра. обхваща и обходния път на Бяла, който бе построен преди няколко години. Със заповед на министър Нанков се изработва и изменение на ПУП на бъдещо кръгово кръстовище на пътя Пловдив-Асеновград. ", "date": "2017.10.18", "title": "Отчуждават  имоти за магистралата от Русе до Търново"}
{"url": "https://www.24chasa.bg/novini/article/6503058", "text": "Мощна и модернизирана армия, която да бъде сила от световна класа, готова за бой, ще изгради Китай до средата на XXI век, обяви китайският президент. Си Цзинпин говори при откриването на 19-ия конгрес на Китайската комунистическа партия. Той е най-големият от 5 г. насам - около 2300 делегати трябва да изберат ЦК на партията. Комитетът избира реалния управляващ орган - Комитета на политбюро, съставен от 7 души, които определят съдбата на над 1 милиард и 300 милиона души. Обещавайки нова социалистическа ера, китайският президент обрисува бъдещото развитие на страната до 2050 г. Словото му, произнесено пред гигантска емблема със сърп и чук, кръстосани на фона на червени знамена, продължи над 3 часа. В Пекин бяха забранени футболните мачове, нощните барове бяха затворени и навсякъде има полиция, за да се избегнат инциденти.", "date": "2017.10.18", "title": "Китай гради суперармия, готова за бой"}
{"url": "https://www.24chasa.bg/novini/article/6503016", "text": "С общо 237 снегорина разполагат фирмите, отговарящи за зимното почистване в София. При нужда има готовност да се осигури и допълнително техника, съобщи столичният кмет Йорданка Фандъкова. В сряда тя провери готовността на една от фирмите, която освен българското знаме е сложила на всеки снегорин и флага на ЕС заради предстоящото председателство. “При прогноза за снеговалеж снегорините трябва да са разположени на 68 точки в града, за да може да започнат да чистят веднага щом завали. Всички машини са оборудвани с датчици. Следим работата им в реално време. Санкциите, които налагаме, са изключително строги. При 5% неизпълнение на възложените дейности не плащаме нищо. А глобата за непочистена спирка до 7,30 ч е 2000 лв.”, заяви Фандъкова. За миналата зима общината е глобила фирмите с 2,571 млн. лв. За зимно почистване до края на годината са предвидени 1,5 млн. лв. В план-сметката за 2018 г. ще бъдат предвидени отново 20 млн. лв.", "date": "2017.10.18", "title": "Снегорини с флагчета на ЕС в София, 2000 лв. глоба за непочистена спирка"}
{"url": "https://www.24chasa.bg/novini/article/6502924", "text": "Петима души са застреляни при стрелба в бизнес парк в Мериленд, пише The Independent, цитиран от \"Фокус\". Властите заключиха и пет училища. Това значи, че учениците не могат да излизат от сградите на училищата, а посетители не се допускат, заявиха представители на общинската училищна система. Затварянето на училищата се е случило по препоръка на органите на реда.", "date": "2017.10.18", "title": "Петима са застреляни при стрелба в бизнес парк в Мериленд"}
{"url": "https://www.24chasa.bg/novini/article/6502917", "text": "Президентът Румен Радев пристигна в Гоце Делчев за тържествената заря-проверка по повод 105 години от освобождението на града. По-рано имаше шествие по главните улици в Гоце Делчев, водено от националната гвардейска част. До кмета на града Владимир Москов бяха лидерът на БСП Корнелия Нинова, областният управител Бисер Михайлов, депутатите Димитър Гамишев, Богдан Боцев и други. Сред гостите на празника са Весела Лечева и Кирил Добрев.", "date": "2017.10.18", "title": "Президентът Радев на заря-проверка в Гоце Делчев (Снимки)"}
{"url": "https://www.24chasa.bg/novini/article/6502916", "text": "Пет нови предавания за европредседателството ни ще заснеме БНТ през 2018 г. Те ще са документални поредици, репортажи и дискусионни студиа на живо. Продукциите са част от проекта “ЕП 202ПЕТ”, който е на стойност 415 хил. евро, като половината от сумата се дава от Европарламента. Новите предавания ще вървят по БНТ1 и БНТ2 от март до май. “Българското пътуване в Европа” е документална поредица от 3 филма, в които 4-ма младежи се впускат в обиколка на Стария континент. “През техните очи ще разкажем за ЕС и проблемите пред Европа”, каза изпълнителният продуцент Надя Обретенова. Първите теми ще са имигрантските вълни и Брекзит. Камерите на БНТ2 ще тръгнат по малките населени места в предаването “Пътуващото студио”. Два филма и поредица от репортажи ще покажат гледната точка на местните хора за ЕС. Пловдивският екип на БНТ започва обиколката си от Саламандрица, чиито жители са етнически албанци. Ще мине през Свежен, селото, в което кметът общува със съселяните си чрез фейсбук. Благоевградският екип ще обиколи 13 града и села, като тръгва от Банско през Сандански, Кресна до Благоевград. Събраните мнения ще се обсъждат на регионални тв дискусии с евродепутати и представители на местния бизнес. В играта “Ако бях евродепутат” всеки участник ще предлага своя идея и програма за реализирането ѝ. Три от най-добрите проекти ще бъдат възложени като реални задачи на нашите евродепутати и БНТ ще следи за изпълнението им.", "date": "2017.10.18", "title": "По проект за 415 000 евро БНТ снима 5 предавания за европредседателството"}
{"url": "https://www.24chasa.bg/novini/article/6503044", "text": "22-годишен от Козлодуй публикува на стената си в социалната мрежа Фейсбук снимка, на която ясно се вижда как дете на видима възраст около три годинки е захапало ръчно свита цигара, досущ наподобяваща марихуана. Всъщност само преди три седмици авторът на снимката Богомил Цецков, по-известен в града като Боко, заяви публично, че според него отглеждането и употребата на канабис в България трябва да се легализира и без притеснения обясни личните си мотиви редовно да употребява \"трева\". Снимката на невръстното дете с цигара обаче много прилича на манипулативна изява в публичното пространство за безвредността на марихуаната и на внушение, че тя всъщност не е опасна. В резултат на това съществува реален риск децата и подрастващите да възприемат „тревата“ като полезна и не само да не се притесняват да пушат, но и да смятат, че по този начин изразяват своята индивидуалност. Точно това авторът на снимката смята, че прави, публикувайки свои снимки и на приятели докато пушат марихуана. Във Фейсбук Боко се представя с посланието „Обичам трева и сексапилна жена”, а като място, където е учил посочва врачанския затвор.", "date": "2017.10.18", "title": "Любител на марихуаната я пропагандира чрез деца"}
{"url": "https://www.24chasa.bg/novini/article/6503023", "text": "Въжен лифт тип “канопи”, който е изключително атрактивен, ще правят в родопското село Забърдо. Идеята дошла от еквадореца Родриго Ореляна. Чепеларското село е заобиколено от десетки пещери, наблизо е и природният феномен Чудните мостове. Проектът е първото “канопи” да се прокара до Тьовната дупка, съобщи кметът Валентин Черпоков. Пещерата е на надморска височина от 1250 метра.", "date": "2017.10.18", "title": "Въжен лифт ще се прави в Родопите"}
{"url": "https://www.24chasa.bg/novini/article/6503065", "text": "Русия вижда противоречие в доклада на парламента на България, в който Русия е призната за заплаха, с намерението на българското правителство да развива двустранните отношения, съобщи ТАСС, като цитира коментар на пресслужбата на руското външно министерство, публикуван на сайта на министерство. В коментара се изразява съжаление, че българският парламент \"все пак е одобрил внесения от правителството\" годишен доклад за 2016 г. за състоянието на националната сигурност на България, \"в който Русия е посочена като една от заплахите\", съобщава БТА. \"Съдържащите се там пасажи рязко противоречат на декларираните от настоящото правителство на Бойко Борисов намерения да развива отношенията с Русия в търговско-икономическата, енергийната и културно-хуманитарната сфери\", се посочва в коментара.", "date": "2017.10.18", "title": "Москва видя противоречие в доклада на парламента ни за \"руската заплаха\""}
{"url": "https://www.24chasa.bg/novini/article/6503069", "text": "На 18 октомври 1912 година над площада на днешния Гоце Делчев проехтяват знаменателните думи на поета и пръв кмет на града Пейо Яворов че от днес и Неврокоп е вече свободен град на целокупното българско Отечество. Това каза президентът Румен Радев. който е в Гоце Делчев за тържествената заря-проверка по повод 105 години от освобождението на града. Вижте цялото слово на президента:  105 години по-късно тук отново звънят камбаните, носейки славата на онези събития. Припомнят ни вълнението, с което бяха посрещнати първите български чети и частите на нашата армия, водени от незабравимия генерал Ковачев. Благодарение на доблестта на тези храбреци над Неврокоп, над Пирин и Родопите, изгря дълго чаканата зора на свободата. Сбъдва се сънят на стотици хиляди измъчени българи да живеят в пределите на своята майка България. Но миговете на историческа справедливост имаха своята висока и свидна цена. Мнозина смели офицери, войници, опълченци и четници полагат костите си по бойните поля. Войната взе своя дан и от цивилното население, оставяйки след себе си вдовици и сираци, които ще продължат да живеят с мъката и гордостта от подвига на техните близки. Затова днес освен празник е и ден на преклонение и благодарност. Повод да покажем, че народната памет е жива и силна. Че героите не са и няма да бъдат забравени. Нашите деца, събрани тук, са сигурен знак, че има страници от българската история, които ще бъдат препрочитани отново и отново. Дълбок поклон пред всички поколения родолюбци, които с перо и меч отстояваха каузата за свободата и единството на българския народ. Нека тяхното дело остане завинаги в сърцата ни като пример урок по родолюбие и национално достойнство.", "date": "2017.10.18", "title": "Вижте цялата реч на президента Радев в Гоце Делчев (Снимки)"}
{"url": "https://www.24chasa.bg/novini/article/6503078", "text": "Георги Свиленски и Весела Лечева са новите зам.-председатели на парламентарната група на БСП. Това решиха депутатите от БСП днес. Свиленски ще отговаря за местните политики и персонално за София, за която Корнелия Нинова обяви вече, че БСП ще се бори на местните избори. Лечева пък поема поема местните политики за страната. Свиленски е и зам.-шеф на парламентарната комисия по транспорт, информационни технологии и съобщения. Така заместниците на Нинова в парламента стават шестима. Такива вече са Драгомир Стойнев, Антон Кутев, Крум Зарков и Жельо Бойчев.", "date": "2017.10.18", "title": "Лявата група с нови зам.-шефове -\nГеорги Свиленски и Весела Лечева"}
{"url": "https://www.24chasa.bg/novini/article/6503082", "text": "Германският канцлер Ангела Меркел ще повдигне въпроса за възможно намаляване на предприсъединителната помощ на Европейския съюз за Турция на предстоящата среща на ЕС утре и в петък, предаде ДПА. Правителствени източници заявиха днес, че въпреки че Меркел ще предложи намаляване на помощта за Турция, евентуално решение за спиране на преговорите с Турция за присъединяването й към ЕС ще се нуждае от подкрепата на 28-те страни членки. Меркел обещаваше по време на предизборната си кампания да сложи край на преговорите с Турция, но според цитираните източници необходимият консенсус за това е малко вероятно да бъде постигнат. Все пак, пълно спиране на предприсъединителната помощ за Турция, която е в размер на около 4 милиарда евро, не се очаква, твърдят източниците. Възможно е обаче преструктуриране на плащанията, така че те да бъдат фокусирани върху подсилване на гражданското общество.", "date": "2017.10.18", "title": "Меркел иска ЕС да намали предприсъединителната помощ за Турция"}
{"url": "https://www.24chasa.bg/novini/article/6503089", "text": "Китайската космическа станция е извън контрол, обяви информационната агенция на Народната република, предава  . На 29 септември 2011 година от космодрума Дзиуцюен е изстреляна ракета, която носи на борда си едномодулната станция „Тиенгун 1”, или „Небесен дворец”. Това е огромно постижение за китайската космическа програма, която е сред най-напредничавите и успешни в целия свят. Ракетата-носител извежда на 360 километра над Земята станцията, която е с диаметър 10,4 метра и тегло 8,5 тона. Тя е оборудвана с модерни уреди и технологии, а целта е да бъдат тествани в реални космически условия. „Небесният дворец” изпълнява успешно всички поставени задачи, до него лети и пилотирана мисия с китайски космонавти. През март миналата година китайската информационна агенция „Синхуа” съобщи, че е изгубена връзката със станцията. Това означава, че наземният контрол не може да се осъществи контакт с навигационните й системи, за да овладее нейното движение в орбита.", "date": "2017.10.18", "title": "Китайската космическа станция е извън контрол, може да падне на Земята догодина"}
{"url": "https://www.24chasa.bg/novini/article/6502989", "text": "Правителството ще поиска оферта от САЩ за изтребители Ф-16, но новопроизведени. Нужен ни е изтребител за 30-40 години, а не втора ръка, обяви министърът на отбраната Красимир Каракачанов. До момента единствената оферта за нови изтребители е от шведската компания СААБ за “Грипен”. Появи се и засекретено предложение за нови Ф-16, което е дошло след останалите три оферти. При новите Ф-16 обаче предвидените 1,5 млрд. лв. ще стигнат само за самолетите без въоръжение и наземно обслужване. Затова очакванията са за отстъпки от САЩ, така че офертата да е конкурентна на тази на СААб. До края на годината военните планират да са прокарали през парламента трите проекта за модернизация - за изтребителите, за бронирани бойни машини и за военни кораби. Желанието на министър Каракачанов било още през следващата година да започнат да се харчат пари за ново въоръжение, научи “24 часа”. Среща на специалните служби и дирекция “Вероизповедания” на Министерския съвет свиква за четвъртък Каракачанов като вицепремиер. Целта е да се обсъдят мерките за противодействие на проникването на радилкални ислямски течения в България, съобщиха от правителствената пресслужба.", "date": "2017.10.18", "title": "Старите Ф-16 аут, искаме от САЩ оферта за нови"}
{"url": "https://www.24chasa.bg/novini/article/6502980", "text": "Заплатите на заместник-министрите и началниците на кабинети на министрите ще бъдат увеличени, след като правителството прие нов начин за определянето им. Досега заплатите на хората от политическите кабинети се определяха с минимално и максимално ниво по Наредбата за определяне на заплатите в държавната администрация. Те вече ще са процент от заплатата на министър и реално ще зависят от промените в средната заплата в страната. Възнагражденията на депутатите, министрите, премиера и президента се променят всяко тримесечие в зависимост от това дали нараства, или намалява средната работна заплата в страната. Тази на зам.-министрите ще се увеличи най-много. Досега при тях таванът бе 2700 лв. С промените, които предвиждат да получават 85% от заплатата на министър, заместниците вече ще вземат 3427,71 лв. Заплатата на министрите в момента е 4032,60 лв. 3427,71 лв. ще е новата заплата и на началниците на кабинети на вицепремиерите. И те досега бяха ограничени на 2700 лв. 90 на сто от основната месечна заплата на министър пък ще взема Румяна Бъчварова като началник на кабинета на премиера Бойко Борисов. Това прави 3629 лв., ограничението досега бе до 3100 лв. Заплатата на шефовете на кабинети на министрите пък става 80% от тази на началниците им, или 3226,08 лв. при таван досега 2600 лв. Промяната се прави, за да получават политическите лица повече от шефовете на дирекции. В момента някои от директорите вземат много по-големи заплати от началниците си, обясниха от Министерския съвет.", "date": "2017.10.18", "title": "Вдигат със 700 лв. заплатите на зам.-министрите и шефове на политически кабинети"}
{"url": "https://www.24chasa.bg/novini/article/6502891", "text": "48-годишният Георги Т. от монтанското село Мърчево е задържан от криминалисти. На 17 октомври заподозреният за трафик на хора е установен при ация от служители на ОД на МВР Монтана и участъка в Бойчиновци. Нашенецът е издирван в Шенгенската информационна сиситема като лице за арест с цел предаване или екстрадиране с инициатор Гърция. Мъжът е задържан и е уведомено бюро „СИРЕНЕ”. Мъжът е задържан за 72 часа, предстои да насрочим дело за екстрадицията му, уточни окръжният прокурор Лилия Илиева.", "date": "2017.10.18", "title": "Задържаха българин, издирван за трафик на хора в Гърция"}
{"url": "https://www.24chasa.bg/novini/article/6502839", "text": "По време на българското европредседателство МВР ще се въздържа от трайно затваряне на улици в София, като промени в движението ще се правят само около конкретни събития. Това заяви пред  главният секретар на МВР Младен Маринов. По думите му обаче част от паркоместата в столицата ще бъдат засегнати заради зоната за сигурност около НДК. Маринов коментира, че е добре, че ремонтът на двореца тече именно в момента, защото така може да се направят промени, свързани със сигурността на сградата и по този начин тя да може да се пази от по-малко униформени. Той посочи още, че се подготвя централизирана система за видеонаблюдение, която ще събира информацията от полицейски, общински и други камери из града. Според главния секретар на МВР, подготовката за охраната на европредседателството върви по план и в отделните дейности може да бъдат ангажирани както ДАНС и Отряда за борба с тероризма, така и, когато става дума за по-леки задачи, частни охранителни фирми.", "date": "2017.10.18", "title": "Младен Маринов: Европредседателството няма да блокира трайно София"}
{"url": "https://www.24chasa.bg/novini/article/6502844", "text": "Съвместната лунна програма на НАСА и Роскосмос \"Дийп спейс гейтуей\" за създаването на окололунната платформа ще бъде реализирана между 2024 и 2026 година, съобщи ръководителят на Роскосмос Игор Комаров, цитиран от ТАСС, съобщи БТА. Той изтъкна, че двете космически ведомства са се договорили да работят съвместно по проекта, като ще бъдат привлечени към него и други страни. В този ред на мисли Комаров отбеляза, че растящ интерес бил проявен от държави от Азия и Южна Америка. За плановете за създаването на \"Дийп спейс гейтуей\" стана известно през пролетта на 2016 година. Тогава руската корпорация \"Енергия\" и американската \"Боинг\" известиха за водените преговори за създаването на съвместна окололунна инфраструктура. Проектът за лунна орбитална станция се разработва в два варианта - с два малки жилищни модула или един по-голям. И двете концепции предвиждат на станцията да работят четирима души. Разглеждат се и два варианта за разполагането на станцията - на високоелиптична орбита и на ниска орбита на около 100 км над повърхността на Луната. Първата може да се използва за изпращане на кораби в далечния космос, а втората - за експедиции на повърхността на Луната.", "date": "2017.10.18", "title": "Роскосмос и НАСА ще създадат окололунна платформа между 2024 и 2026 г."}
{"url": "https://www.24chasa.bg/novini/article/6502836", "text": "Генерал Исам Захредин, командвал кампанията на сирийската армия срещу групировката \"Ислямска държава\" в Източна Сирия, беше убит в град Дейр аз Зур, предадоха ДПА и Ройтерс, като се позоваха на проправителствени медии и организация, наблюдаваща конфликта. Сирийският център за наблюдение на правата на човека заяви, че Захредин е загинал, след като конвоят му се е натъкнал на противопехотна мина, предаде БТА. За смъртта му съобщиха също сирийското радио \"Шам Еф Ем\" и подкрепящите сирийското правителство ливански телевизии \"Ал Манар\" и \"Ал Маядин\". Проправителствен сирийски източник каза, че генералът е играл важна роля за напредъка, постигнат напоследък от силите на режима в Дейр аз Зур, където е командвал бригада, обсадена в продължение на три години от \"Ислямска държава\". Преди това Захредин е ръководил атаките на правителствените войски срещу бунтовниците в провинциите Хомс и Алепо.", "date": "2017.10.18", "title": "Убиха сирийски генерал при кампания срещу \"Ислямска държава\""}
{"url": "https://www.24chasa.bg/novini/article/6502566", "text": "Няколко души бяха арестувани във връзка с незаконна петролна сделка между италиански и малтийски компании и либийска милиция, предаде ДПА. Италианската финансова полиция заяви, че съгласно сделката от Либия през Средиземно море е бил доставен петрол за продажба в Европа. Петролът е бил незаконно добит от либийска рафинерия в град Зауия, после е бил транспортиран с кораб до остров Сицилия и продаден на италианските и европейските пазари, съобщи БТА.  Сред арестуваните има малтийски, италиански и либийски граждани. Още трима либийци са издирвани във връзка със сделката.", "date": "2017.10.18", "title": "Разкриха незаконна петролна сделка между италиански и малтийски компании"}
{"url": "https://www.24chasa.bg/novini/article/6502627", "text": "Главният прокурор Сотир Цацаров се самосезира по публикация в „Дир БГ“ със заглавие „БСП: Зам.-министър на транспорта изнудвал превозвачи“ и разпореди на Софийска градска прокуратура незабавно извършване на проверка. Това съобщиха от пресцентъра на Прокуратурата. В хода на проверката Софийска градска прокуратура ще снеме обяснения от народния представител Георги Свиленски и Ангел Попов - заместник министър на транспорта. Ще бъде изискана информация от кабинета на Министър – председателя на Р България дали е постъпвал сигнал от Националното сдружение на българските превозвачи с оплаквания срещу действия на Ангел Попов – заместник министър на транспорта. Ще се изиска информация и от Националното сдружение на превозвачите за това изпращали ли са сигнал с описаните в публикацията твърдения за действия на Ангел Попов. Проверката ще бъде извършена в максимално кратки срокове. По-рано днес Георги Свиленски даде брифинг в Народното събрание. „През май тази година по време на сформирането на правителството за зам.-министър на транспорта се предлага Ангел Попов. Тогава имаше доста съпротива от целия транспортен бранш относно назначението му. Тогава от Националното сдружение на българските превозвачи сезират премиера, че Попов в качеството му на председател на браншова организация в периода 2012-2014 година си е позволявал да събира пари от колегите си превозвачи с цел уреждане на разрешителни за превоз на товари“, посочи той. „Цялата ситуация по това как ги е събирал и предавал, от чие име и на кого е трябвало да ги предаде са го написали тогава. 6 месеца след този сигнал продължава да бъде зам.-министър на транспорта“, обясни Георги Свиленски. „Освен писмото, което е заведено в МС за действията на този човек, има и декларация от човек, който е дал пари на Попов. Застанал е с трите си имена, фирма и адрес и декларира, че е дал пари за разрешение“, коментира депутатът. „Задаваме въпроса министър-председателят сезирал ли е прокуратурата, ако не го е направил за 5 месеца още утре на базата на сигналите, които са пристигнали при нас, като народни представители сме длъжни да го направим. Иначе ще се окаже, че прикриваме престъпление“, заяви Георги Свиленски. „Когато се говори за борба с корупцията няма как да водиш борба, когато на управленските места има хора, които с действията си причиняват корупционни практики“, каза още той.", "date": "2017.10.18", "title": "Цацаров проверява зам.-министъра на транспорта Ангел Попов след обвинения от БСП"}
{"url": "https://www.24chasa.bg/novini/article/6502642", "text": "12 вече са задържаните за побоя над служители на горското стопанство в Баня, след като днес арестуваха още трима души, съобщи  . Служителите на Агенцията по горите опитали да спрат незаконно извозване на дървесина. На четирима ще бъде повдигнато обвинение и ги заплашва затвор от 3 до 10 г. за средна телесна повреда на служебно лице. Няколко десетки роми нападнаха горски инспектори край град Баня в понеделник вечерта. Служителите на Агенцията по горите опитали да спрат незаконно извозване на дървесина. Те задържат на моста над река Стряма каруца с незаконно придобит дървен материал. За броени минути обаче са обградени и буквално линчувани от нарушителите.", "date": "2017.10.18", "title": "12 вече са арестуваните цигани за побоя над лесничеи в Баня, 4-има ги грози затвор до 10 г."}
{"url": "https://www.24chasa.bg/novini/article/6502650", "text": "„Има сериозен пазар и това е причината много хора да се ориентират към отглеждането на лавандула и производството на масло. Във Франция има проблем с производството на лавандула и се освободи една ниша за много сериозно производство в България” - каза в Добрич д-р Станко Станев, експерт по медицински и ароматни растения към фондация „Информация и природозащита”. Фондацията и регионалната Служба за съвети в земеделието проведоха среща, в която участваха над 30 производители на етерично-маслени култури в Добричко. „У нас към момента производството на лавандулово масло е над 300 тона, преди десет години беше 50 тона. Над 90 процента от количеството отива за външния пазар” – добави Станев. „Маточината е на второ място по площи в България, производството обаче стана много голямо и се купува на базата на качество” – каза още експертът. Той прогнозира, че площите с етерично-маслени култури в Добричка област ще се увеличават. „Сериозен интерес към лавандулата и маточината има в Пловдивско, Казанлъшко, Карлово, Чирпан – традиционни райони , но има интерес от Плевен, Враца, Русе – нетипични райони” - обясни той. Белият равнец и безсмъртничето, наред с лавандулата и маточината, са високодоходни култури, затова се засаждат. „В България правим по-евтини масла в сравнение с по-развитите държави, разчитаме на по-евтината работна ръка. В момента маслото се продава около 2-3 пъти по-скъпо, отколкото се нормално се продаваше преди години. Причината е търсенето” – каза още експертът. За две години площите с лавандула в Добричка област нараснаха от 6000 дка до 24 000 дка.", "date": "2017.10.18", "title": "България замества Франция на пазара на лавандулово масло?"}
{"url": "https://www.24chasa.bg/novini/article/6502645", "text": "200 часа безвъзмезден труд в полза на обществото и една година пробация е наказанието на 32-годишен комарджия, потрошил електронна рулетка в казино. Състав на Варненския районен съд гледа случая по бързата процедура. Решението не е окончателно. Екшънът се разиграл на 23 август тази година в казино във варненския квартал \"Владиславово\". Мъжът бил редовен клиент в казиното. В лятната вечер, малко след полунощ, той отново седнал зад една от електронните рулетки, като поливал обилно загубите си с алкохол. След поредната изгубена сума обаче нервите му не издържали и той потрошил монитора на рулетката. Крупието веднага натиснало паник-бутона и за броени минути на мястото пристигнали охранители и полицията и агресивният комарджия бил задържан. Според назначената по делото експертиза нанесените щети за собствениците на казиното възлизат общо на около 1000 лв. 32-годишният мъж има предходна съдимост, не влияеща на квалификацията на деянието. В негова тежест са направените по делото разноски.", "date": "2017.10.18", "title": "Агресивен комарджия ще копае градинки във Варна"}
{"url": "https://www.24chasa.bg/novini/article/6502670", "text": "В сряда министър-председателят на Турция Бинали Йълдъръм още веднъж потвърди турската подкрепа за единството на Ирак, предава Anadolu Agency, цитирана от Фокус. Говорейки в рамките на форум в Истанбул, Йълдъръм заяви, че всички етнически групи в Ирак трябва да живеят в териториално единна държава. „Стъпките на иракското правителство за установяване на конституционния му суверенитет в границите на страната са валидни и ние го подкрепяме\", подчерта турският министър-председател. Тази седмица иракските сили установиха контрол над спорната провинция Киркук след тригодишно управление на кюрдите в региона. В тази връзка Йълдъръм отбеляза, че то е довело до промяна в демографския състав на Киркук чрез „потисничество и насилие“.", "date": "2017.10.18", "title": "Йълдъръм: Подкрепяме Иран за единството на всички етнически групи в държавата"}
{"url": "https://www.24chasa.bg/novini/article/6502671", "text": "Софийският градски съд (СГС) постанови осъдителна присъда от 17 години лишаване от свобода по внесен от Софийска градска прокуратура (СГП) обвинителен акт спрямо Явор Димитров за извършени от него блудство и изнасилване, осъществени в условията на продължавана пристъпна дейност, съобщиха от прокуратурата. На 26.04.2017 г. СГП е предала на съд Явор Димитров за осъществени от него множество престъпления спрямо половата неприкосновеност на малолетната му дъщеря. В хода на разследването е установено, че през 2013 г. съпругата на Явор Димитров го напуснала, като оставила при него трите им малолетни деца - две момчета и по-голямата им сестра. От лятото на 2013 г. до януари 2017 г. в  столичните квартали “Панчарево“, „Горубляне” и „Христо Ботев” Димитров многократно извършвал блудствени действия с цел да възбуди и удовлетвори полово желание без съвкупление по отношение на дъщеря си (под 14 години към онзи момент), като я принуждавал към това със сила. Въпреки съпротивата на детето, в периода след 18.04.2014 г. до 2015 г. Димитров два пъти осъществил с нея полов акт против волята й, като я принудил към това със сила и заплашване. Димитров е признат за виновен за упражняваното на системно сексуално насилие спрямо малолетното момиче и му е наложено едно общо най-тежко наказание от 17 години лишаване от свобода, което да изтърпи при първоначален строг режим. Съдът е признал и в цялост предявения от дъщеря му граждански иск от 80 000 лв.", "date": "2017.10.18", "title": "Осъдиха на 17 години затвор мъж, изнасилил малолетната си дъщеря"}
{"url": "https://www.24chasa.bg/novini/article/6502656", "text": "Мъж се е самозапалил в Пекин въпреки строгите мерки за сигурност, наложени заради започналия днес в китайската столица конгрес на управляващата комунистическа партия, предаде ДПА. Два видеоклипа, разпространени вчера в Туитър, показват горящ човек, който рухва на земята пред магазин на \"Епъл\" в търговския квартал Сидан. Виждат се двама охранители, които тичат и потушават пламъците с пожарогасители, предаде БТА. Няколко свидетели, цитирани от ДПА, казват, че са видели как мъжът се самозапалва вчера следобед. Твърди се, че той е оцелял и е бил отведен от мястото. \"Не мисля, че е добре да обсъждаме това по време на 19-ия конгрес\", каза продавач, цитиран от ДПА. Китайските власти полагат големи усилия да държат настрана критици и протестиращи по време на ключови политически събития. Противопожарните служби в Пекин са в състояние на повишена готовност. Градската управа на столицата забрани използването на дронове и малки въздушни съдове.", "date": "2017.10.18", "title": "Китаец се самозапали в Пекин в навечерието на партийния конгрес"}
{"url": "https://www.24chasa.bg/novini/article/6502706", "text": "Двама румънски граждани бяха осъдени на затвор от германски съд, след като транспортирали до Германия в разгара на мигрантската криза през 2015 г. при опасни условия над 220 кандидати за убежище, съобщава информационният сайт Зиаре. Съд в баварския град Пасау осъди двамата румънци на възраст 28 и 27 години съответно на шест години и девет месеца и три години и три месеца затвор. Прокуратурата беше поискала по-тежки присъди. Според обвинението всеки кандидат за убежище е трябвало да плати сумата от 500 евро, за да отпътува от Будапеща за Германия. Двамата трафиканти бяха арестувани през август 2016 г. в Румъния, а по-късно бяха предадени на германските власти. Те бяха признати за виновни за транспортирането от Унгария до Германия на 223 мигранти, включително деца, наблъскани в микробуси или лекотоварни автомобили. Нелегалният транспорт е бил осъществен в периода юли-август 2015 г., когато мигрантската криза беше в разгара си. Германия прие през същата година около 900 000 кандидати за убежище.", "date": "2017.10.18", "title": "Осъдиха двама румънци в Германия за трафик на над 220 мигранти"}
{"url": "https://www.24chasa.bg/novini/article/6502707", "text": "Задържан е трийсет и две годишен жител на Тутракан за проявена жестокост към животни, съобщиха от Областната дирекция на МВР в Силистра. Чрез профила си в социалната мрежа мъжът е разпространил и видеоклип за стореното от него. Полицейската проверка по случая е започнала веднага след публикуването на скандалното видео, което е предизвикало възмущението на много граждани, се казва в съобщението. Установено е, че клипът е заснет от съпругата на тутраканеца в присъствието на малолетното им дете на 16 октомври. Проверката по случая се извършва с оглед на чл. 325 б ал. 3 от Наказателния кодекс. Резултатите от нея ще бъдат докладвани на Районна прокуратура - Тутракан, пише в съобщението на Областната дирекция на МВР в Силистра.", "date": "2017.10.18", "title": "Задържаха мъж от Тутракан за проявена жестокост към животни"}
{"url": "https://www.24chasa.bg/novini/article/6502725", "text": "Жител на село Великово е починал по време на обсъжданията на доклада на оценка на въздействието върху околната среда към инвecтициoннo пpeдлoжeниe за проучване и добив на природен газ на територията на община Генерал Тошево в село Калина днес преди обяд. Възрастният човек е поискал думата, развълнувал се е и е получил инфаркт. Пристигналият на мястото екип на „Спешна помощ” само е констатирал смъртта на учителя. Дебатите са прекратени моментално. Петър Стефанов почина по време на обществените обсъждания на доклада за оценката на въздействието върху околната среда проучването и добива на природен газ на територията на община Генерал Тошево, което се проведе днес преди обяд в село Калина и за хората от село Великово. Стефанов е родом от село Великово, роден 1944 г., бивш преподавател в Минно-геоложкия институт, работил в България и Русия. Живеел е в селото. \"За съжаление, загубихме един човек, който беше компетентен по професия, а освен това и се е интересувал от доклада, чел го е и го е обсъждал със хората от селото. Успя да зададе своите три въпроса, а вероятно можеше и още. Силното вълнение покоси живота му. Пред величието на \"светилата\", които седяха на трибуната, той беше притеснен, но с твърд и категоричен глас зададе въпроси, които ние не бяхме задавали до този момент”, каза Синтия Недялкова от Гражданска инициатива против проучване и добив на шистов газ чрез хидравличен разрив. „Ще направим всичко възможно общественото допитване, предвидено за 17 ч. довечера в село Преселенци, да не се състои”, заяви Атанас Атанасов - говорител на инициативния комитет против добива на газ в община Генерал Тошево. От инициативния комитет приканват всички обществени организации, партии да изразят становище по въпроса за добива на газ, както и по трагичния инцидент на обсъждането днес в Калина. Обсъжданията са във връзка с инвестиционното предложение за проучвания и добив на природен газ в Добруджа на „Русгеоком БГ” АД и доклада за въздействието му върху околната среда, изготвен от РИОСВ, Варна.", "date": "2017.10.18", "title": "Борбата срещу газа в Ген. Тошево взе жертва - мъж почина на обсъждане"}
{"url": "https://www.24chasa.bg/novini/article/6502703", "text": "Руският секс гуру Митрадевананда Свами  е бил транспортиран от бургаския в софийския затвор при изключителна конспиративност на 17 октомври. В момента той изчаква да бъде екстрадиран в Русия, където се разследва като лидер на престъпна група.Тя извършвала сексуални извращения с деца и експлоатирала млади жени, като ги е трафикирала в Западна Европа и САЩ. Датата на транспортирането на гуруто до софийския затвор е пазена в тайна и от самия него, за да не си посегне отново с  цел да предотврати екстрадицията, разкриха запознати. В края на септември Митрадевананда изпадна в странна кома, при която жизнените му показатели бяха в норма, но той бе в безсъзнание. Руснакът, който бе настанен в отделението по реанимация на УМБАЛ Бургас, се събуди на шестия ден. Той имал частична амнезия - не помнел имена на свои познати, губели му се и някои събития. \"Сподели, че чувства слабост в ръцете, нямал сила да държи дори картонена кутия\", разказа пред 24 часа адвокат Ваня Радиева, която пое защитата на гуруто. Дори тя била изненадана от извеждането на Митрадевананда от бургаския затвор на 17 октомври. 40-годишният руснак, чието истинско име е Сергей, бе открит в кома в килията си в бургаския затвор. Той на няколко пъти опита да отложи екстрадицията с различни прийоми, а негови последователи опънаха палатки пред сградата на съда в знак на протест. Свами твърди, че в Русия е преследван по политически и религиозни съображения.  В родината си той се самообявил за водач на духовното учение Каула Дхарма, имал десетки наложнички, все млади рускини и украинки.", "date": "2017.10.18", "title": "Преместиха тайно руския секс гуру в София, той с частична амнезия"}
{"url": "https://www.24chasa.bg/novini/article/6502728", "text": "До края не е имало ясна диагноза за болестта на починалата на 44 години певица Андрония Попова-Рони. Подозирали са автоимунно заболяване, но докрай не е имало точна диагноза. Това научи \"24 часа\" от колежката й Вера Шандел от Sentimental Swingers. \"Надяваме се да отиде на по-добро място\", казаха колежките й от групата. \"Тя беше интересна, артистична, голяма, дълбока, вярваща певица\", каза основателката на триото Шандел. Поклонението на Андрония Попова ще бъде в църквата \"Свети Седмочисленици\" в София в събота от 15 часа.", "date": "2017.10.18", "title": "Андрония Попова докрай не знаела диагноза за болестта си"}
{"url": "https://www.24chasa.bg/novini/article/6502758", "text": "Изготвя се парцеларен план за строителството на автомагистрала „Русе – Велико Търново“ за участъка Русе – Бяла и обходен път на Бяла, съобщиха от пресцентъра на регионалното министерство. Изработването на проекта за плана на 76-километровата отсечка е възложено на Агенция „Пътна инфраструктура“ със заповед на министъра на регионалното развитие и благоустройството Николай Нанков. Съгласно заданието за проектиране ще се засегнат землища на градовете Русе и Мартен и селата Николово, Басарбово в община Русе, селата от община Иваново - Красен, Божичен, Иваново и Тръстеник, гр. Две Могили, селата Екзарх Йосиф и Обретеник в община Борово, селата Ценово, Белцов, Пиперково и Долна Студена в община Ценово и с. Стърмен, гр. Бяла, с. Полско Косово и с. Пейчиново, община Бяла. В изпълнение на разпоредбите на Закона за устройство на територията, при изработването на ПУП-ПП ще се извършат и инженерно-геоложки и хидрогеоложки проучвания. Автомагистрала „Русе – Велико Търново“ е сред приоритетните обекти за осигуряване на транзитния трафик по Трансевропейски транспортен коридор № 9 и международен път Е85 в границите на България. Изграждането й ще доведе до подобряване на функционирането и стандарта на транспортно обслужване на международния и вътрешен трафик, обезопасяване на пътуващите и живущите по направлението. В изпълнение на заповед на министър Нанков, Агенция „Пътна инфраструктура“ ще изработи изменение на проект на ПУП-ПП и за изграждане на кръгово кръстовище при км 23+020 на главен път Пловдив - Асеновград, което да улесни влизащите и излизащи от кв. Долни Воден на Асеновград. В момента главният път се уширява и реконструира основно с европейски средства от Оперативна програма „Региони в растеж“ 2014-2020 г. В хода на изпълнение на строителните дейности правителството реши да бъдат изработени нови технически решения с цел улесняване на гражданите и индустриалните предприятия, което налага ситуационни промени в проекта.", "date": "2017.10.18", "title": "Изготвят план за строителството на пътния участък Русе – Бяла и обход на Бяла"}
{"url": "https://www.24chasa.bg/novini/article/6502771", "text": "Пиян мъж стреля безразборно на посоки в столичния кв. \"Лозенец\". Макар да се целел в сградите, един от куршумите рикоширал и влетял през прозореца в апартамента на младо семейство. Проектилът минал на метри от хората, които се разминали само със стреса. Полицията е задържала стрелеца. Оръжието му е законно.", "date": "2017.10.18", "title": "Пиян стреля напосоки в София, куршум минава близо до семейство"}
{"url": "https://www.24chasa.bg/novini/article/6502785", "text": "За мен е много важно, като ново ръководство, да се изчистим от всички гнили ябълки в МВР. Това заяви пред медиите вътрешният министър Валентин Радев, след изслушване във вътрешната комисия на парламента във връзка със задържаните преди дни двама полицаи от София, обвинени за разпространение на наркотици и получаване на подкупи. Той допълни, че се надява и други служители от сектор \"Сигурност\", нарушили закона, да бъдат залавяни. По думите на Радев два от инструментите за справяне с корупцията в МВР са: двете служби - Инспекторат на МВР и отдел \"Вътрешна сигурност\", както и повишаването на заплащането, което според Радев към момента е постигнато, предава БТА. За предстоящия в неделя пореден протест на полицаите, министърът заяви, че не е негова работа да ходи на протести, в отговор на въпрос дали ще се срещне с тях, както с пожарникарите. Той отново призова полицейските синдикати да поставят проблемите, за които протестират, в Съвета за социално партньорство към министерството и поиска аргументи за исканията им. При изслушването си в парламентарната комисия Радев беше питан за разследването срещу лицата, които отвлякоха Адриан Златков. Министърът отговори, че се надява да се направи необходимото и извършителите на престъплението да бъдат заловени. Той допълни, че се надява да се докаже, че това отвличане няма връзка с групата на \"Наглите\" от преди няколко години. Относно решението на правителството от днес за мерките за борба на тероризма и радикализма, Радев поясни, че в България радикализъм не се наблюдава, освен в Пазарджик и в други две населени места. За закриването на пожарни служби и протеста на пожарникарите, министърът коментира, че преструктурирането на службите е направено по правилата. Радев обясни, че ще бъдат закрити 12 районни пожарни служби, а служителите в тях ще бъдат преместени в съседни. По думите му населението в местата, където вече няма да има пожарна няма да пострада от липса на защита при наводнение, земетресение или пожар.", "date": "2017.10.18", "title": "Валентин Радев: За мен е много важно да се изчистим от всички гнили ябълки в МВР"}
{"url": "https://www.24chasa.bg/novini/article/6502076", "text": "Жител на Харманли на възраст 52-години е задържан за подпомагане на пребиваване на чужди граждани в дома му, съобщи пресцентърът на ОД на МВР - Хасково. Вчера полицаи от местното районно управление на полицията са проверили къщата му на улица \"Кирил и Методий\". В имота те открили шестима мъже и дете на 12 години без документи за самоличност. Чужденците не са говорили български език. С помощта на преводач мъжете са заявили, че са от Афганистан. Нелегалните имигранти на възраст между 20 и 26 години са обяснили, че са влезли в страната с помощта на каналджии от Турция. От границата те са били откарани в Харманли, според показанията им. Под надзора на местната районна прокуратура е образувано досъдебно производство. Самите мигранти са били настанени във временен център за бежанци, където ще се решава дали да започне процедура по признаването на хуманитарен статут, или дали ще бъдат върнати в Турция.", "date": "2017.10.18", "title": "Арестуваха 52-годишен от Харманли, приютил 7 нелегални мигранти в дома си"}
{"url": "https://www.24chasa.bg/novini/article/6502104", "text": "Мобилен екип на митницата в Лом предотврати незаконния износ на голямо количество цигари за търговски цели към страни от Западна Европа. Задържани са 2928 кутии с валиден български бандерол, които превозвач на бяла техника опитал да пренесе, укрити в кашони на хладилници. Товарен автомобил с българска регистрация е спрян за проверка на излизане от страната през граничния пункт Оряхово. Шофьорът представил документи за превоз на хладилници от България за Великобритания. Превозното средство е отклонено за рентгенов контрол. Скенерът регистрирал укрити стоки в кухини в предния край на кашоните с хладилници. При физическата проверка от местата са извадени общо стотици кутии цигари с български акцизен бандерол от различни марки. Стоката пътувала без изискуемия по закон опростен придружителен документ в нарушение на европейското и акцизното законодателство. Цигарите са задържани и е започнато административно-наказателно производство.", "date": "2017.10.18", "title": "Край Оряхово спряха незаконен износ на цигари"}
{"url": "https://www.24chasa.bg/novini/article/6502130", "text": "Американска делегация е поискала от Турция информация и доказателства във връзка с консулските служители, чието задържане доведе до дипломатически разрив и преустановяване на визовите услуги, предаде Ройтерс, позовавайки се на турската частна телевизия Хабертюрк. Двама служители турци от мисията на САЩ бяха арестувани в Турция тази година. През май преводач в консулството в южния окръг Адана бе задържан, а преди две седмици беше арестуван и служител на американската Служба за борба с наркотиците (ДЕА), предава БТА. Турската полиция иска да разпита и трети служител от Истанбул, а неговата съпруга и дъщеря бяха задържани миналата седмица заради предполагаеми връзки с мрежата на ислямския проповедник Фетхуллах Гюлен, обвинявана от Анкара за опита за преврат на 15 юли м.г. Турският президент Реджеп Тайип Ердоган обвинява служителите на САЩ, че са го приютили в консулството в Истанбул. Хабертюрк предаде, че делгацията от САЩ, която пристигна в Турция тази седмица, е изложила четири условия за разрешаване на визовата криза, сред които предоставяне на информация от Турция за разследванията на консулски служители и доказателства, отнасящи се до служителя на ДЕА Метин Топуз и други служител, който е издирван. Говорителят на Ердоган каза миналата седмица, че Тупуз е имал контакт с главен заподозрян за миналогодишния опит за преврат. Делегацията е казала на Анкара, че ако контактите, които искат да разследват турските власти, са били осъществени по нареждане на консулството, служителите не би трябвало да бъдат арестувани. Частната турска телевизия СиЕнЕн-Тюрк цитира източници от турското външно министерство, че ведомството няма да приеме предварителните условия.", "date": "2017.10.18", "title": "САЩ искат информация за консулските служители, задържани в Турция"}
{"url": "https://www.24chasa.bg/novini/article/6502158", "text": "Жените в ЕС са с по-високо образование от мъжете, с по-ниско заплащане, но с по-дълъг живот. Това са част от изводите в новата дигитална публикация \"Животът на жените и мъжете в Европа - статистически портрет\", която е достъпна за първи път на 24 езика. Публикацията е представена от НСИ по случай Европейския ден на статистиката - 20 октомври и откриването на конференцията на високо равнище \"Силата на статистиката\" в Брюксел, Белгия. Тя е подготвена от Евростат, в сътрудничество с националните статистически институти на държавите - членки на ЕС, и на страните от ЕАСТ (Европейска асоциация за свободна търговия). Според публикацията във всички държави членки жените напускат дома на родителите и сключват брак по-рано от мъжете Анализът показва, че в ЕС през 2016 г. жените са напуснали дома на родителите си на по-ранна възраст от мъжете (средно - 25 години за жените и 27 - за мъжете). В почти всички държави членки жените сключват брак по-рано от мъжете, като разликата във възрастта при сключване на първи брак е над 3 години в България, Гърция и Румъния, а в Ирландия, Литва, Португалия и Обединеното кралство - по-малка от 2 години. Що се отнася до средната възраст на жените при раждане на първо дете - през 2015 г. в ЕС тя е 29 години, като варира от около 26 години в България, Латвия и Румъния до почти 31 години в Испания и Италия. Жените живеят по-дълго от мъжете Друга съществена разлика между жените и мъжете е продължителността на живота. Във всички държави членки жените живеят по-дълго от мъжете - през 2015 г. в ЕС средната възраст е 83.3 години за жените и 77.9 години за мъжете с разлика от 5 години. Сред държавите членки разликата във възрастта на жените и мъжете варира от 10 - 11 години в Латвия и Литва до малко под 4 години в Дания, Ирландия, Кипър, Нидерландия, Швеция и Обединеното кралство. Пет процента повече жени отколкото мъже в ЕС В резултат на по-голямата продължителност на живота и по-ниската смъртност при жените като цяло през 2016 г. в ЕС на 100 мъже се падат 105 жени (с 5 на сто повече). В почти всички държави членки жените са повече от мъжете, като най-голяма е разликата в Латвия (18 на сто), Литва (17 на сто) и Естония (13 на сто), докато в Люксембург, Малта и Швеция мъжете са малко повече от жените. По отношение на младите хора на възраст до 18 години се наблюдава обратният модел - мъжете са с 5 процента повече от жените. От друга страна, при хората на 65 и повече години жените са с 33 на сто повече от мъжете. Седем пъти повече жени отколкото мъже живеят сами с деца Когато се разглежда начина, по който живеят жените и мъжете - заедно, сами, със или без деца, могат да се видят доста различия. В ЕС през 2016 г. 7.7 на сто от жените на възраст 25 - 49 години живеят сами с деца в сравнение с 1.1 на сто от мъжете на същата възраст. За живеещите сами без деца в тази възрастова група делът на жените е 9.5 на сто и 16.1 на сто на мъжете. Големи различия има и между жените и мъжете на възраст 65 и повече години - делът на възрастните жени, живеещи сами (40.1 на сто), е два пъти по-голям отколкото при мъжете (19.7 на сто). При другите възрастови групи има по-малки разлики. Сред младите хора 8.2 на сто от жените и 7.8 на сто от мъжете на възраст от 15 до 24 години живеят сами. Същото важи и при съвместно живеещите - 44.9 процента от жените и 48.2 процента от мъжете на възраст 15 и повече години в ЕС живеят с партньор. Мъжете повече жените възприемат здравето си като добро Начинът, по който хората възприемат своето здраве, се влияе от комплексен набор от фактори - екологични, културни и социално-икономически. Не е изненадващо, че с напредването на възрастта намалява усещането за добро здраве - както при жените, така и при мъжете, се отбелязва в публикацията. Според анализа във възрастовата група от 16 до 44 години 86 на сто от жените и 87 на сто от мъжете в ЕС през 2014 г. оценяват здравето си като добро. За хората на възраст между 45 и 64 години този дял намалява до 61 на сто при жените и 65 на сто при мъжете, а за хората на възраст 65 и повече години - съответно до 35 процента и 41 процента. В почти всички държави членки по-голям е делът на мъжете отколкото на жените, които възприемат здравето си като добро, а разликата се увеличава с възрастта. Интересно е да се отбележи, че разликата между държавите членки също се увеличава с възрастта, се посочва в публикацията. Злокачествените новообразувания, болестите на сърцето (напр. инфаркт) и мозъчносъдовите заболявания (напр. инсулт) са трите най-често срещани причини за смърт както при жените, така и при мъжете в ЕС. И при трите причини смъртността е по-голяма при мъжете отколкото при жените: през 2014 г. в ЕС от злокачествени новообразувания са умрели 349 мъже и 201 жени, от болести на сърцето - 171 мъже и 94 жени, и от мозъчносъдови заболявания - 93 мъже и 79 жени на 100 000 мъже/жени. Жените и мъжете са еднакво доволни от живота си Въпреки големите различия в живота на жените и мъжете те са почти еднакво удовлетворени от живота, който водят. В ЕС през 2013 г. жените на възраст над 16 години по скалата от 0 до 10 са дали оценка средно 7 на удовлетвореността си от живота, а мъжете на същата възраст - средно 7.1. В повечето държави членки оценките на жените и мъжете са били равни или е имало разлика от 0.1. Жените са с по-високо образование от мъжете При разглеждане на завършеното образование се установява, че почти няма разлика между жените и мъжете в ЕС с ниска степен на образование, докато при по-високите степени на образование се наблюдават различия. Жените и мъжете на възраст между 25 и 64 години в ЕС с ниска степен на образование (основно и по-ниско) са с еднакъв дял през 2016 г. - 23 на сто. В почти всички държави - членки на ЕС, делът на жените, завършили средно образование или професионално обучение след средно образование (45 на сто), е по-малък в сравнение с този на мъжете (48 на сто). Висше образование са завършили 33 процента от жените и 29 на сто от мъжете в ЕС. В почти всички държави членки делът на жените с висше образование е по-голям от дела на мъжете, като най-големите различия се наблюдават в балтийските държави членки и във Финландия, Швеция и Словения. Колкото повече деца имат, толкова повече се различават жените и мъжете по отношение на тяхната заетост През 2016 г. средно в ЕС коефициентът на заетост при мъжете (72 на сто) е по-висок от този при жените (61 на сто). Интересно е обаче да се отбележи, че разликата между коефициентите на заетост на жените и мъжете нараства с увеличаване на броя на децата. През 2016 г. в ЕС коефициентът на заетост на жените и мъжете без деца е съответно 65 на сто и 73 на сто, а на жените и мъжете с едно дете - съответно 71 на сто и 85 на сто. За жените с две деца процентът остава почти същият (70 на сто), докато при мъжете с две деца той нараства до 89 на сто. За родителите с три или повече деца коефициентът на заетост намалява и е 55 на сто за жените и 84 на сто за мъжете. Този модел се наблюдава в голяма част от държавите членки. Почти една трета от заетите жени работят на непълно работно време Важен аспект от съвместяването на професионалния и семейния живот е работата на непълно работно време. Делът на мъжете и жените, работещи на непълно работно време, е различен: в ЕС през 2016 г. 32 процента от заетите жени са работили на непълно работно време в сравнение с 9 процента от мъжете. Съществуват различия сред държавите членки, като най-висок дял от жените работят на непълно работно време в Нидерландия - 77 на сто, Австрия - 47 на сто, и Германия - 46 на сто, а от мъжете - в Нидерландия - 26 на сто, и Дания - 17 на сто. Най-нисък е делът на жените и мъжете, работещи на непълно работно време, в България - по 2 на сто. Безработицата е по-голяма сред жените В ЕС през 2016 г. коефициентът на безработица е 8.7 на сто при жените и 8.4 на сто при мъжете. В 14 държави членки коефициентът на безработица е по-висок при жените, в 13 е по-висок при мъжете, а в Унгария е еднакъв при жените и мъжете. Най-голяма разлика между коефициентите на безработица при жените и мъжете, като коефициентът е по-висок при жените, се наблюдава в Гърция (28.1 процента при жените и 19.9 процента при мъжете) и в Испания (21.4 на сто при жените и 18.1 на сто при мъжете). Обратно - по-ниско равнище на безработица при жените отколкото при мъжете се наблюдава в Ирландия (съответно 6.5 и 9.1 на сто), Латвия (8.4 на сто при жените и 10.9 на сто при мъжете) и Литва (6.7 процента при жените и 9.1 процента при мъжете). Една трета от ръководителите в ЕС са жени Работещите мъже обикновено заемат по-високи позиции от работещите жени. Една трета (33 на сто) от ръководителите в ЕС през 2016 г. са жени. Техният дял не надвишава 50 на сто в нито една от държавите членки, като най-голям е в Латвия (47 на сто), Полша и Словения (по 41процента), Литва, Унгария и Швеция (по 39 на сто), а най-малък е в Люксембург (18 на сто), Чешката република, Нидерландия и Гърция (по 25 на сто). Жените печелят средно с 16 процента по-малко от мъжете В ЕС през 2015 г. средната брутна почасова заплата при жените е била с 16.3 на сто по-малка отколкото при мъжете. Средно жените са печелили по-малко от мъжете във всички държави членки, но разликата в заплащането между жените и мъжете варира. Най-големи разлики са наблюдавани в Естония (26.9 на сто), Чешката република (22.5 на сто), Германия (22 на сто), Австрия (21.7 на сто) и Обединеното кралство (20.8 на сто). Най-ниска е разликата в заплащането между жените и мъжете в Люксембург и Италия (по 5.5 на сто), Румъния (5.8 на сто), Белгия (6.5 на сто) и Полша (7.7 на сто). В публикацията се посочва , че разликата в заплащането на жените и мъжете (като некоригиран показател) не е точен измерител на неравенството между половете по отношение на почасовото заплащане. Разликата във възнагражденията отчасти може да се дължи на индивидуалните характеристики на заетите мъже и жени (напр. опит и образование), както и на факта, че в някои икономически сектори и професии традиционно работят повече мъже (съответно с по-високи заплати) отколкото жени в сравнение с други сектори и професии. Следователно разликата в заплащането е свързана с редица културни, правни, социални и икономически фактори, които далеч надхвърлят въпроса за равното заплащане за равен труд, се допълва в публикацията. Най-голяма е разликата между мъжете и жените в почасовото заплащане при ръководителите. При сравнението на почасовото заплащане за всичките девет класове професии жените са получавали по-малко от мъжете в ЕС през 2014 година. Това се отнася за всички държави членки с много малко изключения. Най-голяма е разликата в почасовото заплащане при ръководителите - с 23 на сто по-ниско при жените отколкото при мъжете. Най-малки са разликите при два от класовете професии с най-ниски заплати - помощен административен персонал и персонал, зает с услуги за населението, търговията и охраната (с 8 процента по-ниско заплащане при жените в сравнение с мъжете). Повече мъже отколкото жени в ЕС пият алкохол и пушат Съществуват големи различия между жените и мъжете, а също и между държавите членки, при консумацията на алкохол, цигари, плодове и зеленчуци. През 2014 г. в ЕС по-голям дял от мъжете в сравнение с жените употребяват алкохол всяка седмица (38 на сто от мъжете на 18 и повече години в сравнение с 23 на сто от жените на същата възраст). Сред държавите членки делът на мъжете варира от 21 процента в Латвия до 52 процента в Обединеното кралство, а за жените - от 5 на сто в Румъния и Литва до 40 на сто в Обединеното кралство. По-голям дял от мъжете в сравнение с жените в ЕС са пушачи (24 на сто от мъжете на възраст над 18 години са ежедневни пушачи в сравнение с 16 на сто от жените на същата възраст). Делът на мъжете варира от 10 процента в Швеция до 40 процента в Кипър, а на жените - от 9 на сто в Румъния до 23 на сто в Австрия. За разлика от употребата на алкохол и тютюнопушенето редовната консумация на плодове и зеленчуци се счита за важен елемент на здравословна и балансирана диета. В ЕС през 2014 г. 54 на сто от жените и 49 на сто от мъжете консумират една до четири порции плодове и зеленчуци дневно. Делът на мъжете варира от 26 на сто в Нидерландия до 70 на сто в Белгия, а на жените - от 32 процента в Нидерландия до 73 процента в Белгия. Мъжете спортуват по -често, но все още по-голям дял са с наднормено тегло Друг компонент на здравословния живот е редовната физическа активност. В ЕС през 2014 г. 36 на сто от мъжете са отделили 150 или повече минути седмично за спортни и физически дейности, които не са свързани с работа, в сравнение с 26 процента от жените. Делът на мъжете варира от 14 на сто в Румъния до 55 на сто във Финландия, а на жените от - 4 на сто в Румъния до 57 на сто в Дания. Всички посочени фактори оказват влияние върху теглото. В рамките на ЕС през 2014 г. с наднормено тегло са 57 процента от мъжете (с индекс на телесна маса 25 или повече) в сравнение с 44 процента от жените. Пропорциите между държавите членки варират за мъжете от 52 процента в Нидерландия и Франция до 66 на сто в Хърватия, а за жените - от 35 на сто в Италия до 54 на сто в Малта. Жените четат книги повече от мъжете При общуването, например срещи с приятели, както и при културните навици, например посещения на представления на живо, също се наблюдават различия между жените и мъжете. Четенето на книги е по-често срещано сред жените отколкото сред мъжете в ЕС (42 на сто от жените и 31 на сто от мъжете през 2013 г.), както и посещаването на представления на живо (30 на сто от жените и 27 на сто от мъжете през 2015 година). Културните навици, като например посещенията на кинопрожекции (28 процента от жените и 27 процента от мъжете) и на културни обекти (по 27 на сто от жените и от мъжете) или срещи с приятели (по 23 на сто от жените и от мъжете), са много сходни сред жените и мъжете. Посещенията на спортни събития обаче са по-чести сред мъжете отколкото сред жените (21 на сто от мъжете и 13 на сто от жените) в ЕС. Жените използват интернет повече за социалните мрежи, а мъжете - за четене на новини Жените в ЕС използват интернет по-малко отколкото мъжете (77 на сто от жените на възраст между 16 и 74 години са използвали интернет поне веднъж седмично през 2016 г. в сравнение с 81 на сто от мъжете на същата възраст). Делът на жените в ЕС, които четат новини онлайн е по-малък в сравнение с този на мъжете (68 на сто от жените и 72 на сто от мъжете, използвали интернет през последните три месеца през 2016 година). Няма голяма разлика при използването на интернет за телефонни разговори (38 на сто от жените и 40 на сто от мъжете), интернет банкиране (58 процента от жените и 60 процента от мъжете) и търсене на работа (22 на сто от жените и 21 на сто от мъжете през 2015 година). Еднакъв е делът на жените и мъжете (86 процента), които използват интернет за изпращане и получаване на електронна поща. От друга страна, по-голям дял от жените са използвали интернет за участие в социални мрежи (65 на сто от жените и 61 на сто от мъжете). Жените купуват повече дрехи онлайн, а мъжете - електронно оборудване Мъжете са малко по-активни в онлайн пазаруването от жените (през 2016 г. 65 на сто от жените - потребители на интернет, са пазарували онлайн в сравнение с 67 на сто от мъжете ). Но жените и мъжете купуват различни стоки. Много повече жени отколкото мъже купуват дрехи по интернет (68 на сто от жените в сравнение с 56 на сто от мъжете, пазаруващи онлайн), докато мъжете купуват повече електронно оборудване (31 процента от мъжете и 17 процента от жените, пазаруващи онлайн). По-малка е разликата при закупуването на филми онлайн (20 на сто от жените и 26 на сто от мъжете, пазаруващи по интернет), домакински стоки (съответно 43 на сто и 45 на сто), резервации за пътуване и настаняване (съответно 51 процента и 52 процента), докато при онлайн пазаруването на билети за различни събития няма разлика между жените и мъжете - по 38 на сто. Грижите за децата, домакинската работа и готвенето са приоритет на жените Във всички държави членки много по-голям е делът на жените отколкото на мъжете, които полагат грижи за децата, готвят и извършват домакинска работа. През 2016 г. в ЕС 92 на сто от жените на възраст между 25 и 49 години (с деца под 18 години) се грижат за децата си ежедневно в сравнение с 68 на сто от мъжете. Сред държавите членки най-големи различия между жените и мъжете са наблюдавани в Гърция - 95 на сто от жените и 53 на сто от мъжете, и Малта - съответно 93 на сто и 56 на сто, докато най-малките разлики са установени в Швеция - 96 процента от жените и 90 процента от мъжете, и Словения - съответно 88 на сто и 82 на сто. За домакинската работа и готвенето разликите са още по-големи. В ЕС през 2016 г. 79 процента от жените са готвели и/или са извършвали домакинска работа ежедневно в сравнение с 34 процента от мъжете. Най-голяма е разликата между жените и мъжете в Гърция - 85 на сто от жените и 16 на сто от мъжете, и Италия - съответно 81 на сто и 20 на сто, а най-малка е в Швеция - 74 процента от жените и 56 процента от мъжете, и Латвия - съответно 82 на сто и 57 на сто.", "date": "2017.10.18", "title": "Евростат: Жените в ЕС - по-образовани от мъжете, с по-ниско заплащане и с по-дълъг живот"}
{"url": "https://www.24chasa.bg/novini/article/6502207", "text": "Признаването на българско малцинство в Албания доказва за пореден път, че ние, българите, сме силни и постигаме националните си цели само тогава, когато сме единни. Това заяви от парламентарната трибуна депутатът от \"Обединени патриоти\" Красимир Богданов в декларация от името на парламентарната група. Богданов заяви, че признаването на българското малцинство в Албания е исторически момент и показва европейския подход на страната към малцинствените групи на територията ѝ. С това решение се доказвали и приятелските чувства между двете държави. \"По различни оценки днес в Албания живеят между 50 000 и 150 000 души с българско самосъзнание в района на Мала Преспа и област Корча, Голо бърдо, Гора. Хиляди българи живеят и в големите градове във вътрешността на страната. След 1990 г. те създават няколко свои организации, открити са били и три български съботно-неделни училища - в Тирана, Корча, Билища\", обясни Богданов. По думите му единствено македонското малцинство в Албания е оказало съпротива за признаване на българското такова.", "date": "2017.10.18", "title": "Богданов: Признаването на българското малцинство в Албания доказва, че българите сме силни"}
{"url": "https://www.24chasa.bg/novini/article/6502209", "text": "Прочутият американски финансист Джордж Сорос дари голяма част от богатството си на своята фондация, създадена през 1984 г. в подкрепа на демокрацията, човешките права и свободата на печата, предаде Франс прес, цитира БТА. \"Отворено общество\" получи 18 милиарда долара от 87-годишния Сорос, голям донор на Демократическата партия в САЩ, заяви говорителка на фондацията пред АФП. Сумата е свързана с \"текущия трансфер на активи\" от страна на Сорос, \"който планира да остави най-съществения дял от богатството си на фондациите \"Отворено общество\", изтъкна тя. Дарението превръща \"Отворено общество\" във втората най-богата неправителствена организация в САЩ след фондацията на Бил и Мелинда Гейтс, която разполага с 40 милиарда долара, за да подпомага решаването на проблемите в общественото здравеопазване и развитието навсякъде по света, сочат данни на \"Нешънъл филантропик тръст\". \"Отворено общество\" представлява мрежа от 39 организации, работещи в цял свят. Първата започна да действа през 1984 г. в Унгария, родната страна на Сорос. Последната до момента бе открита през 2016 г. в Мианма. Джордж Сорос е президент на \"Отворено общество\", а синовете му Александър и Джонатан - членове на управителния съвет. В дейността на фондацията участват и други от децата му. Известен с рисковите си финансови операции, американският милиардер от унгарско потекло е дарил досега 12 милиарда долара от състоянието си за благотворителни цели. Първото му дарение е от 1979 г., когато финансистът осигури стипендии на чернокожи ученици от Южна Африка в разгара на апартейда, напомня фондацията му на своя сайт.", "date": "2017.10.18", "title": "Джордж Сорос дари 18 млрд. долара на \"Отворено общество\""}
{"url": "https://www.24chasa.bg/novini/article/6502201", "text": "Българският евродепутат от ГЕРБ/ЕНП д-р Андрей Ковачев беше избран за новия заместник-председател на Групата на Европейската народна партия (ЕНП) в Европейския парламент днес, 18 октомври 2017. Той спечели гласуването с 95 гласа, а другият кандидат Едуард Кукан от Словакия получи 57 гласа, информираха от пресцентъра на ГЕРБ.  \"Това означава признание както за работата на цялата българска делегация в Групата на ЕНП, така и за България! Отстоявайки нашите ценности, Групата на ЕНП в ЕП ще продължи да работи и в ЕС, и в нашето съседство за демократизация, сигурност, върховенство на закона и европейска интеграция\", каза след избирането му Андрей Ковачев. Българският евродепутат става част от председателството на Групата на ЕНП, като заедно с председателя на Групата и колегите си заместник-председатели отговаря за ръководенето на Групата по време на пленарните заседания на Европейския парламент, представлява я пред външни фактори и информира Асамблеята на Групата за взетите политически и стратегически решения. На редовни интервали се среща с ръководителите на националните делегации, за да обсъдят основните направления в политиката и да подготвят важните решения за стратегията на групата. Изборът за заместник-председател на Групата на ЕНП се проведе, за да бъде попълнено мястото в ръководството на Групата, което беше освободено от Мария Габриел след избирането й за еврокомисар по цифровата икономика и цифровото общедство. Д-р Андрей Ковачев също така е част от Председателството на Европейския парламент, като един от квесторите на институцията. ", "date": "2017.10.18", "title": "Андрей Ковачев беше избран за заместник-председател на ЕНП в Европарламента"}
{"url": "https://www.24chasa.bg/novini/article/6502230", "text": "Правителството прие решение за отчуждаване на части от частни имоти с обща площ 6 дка в землището на с. Завой, община Тунджа, съобщи пресслужбата на кабинета. Терените ще бъдат засегнати при изграждането на съоръжение по железопътната линия Ямбол-Зимница при гара Завой. Обектът е част от проекта на Национална компания \"Железопътна инфраструктура\" за рехабилитация на жп участъка Пловдив-Бургас, който е от национално значение. С друго решение правителството промени от публична в частна държавна собственост статута на имот в община Стара Загора с оглед внасянето му като непарична вноска в капитала на \"Държавна консолидационна компания\" ЕАД. Имотът представлява терен с площ от 1187,471 дка и е застроен с 93 сгради. Кабинетът възложи на министъра на икономиката да осъществи дейностите по увеличението на капитала на държавното дружество. За публична държавна собственост беше обявен имотът в Несебър, върху който е изградена водната учебна спортна база. Съоръженията се ползват от Националната спортна академия \"Васил Левски\", а с днешното решение преминават в управление на висшето училище. Сградите и терените на Селскостопанската гимназия в Садово и на професионалните гимназии по лозарство и винарство \"Александър Стамболийски\" в Плевен, по горско стопанство и дървообработване \"Стефан Божков\" в Батак, по механизация на селското стопанство в Септември и по механизация на селското стопанство \"Никола Златарски\" в Златарица бяха прехвърлени в собственост на съответните общини. Досега те са били публична държавна собственост, управлявани от Министерството на земеделието, храните и горите. Промяната се прави поради преобразуването на училищата в общински.", "date": "2017.10.18", "title": "Отчуждават се частни имоти за модернизацията на жп участък"}
{"url": "https://www.24chasa.bg/novini/article/6502232", "text": "Специализираната прокуратура обвини седем души в участие в организирана престъпна група за превеждане на мигранти от Турция към Румъния през България. Това съобщиха от прокуратурата. Двама от арестуваните са сирийци (единият с българско гражданство), двама иракчани и трима българи. Събраните доказателства сочат, че групата е действала от януари 2016 г. Участници са посрещали чужденци (повечето нелегално преминали турско-българската граница) и са ги транспортирали с микробуси до Бургас. От там мигрантите били докарвани в София и настанявани временно, най-често в кв. \"Модерно предградие\", но и в комплексите Обеля и Люлин. Впоследствие те били превозвани на групи до Видин и изпращани към Румъния. За да не буди подозрения, един от автомобилите, собственост на участник в групата, всяка седмица се движел с различни номера, взети от други коли. За \"услугата\" мигрантите плащали различни суми, в зависимост от техните възможности, като таксата достигала до 2000 евро на човек. По време на операцията по задържане на участниците в групата на различни адреси и в автомобили са намерени и иззети два пистолета, около 500 г. марихуана, паспорти на чуженци, около 20 000 евро в различна валута, боен нож и други доказателства за престъпната дейност. Утре прокуратурата ще поиска от съда всички да бъдат оставени в ареста.", "date": "2017.10.18", "title": "Обнивиха седемте задържани за трафик на бежанци"}
{"url": "https://www.24chasa.bg/novini/article/6502246", "text": "България възприема като важна отговорност предстоящото председателство на Съвета на Европейския съюз и като шанс да задълбочим и подобрим сътрудничеството си с партньорите си в общността. Това заяви президентът Румен Радев, който днес проведе работна среща с ръководителите на дипломатическите мисии на държавите членки на Европейския съюз и Европейското икономическо пространство в България. Държавният глава изрази благодарността на страната ни за подкрепата и съветите, които България получава от европейските си партньори по линия на подготовката и дефинирането на приоритетите ни за председателството през следващата година, информират от прессекретариата на президента. „Гражданите на Европейския съюз поставят като приоритет да бъде ефективно гарантирана сигурността им. Предстои ни важната задача да изградим ефективни механизми за интеграция и подобряване на политиките в много сфери, измежду които продължаването на кохезионната политика, дигитализацията в ЕС и отбраната. Отговорна задача са и преговорите за излизане на Великобритания от Съюза с оглед на зачитането на правата на европейците“, заяви президентът Румен Радев на срещата. „По време на своето председателство България си поставя за цел да бъде безпристрастен ръководител на преговорите в рамките на Съвета. Това, от което ще спечелим, е не налагането на национални интереси, а утвърждаването ни като отговорен, надежден и равнопоставен партньор в ЕС“, добави още Румен Радев. На срещата бяха обсъдени актуалните теми от дневния ред на Европейския съюз, процеса на присъединяване на България към Шенгенското пространство, както и мерките, които страната ни предприема за повишаване на ефективността на борбата с корупцията, както и справянето с мигрантската криза. Държавният глава призова да бъдат прилагани еднакви критерии по отношение на участието на държавите членки в интеграционните проекти на Европейския съюз като Шенген. Румен Радев предупреди да не се допускат двойни стандарти, които имат обезкуражаващ ефект върху страните, изпълняващи стриктно задълженията и стандартите, заложени в европейското законодателство. Дипломатическите представители проявиха интерес към позицията на държавния глава относно проектите за създаване на обща отбрана на Европейския съюз. По думите на Румен Радев правилната стратегия за общността и индивидуалните държави членки е да разполагат с широк спектър от способности, които да гарантират постоянна готовност в днешната непредсказуема среда, а не да се предвиждат посоките и мащаба на потенциалните атаки. По време на разговора беше потвърдена готовността на България да подкрепи интеграцията на държавите от Западните Балкани в ЕС. „В политиката си спрямо региона Европейският съюз не трябва да установява нови критерии. Силата на ЕС е в това да прилага еднакви справедливи стандарти спрямо всички. Трябва да окуражаваме и подкрепяме страните в това да прилагат необходимите реформи още преди присъединяването си, както и да установяват ефективни добросъседски отношения помежду си“, каза още президентът.", "date": "2017.10.18", "title": "Радев: Не трябва да има двоен стандарт при приемането на държавите членки в Шенген"}
{"url": "https://www.24chasa.bg/novini/article/6502016", "text": "Истински писатели да посещават училищата и да влизат в Час на класния. Това е новата инициатива на \"24 часа\", която ще надгради инициативата \"18-те книги на 18-годишните\". Кампанията е организирана от \"24 часа\" и VIVACOM. Искаме писателите директно да говорят на децата за важността от четенето, обясни главният редактор на \"24 часа\" Борислав Зюмбюлев. Министерството на образованието също подкрепя инициативата. \"Много хубава идея е да направим такива часове с популярни личности, които могат да говорят с учениците за четенето\", приветства министърът на образованието Красимир Вълчев. \"Като личности и отделни иниституции трябва да обединим усилията си младите хора да четат повече. Колкото повече четат учениците, толкова по-добро общество ще имаме\", коментира образователният министър Красимир Вълчев. Тази година ще обучим още 10 000 неграмотни и слабограмотни лица, каза още министърът.  „За втора поредна година VIVACOM подкрепя тази не само интересна, но и важна инициатива, част от усилията ни да инвестираме в образованието на българските деца. Един от най-стойностите аспекти на кампанията е отварянето на диалог между поколенията. Той започна като разговор за книгите, които ни оформят, учат и забавляват, но прерасна в нещо по-всеобхватно: дискусия за ценностите на различните генерации, за техните стремежи, за разбирането помежду им. Всеки един от нас е различен, но с помощта на книгите можем да намерим обща посока“, каза Веселка Вуткова, директор „Корпоративни комуникации“ във VIVACOM. \"В момента всяко човешко създание става арена на сблъсъка между светлината и мрака. Всяко човешко създание се изправя пред въпроса по кой път да поеме\", каза пък писателят Антон Дончев. \"Всеки от нас участва в битка на Армагедон. Очакваха роботи да се бият, чакаха го. Нещата се оказаха други. Битката в момента е за човешките души\", допълни авторът на \"Време разделно\". Господарите на света на комуникациите отказват на децата си до 14-15-годишна възраст да застават пред компютър. \"Вие сигурно четете повече от мен. Моля, помнете, че влизате в редицата на армиите, които се сражават за човешката душа\", обърна се Дончев към събраните на събитието, организирано от \"24 часа\" ученици. \"Насила не се чете, но всеки родител, всеки учител трябва да даде максималното, за да накара децата да четат\", каза пък писателката Людмила Филипова. \"Аз нямам какво да ви кажа. Мога да ви окуража да четете безразборно, да четете безотговорно. Да не се интересувате дали тази книга е харесала на някого. Не четете книги, защото са класика или защото са модерни. Търсете книгите, които ще ви докоснат. Не четете докрай. Ако нещо не ви хареса до 20-а или 50-а страница, спрете. Четете за удоволствие, защото няма по-голямо удоволствие от четенето\", обърна се към учениците пък Захари Карабашлиев. \"Между книгите, които не сте задължавани да четете винаги ще намерите тази, която ще хареса на вас. Четете много\", каза пък ректорът на СУ \"Св. Климент Охридски\" проф. Анастас Герджиков. Тази година СУ стана на 130 години и аз се опитвам да убедя университета, че тези чествания не трябва да са затворени при нас, а трябва да дадем духовна и културна визия, допълни той.  \"Книгите вече са история. Заради това и няма да изчезнат библиотеките, защото там можем да видим историята\", категорични бяха обаче част от участващите в дискусията ученици. В книгите обаче няма фалшиви новини, а интернет е препълнен с такива и няма кой да ти каже кое е ляво, кое е дясно, опонира им акад. Антон Дончев.", "date": "2017.10.18", "title": "Истински писатели влизат в училище (Обновена, Видео)"}
{"url": "https://www.24chasa.bg/novini/article/6502296", "text": "Синът на бившия либийски лидер Муамар Кадафи - Сейф ал Ислам, започна политическа дейност на територията на своята страна, заяви по телевизия \"Ал Арабия\" адвокатът на семейство Кадафи Халед аз Заиди, цитиран от ТАСС и БТА. \"Сейф ал Ислам участва в живота на либийското общество, той поддържа контакти с обществените дейци и с лидерите на либийските племена с цел сформиране на всеобхватна програма\", отбеляза юристът. По думите му синът на бившия лидер на Либия провежда консултации и срещи \"за постигане на съгласие и реално политическо уреждане\" в страната. \"Сейф ал Ислам има същото право, както всеки друг гражданин на Либия, да участва в политическия процес\", добави Аз Заиди. Адвокатът опроверга твърденията, че синът на Кадафи е напуснал родината си и подчерта, че той няма да го направи, но отказа да съобщи къде точно се намира неговият довереник. 44-годишният Сейф ал Ислам - най-големият син от втория брак на убития по време на революцията от февруари 2011 г. Муамар Кадафи, бе смятан от баща си за негов политически наследник. Той е архитект и инженер по образование, учил е в Австрия и Великобритания. Завършил е престижното Лондонско училище по икономика и политически науки с титла \"доктор по философия\". Кадафи-младши оглавяваше международния благотворителен фонд, носещ името на баща му, припомня ТАСС. Сейф ал Ислам бе арестуван през ноември 2011 г. от бригада опълченци от град Зинтан, когато пътуваше към границата с Нигер. Лежа в затвора, охраняван от една от контролиращите този град въоръжени групировки. Апелативният съд в Триполи на 24 юли 2015 г. го осъди задочно на смърт по обвинение в \"престъпления срещу либийския народ\", извършени по време на февруарската революция. Местните управляващи в Зинтан обаче категорично отказаха да предадат затворника на столичните власти, с които те неведнъж враждуваха след падането на предишния режим. В началото на юни т.г. Сейф ал Ислам бе освободен от затвора в Зинтан. Срещу него има и обвинения в престъпления срещу човечеството от Международния наказателен съд, който от няколко години иска той да му предаден, за да бъде съден в Хага.", "date": "2017.10.18", "title": "Синът на Кадафи - Сейф ал Ислам - започна политическа дейност в Либия"}
{"url": "https://www.24chasa.bg/novini/article/6502297", "text": "Върховният касационен съд направи втори опит да приключи делото срещу групата \"Килърите\". Съдебният състав изслуша прокуратурата, защитниците и подсъдимите и ще мисли близо месец дали да финализира делото или да го върне пак на долната инстанция. Петър Стоянов-Сумиста, Янко Попов, Георги Вълев, Васил Костов и Райчо Стойнев са подсъдими за редица престъпления, сред които и убийства, а делото стига за втори път до ВКС. Райчо Стойнев е оправдан частично, а останалите са осъдени, някои с доживотни присъди. Петър Стоянов, Георги Вълев, Васил Костов и Янко Попов искат делото отново да бъде върнато за ново разглеждане. Допуснати били съществени нарушения, а наказанията били несправедливи.", "date": "2017.10.18", "title": "ВКС направи втори опит да приключи делото \"Килърите\""}
{"url": "https://www.24chasa.bg/novini/article/6502236", "text": "Правителството утвърди плана за 2017 г. за изпълнение на Стратегията за противодействие на радикализацията и тероризма, съобщи пресслужбата на кабинета. В него са включени мерките, изпълнявани от ангажираните с проблема министерства, държавни агенции и институции, както и неправителствени организации. Стратегията за противодействие на радикализацията и тероризма (2015-2020) акцентира върху политиките за превенция и по-добро разбиране за процесите на радикализация, отчитайки необходимостта от мултидисциплинарен подход. За осъществяване на целите й се планират и реализират редица мерки за изработване на ефикасна правно-нормативна рамка за превенция и противодействие на радикализацията и тероризма, за изграждане на система за мониторинг и координация, за подобряване организацията и дейността на специализираните структури и повишаване на експертния капацитет.", "date": "2017.10.18", "title": "Правителството утвърди плана за изпълнение на Стратегията за борба с тероризма"}
{"url": "https://www.24chasa.bg/novini/article/6502333", "text": "Гражданите няма да могат да бъдат съдени без да знаят. Това заяви омбудсманът Мая Манолова в парламента по повод промените в Гражданско-процесуалния кодекс, които депутатите гласуват днес. \"Пет от шестте цели, които си бяхме поставили от началото са постигнати. Това е един много добър резултат. Така, че свръхправомощията, които си бяха поставили частните съдебни изпълнители и натиска, който осъществяваха ще бъде прекратен. Шестата цел, която си бяхме поставили остава на дневен ред. С юристите от Обединение патриоти от утре ще изготвим механизъм, който да не товари длъжниците, но да дава възможност за проверка на претенциите на банките, които те в момента могат да направят по облекчена процедура\", обясни Манолова. \"Вече граждани няма да могат да бъдат съдени без да знаят. Те ще могат да плащат и по време на съдебния процес. Защото често има хора, които биха си платили дълг от 50-200 лв., но просто не знаейки за него, в една хубава сутрин се събуждат със запорирано имущество и свръхразноски в изпълнителното производство. Третото много важно постижение е намаляването на таксите за ЧСИ, които бяха ужасно несправедливи. Дава се възможност длъжниците да оспорват оценките на имоти, когато се изнасят за публична продан. За да се прекратят практиките да продадат жилището ти на безценица и ти да останеш вечен длъжник. И се въвежда изрично изискване към частните съдебни изпълнители в тяхната дейност за съразмерност. Тоест да няма заплашени в случаите в който за малък дълг те запорират всичките ти сметки и суми по тях, жилища, земеделски земи, автомобили и др. Това бяха и най-сериозните оплаквания на хората до институцията. Всичко това нямаше да стане без правната комисия, на нейният председател Данаил Кирилов и депутатите\", заяви омбудсманът по повод промените в ГПК. Манолова обясни, че ако има предложения, които не работят, човекът, който ги е направил ще си понесе отговорността. Ако въпреки промените ЧСИ-тата заобикалят закона или текстовете не работят добре, омбудсманът ще направи анализ на действието и след шест месеца ще внесе отново предложения за промени. Тя бе категорична, че е време да се извади и разгледа и законът за частния фалит.", "date": "2017.10.18", "title": "Омбудсманът: Гражданите няма да могат да бъдат съдени без да знаят"}
{"url": "https://www.24chasa.bg/novini/article/6502303", "text": "Премиерът на Малта Джоузеф Мускат определи убитата разследваща журналистка Дафне Каруана Галиция като неговия най-голям противник, но обеща да изправи убийците й пред правосъдието, предаде Франс прес, цитирана от Фокус. Лявоцентристкият премиер, когото синът на убитата журналистка посочи като съучастник в убийството, опита да измести вниманието към основната опозиционна Националистическа партия, като заяви, че именно тя е била фокусът на последното й разследване. „Немислимо е в страна като Малта някой да умре заради работата си, в случая на Каруана Галиция за това, което е написала“, каза Мускат в интервю за ежедневника La Republika. „Тя навярно бе моят най-голям противник, атаките й срещу мен датират още от дните, когато бях лидер на опозицията. Но това бе нейната работа“, каза премиерът, като добави, че е поискал помощ от Федералното бюро за разследване на САЩ и други европейски служби за сигурност“ за установяването на извършителите. ", "date": "2017.10.18", "title": "Премиерът на Малта: Убитата разследваща журналистка беше най-големият ми враг"}
{"url": "https://www.24chasa.bg/novini/article/6501705", "text": "Началникът на британското вътрешно разузнаване заяви, че никога през 34-годишната си кариера не е бил свидетел на толкова голяма терористична заплаха, каквато сега е надвиснала над Обединеното кралство, предаде Асошиейтед прес. Директорът на МИ5 генерал Андрю Паркър заяви днес в публична реч, че заплахата е \"многоизмерна, еволюира бързо, с невиждани преди мащаб и темпо\". При четири нападения в Лондон и Манчестър тази година загинаха общо 36 души, а властите са осуетили 20 нападения през последните четири години, като само за последните седем месеца са били предотвратени седем заговора на ислямисти, заяви Паркър, цитиран от Ройтерс и БТА. По думите му само през първите шест месеца на 2017 г. са били арестувани 379 души, заподозрени в тероризъм. \"Не зная някога да е имало по-разнообразни заплахи: заговори, разработвани тук в Обединеното кралство, но ръководени зад граница, както и в онлайн пространството\", каза Паркър. Те варират от кроене на сложни планове до обикновени намушквания с нож, от готвени дълго нападения до спонтанни атаки, каза директорът на МИ5, който изнася рядко публични речи и последната му такава бе през 2015 г. Понякога от зараждането на идеята, през планирането, до преминаването към действие изминават само няколко дни, добави Паркър.", "date": "2017.10.18", "title": "Британското разузнаване: Терористичната заплаха никога не е била толкова голяма"}
{"url": "https://www.24chasa.bg/novini/article/6501062", "text": "Българска болнична асоциация се присъединява към призива на БЛС за заплащане на извършената медицинска дейност на лечебните заведения в периода април 2016 г. до април 2017 г., която е известна като „надлимитна”. Незаплащането на предоставените от лечебните заведения здравни услуги е много опасно и подлага на риск цялата здравна система. Неслучайно тази седмица сме свидетели на колапс на болницата във Враца.  В последните три години на болниците бяха наложени месечни лимити. Те не отразяват правото на пациентите за свободен избор къде да се лекуват, ограничават възможността за въвеждане на нови дейности от ЛЗ, неглижират задължението на болниците да не отказват лечение на спешни пациенти /в т.ч. с инсулти, инфаркти и т.н./. Това доведе до натрупване на милиони левове неразплатена, но извършена дейност.   Всички знаем колко пъти за тези 11 години са нараснали разходите за фонд „Работна заплата”, ток, вода, горива и т.н. Всички болници полагат огромни усилия да се справят с дефицита на медицински кадри. В условията на свободен европейски пазар натискът за повишение на заплатите е ежемесечен. Освен това – грижа на болниците е осигуряването на съвременна апаратура за диагностика и лечение и консумативи, които са на европейски цени. На следващо място да не забравяме, че сме подложени на ежегодни промени в нормативната уредба, която въвежда нови изискванията към лечебните заведения, без ясна визия и дългосрочна стратегия. Нерядко тези промени са незаконосъобразни и впоследствие отменяни от съда. Това води до нарастване на разходите на болниците с цел да се покрият новите условия, които впоследствие отпадат. Липсата на добра нормативна база е пречка за нормалната ни работа.  Само парите, отделени за дейности, могат да задържат лекарите в България, да осигурят инвестиции и просперитет на болниците и качествено лечение на българските граждани. Нека не свеждаме здравеопазването в България до продажба на лекарства от аптеките и здравен туризъм в чужбина. По този повод считаме, че между Министерството на здравеопазването и лечебните заведения трябва да има продуктивен диалог. ББА предлага своята експертна помощ и подкрепа в опитите да се намери устойчивост и стабилен здравен модел.", "date": "2017.10.18", "title": "Становище от Българска болнична асоциация"}
{"url": "https://www.24chasa.bg/novini/article/6501028", "text": "Счупванията на гръбначните прешлени представляват около 0,5 % от всички счупвания на опорно-двигателния апарат. Това са едни от най-редките, но случат ли се, са и най-сериозните травми. Някой от тях могат да са причина и за изключително тежка инвалидност до пълна обездвиженост. Най-често фрактури на прешлените се получават при травматични увреждания (т.н. високоенергийни фрактури) – при рязко, насилствено навеждане, надминаващо подвижността на гръбнака, при автомобилни катастрофи, при падане от височина. Възможни са и така наречените патологични (нискоенергийни) фрактури, настъпващи в резултат на минимално натоварване, при предварително променена структура на прешлена от остеопороза, злокачествено заболяване и др. Има случаи, при които болният не разбира, че има счупен прешлен, а това се установява случайно, при образно изследване по друг повод. В миналото лечението на тези фрактури се осъществявало, като пациентът се е поставял в т.нар. „гипсово корито”. Това е нещо като корсет, в който пациента престоява около 9 месеца. В днешно време, с развитието на технологиите и навлизането им във всички сфери на нашия живот, включително и в медицината, този проблем се решава по оперативен начин. Посредством минималноинвазивните процедури вертебро- и кифопластика, пациентът е в състояние да се върне към нормалния си начин на живот след няколко дни. Какво представлява вертебропластиката? Това е минимално инвазивна хирургична процедура, при която в увредените прешлени се инжектира специален костен цимент /полиметилметакрилат/, с цел да се стабилизира засегнатото гръбначно ниво и да изчезне болката. Тази процедура се извършва под локална или обща анестезия. Пациентът лежи по корем в на операционната маса. Под рентгенов контрол, в тялото на счупения прешлен се въвежда специална игла, след което бавно и фракционирано се инжектира костния цимент. Костният цимент (полимерът) се втвърдява за около 10 мин. Въведеният материал запълва зоните с дефекти и по този начин повишава стабилността и укрепва прешлена. Иглата се отстранява и се поставя стерилна превръзка на мястото на убождането. Времетраенето на цялата процедура е около 40 минути. Трябва да се отбележи, че при остеопоротичните фрактури и при фрактурите в резултат на онкологично заболяване, само вертебропластиката не е достатъчна като лечебен метод. Тя е част от комплексно лечение, което е медикаментозно със или без лъчелечение / при онкологичните заболявания/. За да се постигне максимален ефект, трябва да се лекува и основното заболяване.  е подобрен метод за лечение на патологичните фрактури. При него, преди инжектирането на полимера, в тялото на прешлена се въвеждат катетри с балон на върха, които се раздуват под налягане. По този начин е налице възможност за известна корекция на формата на счупения прешлен и впоследствие полимерът се инжектира в образуваните кухини под по-ниско налягане. Това има предимство за намаляване на възможните усложнения от процедурата. Като техника, перкутанната вертебропластика започва да се прилага през 1984 г. за лечение на агресивни вертебрални хемангиоми. Днес този метод е широко застъпен в гръбначната хирургия.  Основната индикация за извършване на вертебропластика е болезнена, незаздравяла компресионна фрактура. Тези фрактури могат да са в резултат на: • Травми • Остеопороза • Метастази в прешлените • Вертебрални хемангиоми • Инфекции, системни и засягащи прешленните структури. • Дефект на задната кортикална стена на тялото на прешлена, при която съществува опасност от преминаване на костния цимент в гръбначно-мозъчния канал. Този проблем би могъл да се избегне чрез прилагането на кифопластика. • Нарушения в кръвосъсирването Усложнения: Процентът усложнения при вертеброплстика е нисък, което показва безопасността на процедурата, но като всяка хирургична интервенция, съществуват известни рискове от: • излив на костен цимент извън прешлена, преди да се е втвърдил o към гръбначния канал с опасност от притискане и евентуално увреждане на нервните структури в него o към венозната система За да се избегнат евентуални усложнения, както по време на операцията, така и след нея, е необходимо да се направят предоперативно определен набор от изследвания. Това са образни изследвания, за предпочитане ЯМР, кръвни изследвания и тестове за алергия. Приема на някой медикаменти също може да повлияе на резултата и трябва да бъде преустановен, след консултация със съответния специалист. Днес вертебропластиката на гръбначния стълб е предпочитан метод, поради комбинацията от ниска инвазивност и високата ефективност. Тази интервенция дава възможност на пациентите два часа след операцията да бъдат раздвижени, а престоят в болница е съкратен до 2-3 дни. Намаляването на синдрома на болката и поддържането на двигателната активност значително подобряват качеството на живот на пациентите. По този начин, методът на перкутанна вертебропластика/кифопластика може да бъде активно препоръчан за широко приложение при лечението на патологични вертебрални фрактури. Екипът на СБАЛ „Гръбначен Център” АД е висококвалифициран в областта на минимално инвазивните гръбначни операции. Лекарите базират своите познания на богат опит и специализации в чужбина. Центърът разполага с модерна апаратура от последно поколение, която осигурява най-добрите условия за извършване на миниинвазивните интервенции, както и отлични битови условия за пациентите. Болницата има договор с НЗОК. Прегледите са с предварително записан час на тел. 02/9170950 или 0889797794, всеки работен ден, от 8,00 до 16,00 ч. Информация може да получите и на сайта на лечебното заведение: ", "date": "2017.10.18", "title": "Оперативно лечение при счупване на гръбначни прешлени"}
{"url": "https://www.24chasa.bg/novini/article/6501735", "text": "                                                                                                                                                                                                                                                                                                                      ", "date": "2017.10.18", "title": "Гоце Делчев Рестарт - изтегли от тук безплатно приложението"}
{"url": "https://www.24chasa.bg/novini/article/6501727", "text": "Жена на 24 години е загинала на място в тежка катастрофа тази сутрин, съобщиха от Областната дирекция на МВР в Разград. Сигналът за пътно-транспортното произшествие на изхода на село Дряновец в посока Разград е получен около 8.10 часа. Жената пътувала в лек автомобил \"Опел Астра\", шофиран от 25-годишния й брат. Между селото и Стопанския двор в района на крайпътна чешма камион \"Мерцедес Актрос\" бил спрял за вода. Лекият автомобил се ударил в задната част на товарния. При сблъсъка пътничката загинала, а водачът е откаран в тежко състояние в Разградската болница . В момента се извършва оглед на местопроизшествието и се изясняват причините за катастрофата, допълват от полицията в лудогорския град.", "date": "2017.10.18", "title": "24-годишна загина на място при катастрофа в Разградско"}
{"url": "https://www.24chasa.bg/novini/article/6501734", "text": "С пълно единодушие парламентът преизбра току-що Максим Минчев за нов мандат като генерален директор на БТА. Той бе подкрепен от всички 141 гласували, след което положи клетва пред депутатите. Това е втори официален 5-годишен мандат на Минчев след приемането на закона, макар той да е на поста от 2003 г. Старият-нов генерален директор бе подкрепен от всички парламентарни групи, като в дискусията преди гласуването те се изказаха ласкаво за него. БТА е оазис, там липсват фалшиви новини, от каквито страдаме всички, заяви Иван Ченчев от БСП. За разлика от другите медии, които акцентират на негативното, БТА представя България пред Европа в положителна светлина, популяризира позитивното и качественото, което става в страната ни, похвали го и Вежди Рашидов от ГЕРБ. И разказа, че докато е бил министър на културата работел добре с Минчев с цел достигане на новините до българите в чужбина. БТА е една от малкото медии, които наистина работят за българите в чужбина, каза и Юлиян Ангелов от ОП.", "date": "2017.10.18", "title": "Парламентът преизбра Максим Минчев за шеф на БТА"}
{"url": "https://www.24chasa.bg/novini/article/6501743", "text": "Депутатите вчера направиха изключително важни стъпки към ограничаване на правомощията на частните съдебни изпълнители и дадоха глътка въздух на длъжниците, особено на малките длъжници, като намалиха значително таксите, които се събират в съдебното изпълнение. Това обясни в интервю за предаването \"Преди всички\" по    омбудсманът Мая Манолова. \"С промените, които бяха направени вчера в пленарна зала, преди това предложени от правна комисия, вече български граждани няма да могат да бъдат съдени, без да знаят, т.е. предприети са такива промени в призоваването, че да няма осъден българин, който да не е разбрал, че срещу него се води дело за дълг. Написаха се и се приеха ясни разпоредби, че след като бъде уведомен, че срещу него се води дело гражданинът да види по описан в молбата и решението начин как може да плати, така че да не стигне изобщо до частно съдебно изпълнение. Бяха намалени и таксите, които особено за най-малките дългове бяха особено несправедливи, така че три от шестте искания, които формулирах на база жалби на гражданите и отправих към Народното събрание, вчера бяха приети. Това е наистина една изключително голяма крачка напред към ограничаване на свръх правомощията и преустановяване на безобразията от частните съдебни изпълнители\", коментира омбудсманът. България е заплашена от санкция от Европейската правна институция по отношение на частните съдебни изпълнители, добави Манолова. \"Случаите, за които Словения беше осъдена в Европейския съд, са доста широко разпространена практика в България и те са свързани с това, че могат да се продават скъпи имоти, единствени жилища на длъжниците, за малки задължения, т.е. има несъизмеримост между дълга, който събира частният съдебен изпълнител и продаденото имущество. Тъй като длъжниците наскоро не можеха да оспорват оценките на недвижимите имоти, те се продаваха за жълти стотинки. Така за малък дълг и за продадено под пазарната му стойност жилище Словения е осъдена на близо 85 000 евро\", коментира тя.", "date": "2017.10.18", "title": "Манолова: Направиха се важни стъпки към ограничаване правата на частните съдебни изпълнители"}
{"url": "https://www.24chasa.bg/novini/article/6501725", "text": "Японски учени откриха под повърхността на Луната огромна пещера, в която в бъдеще ще може да се инсталира изследователска база, предаде ТАСС. Това бе оповестено от Японската агенция за изследванe на космическото пространство (ДЖАКСА). Пещерата е дълга 50 метра. Тя бе открита въз основа на данни, изпратени от японския космически апарат \"Кагуя\". Пещерата е под кратера Мариус на видимата страна на Луната. \"Кагуя\" първоначално успял да заснеме входа на пещерата, а след това с помощта на електромагнитно сондиране изследвал подземната й структура, предаде БТА. По мнението на японски експерти, тази дълга пещера се е образувала преди около 3,5 милиарда години в резултат на вулканична дейност. Инсталирането на изследователска база там ще позволи да се намали негативното влияние на радиацията върху нея, смятат от ДЖАКСА.", "date": "2017.10.18", "title": "Учени откриха пещера на Луната"}
{"url": "https://www.24chasa.bg/novini/article/6501761", "text": "Китайският президент Си Цзинпин заяви, че страната му \"има решимостта, увереността и способността\" да срази всеки опит на Тайван да стане официално независима държава, предаде Асошиейтед прес, цитирана от БТА. Той заяви днес на откриването на националния конгрес на Китайската комунистическа партия, че Пекин ще продължи да опитва с мирни средства да върне под свой контрол самоуправляващия се остров, но никога няма да позволи отцепване на която и да е част на Китай. Тайванското правителство заяви след речта на Си Цзинпин, че 23-милионното население на Тайван има пълното право само да решава своето бъдеще и че демократичната система е основна ценност на Тайван, предаде Ройтерс.", "date": "2017.10.18", "title": "Си Цзинпин: Китай няма да допусне независимост на Тайван"}
{"url": "https://www.24chasa.bg/novini/article/6501765", "text": "Парламентът прие промени в Данъчно-осигурителния процесуален кодекс. С разписаните промени Агенция „Митници” и общините също ще могат да предоставят информация по електронен път за наличие или липса на задължения. С това се цели намаляване на административната тежест. Досега това се извършваше от Националната агенция за приходите. Също така промените предвиждат да отпадне задължението да се уведомява НАП преди заличаване на едноличен търговец от търговския регистър. Също така фирмите, които не са развивали дейност в последната година, се освобождават от подаване на годишен отчет, данъчна декларация и годишен финансов отчет. В законопроекта са предложени и промени в Закона за акцизите и данъчните складове, Закона за корпоративното подоходно облагане, Закона за местните данъци и такси, Закона за данъка върху добавената стойност и други нормативни актове. Предложените промени в Закона за местните данъци и такси са насочени към облекчаване на административното обслужване и повишаване на контрола при извършване на годишните прегледи за техническа изправност на превозните средства. Проверката за платен данък ще се извършва чрез достъп до автоматизирани системи за обмен на информация. При комплексното административно обслужване при предоставяне по служебен път на информация за наличие или за липса на задължения към съответната община по реда на кодекса не се предвижда дължима такса. Предложението беше прието с 102 гласа \"за\", 0 - против, а 43 народни представители се въздържаха.", "date": "2017.10.18", "title": "Парламентът прие промени в Данъчно-осигурителния процесуален кодекс"}
{"url": "https://www.24chasa.bg/novini/article/6501768", "text": "Според данни на водената от САЩ международната коалиция срещу „Ислямска държава“, близкоизточната радикална групировка е загубила 87 % от територията на т.нар. халифат, чиито граници бяха очертани през 2014 г., пише германският вестник Bild, цитиран от Фокус. Съобщението бе разпространено по повод тригодишното съществуване на военната коалиция. В него бе казано още, че в резултат на усилията срещу джихадистите са освободени 6,5 млн. души. Във вторник Сирийските демократични сили (СДС) съобщиха, че са наложили „пълен контрол\" над сочения като столица на халифата на „Ислямска държава“ сирийски град Ракка. Четиримесечната кампания за освобождаване на града бе подкрепена от международната коалиция. Военният съюз, воден от САЩ, обучи в Ирак 120 хил. бойци срещу екстремистите, а в Сирия – 12 хил. В двете страни все още остават между три и седем хиляди членове на „Ислямска държава“.", "date": "2017.10.18", "title": "„Ислямска държава“ е загубила 87 % от териториите, контролирани през 2014 г."}
{"url": "https://www.24chasa.bg/novini/article/6501816", "text": "Заставаме зад нашия колега и няма да допуснем очернянето на човек, който няма никаква вина. Не може да отговаря той за брат си, обяви Таско Ерменков от БСП. Той определи атаката на ГЕРБ към червения депутат като \"дребнотемие и опит за отвличане на вниманието\". Не защото предрешаваме, че е престъпник, а защото не искаме да има съмнения, че парите трябва да са чисти, обясни Ерменков. Между Стоилов и брат му няма нито една обща фирма, няма преводи на пари, той не е назначаван на общински или държавни длъжности, не е участвал в разпределяне на обществени поръчки, обясни още Ерменков. Няма как действията му на физическо лице да бъдат приписвани на Георги Стоилов, допълни той. И обясни, че делото е било от 2015 г. и сега се вади за отвличане на вниманието, \"за опетняване на некомпрометирани хора, които нямат нищо престъпно в биографията си\". Не подкрепяме рекет и изнудване и ако съдът каже, че това е престъпление, ще го осъдим, категоричен бе соцдепутатът.", "date": "2017.10.18", "title": "БСП застана зад Георги Стоилов, но връща дарението на брат му"}
{"url": "https://www.24chasa.bg/novini/article/6501905", "text": "Испания ще отмени автономията на Каталуня, ако лидерът на областта не се откаже от плановете за независимост. Това заяви вицепремиерът на Испания Сорая Саенс де Сантамария, цитиран от AFP. Ако лидерът на Каталуня Карлес Пучдемон не даде удовлетворителен отговор в четвъртък, „това ще повлече след себе си прилагането на член 155 от конституцията“, каза Саенс де Сантамария пред парламента.", "date": "2017.10.18", "title": "Мадрид: Испания ще отмени автономията на Каталуния, ако Пучдемон не се откаже"}
{"url": "https://www.24chasa.bg/novini/article/6501907", "text": "Неочакван ход предприе след Върховния касационен съд Николай Русинов – Чеци, който е подсъдим за убийството в Борисовата градина на Яна Кръстева на 9 юли 2011 г. Той се отказа от адвокатите си – Иво Найденов и Асен Михайлов в съдебната зала. По думите му причината била, че върховните магистрати \"извили ръцете\" на защитниците му, защото дали ход на делото. Малко преди отказа му, двамата адвокати поискаха делото да се отложи, защото в съседна зала във ВКС час по-късно им предстояло делото срещу Петър Стоянов – Сумиста и още трима, известни като „Килърите”. Те обясниха че и двата процеса били тежки и ако пледират по делото на Чеци, после няма да са в състояние да защитават и другите си клиенти. Предстедателят на състава съдия Капка Костова им обясни, че именно за това делото за убийството на Яна е първо поред, още в 9ч., за да могат да съчетаят двата процеса, и даде ход на делото. След като минаха пледоариите на прокуратурата и на адвоката , който представлява родителите на Яна – Григор Вълков, Чеци взе думата и обясни, че в този момент се отказва от адвокатите си. При тази ситуация на съда не му остана никаква възможност освен да отложи делото. Прокуратурата и адвокат Вълков съзряха в това опит да се бави процесът. Според адвокат Вълков, Русинов се опитвал да си създава база, за да съди България в съда в Страстбург след време.", "date": "2017.10.18", "title": "Чеци, който е подсъдим за убийството на Яна, се отказа от адвокатите си"}
{"url": "https://www.24chasa.bg/novini/article/6501940", "text": "Българите остават сред оптимистите за ЕС, сочи проучване, представено днес от Европейския парламент. Почти половината българи (48 на сто) са на мнение, че ЕС се движи в добра посока, но едва 28 на сто имат това усещане за своята родина. Обратната посока се наблюдава при холандите и малтийците, според които техните държави се справят по-добре от ЕС, показват данните, информира БТА. Попитани коя цел е най-добре ЕС да защитава, българите посочват свободата на пътуване, работа и образование. Този отговор е споделен от мнозинството граждани на Великобритания, Литва, Латвия, Естония, Ирландия и Словакия. Възможните отговори на този въпрос са включвали също основните права и свободи; правото на работа; достатъчни и сигурни пенсии; опазването на околната среда. Темата за пенсиите е особено важна за унгарците, а за околната среда - за белгийците и малтийците, показва проучването. Попитани как се определят повече - като граждани на своята държава или на ЕС - повечето българи са отговорили \"и двете\". Този отговор дават и повечето граждани на Австрия, Финландия, Чехия, Холандия, Дания и Литва. В Германия и Швеция мнозинството се възприема повече като част от ЕС, докато в Естония, Великобритания, Гърция, Ирландия, Хърватия и Малта на първо място мнозинството поставя националната принадлежност. Делът на българите, които имат усещането, че гласът им се чува в ЕС, намалява. Същата посока се наблюдава още само в Литва и Румъния, докато Кипър и Латвия не отчитат промени, а във всички останали държави от ЕС този дял расте, сочи проучването. Изследването показва, че за последните 10 години въпросът със съпричастността между държавите в ЕС е изгубил от значението си за гражданите (спад от осем процента). Докато за близо половината българи и гърци този въпрос е важен, в Испания, Швеция и Малта темата има значение за двайсетина на сто от участниците в допитването и едва за 13 на сто от британците. Общо в ЕС 64 процента от участниците са заявили, че членството на страната им в Общността осигурява принос (ръст от четири процента за една година), а 57 на сто са доволни, че са част от обединена Европа. Най-заплашени (57 на сто) европейците се чувстват от тероризма, но също и от безработицата (43 на сто), бедността (42 на сто) и безконтролната миграция (35 на сто). Всеки пети се страхува от промените в природата, организираната престъпност, въоръжен конфликт, крайностите в политиката, а едва един от десет посочва кибератаките, социалния дъмпинг, сигурността на данните и разпространението на заразни болести. Проучването показва, че едва 33 на сто от хората виждат Европейския парламент в положителна светлина, а 42 на сто са безразлични. Над половината (55 на сто) са изразили интерес към следващите избори за евродепутати през 2019 година.", "date": "2017.10.18", "title": "Проучване: Българите са сред оптимистите за ЕС, но искат гласът им да се чува повече"}
{"url": "https://www.24chasa.bg/novini/article/6501941", "text": "Бил ли е Георги Стоилов до 2013 г. съдружник със съпругата на брат си във фирмата \"Монарх Мултигейм Технолоджи\" - Русе, която се е занимавала с внос на ротативки и поправка на такива машинки за игра на комар. Това попита Тома Биков от ГЕРБ в кулоарите на парламента, след като Защо тогава през 2013 г. е бил назначен за директор на фонд \"Земеделие\" в Русе, която се занимава с разплащане и финансови потоци, попита още Биков. Дали е вярно, че през 2016 г. е бил взривен лексус, собственост на брата на депутата, който обаче е бил управляван от Георги Стоилов, продължи с въпросите депутатът от ГЕРБ. И атакува БСП: Като считат, че няма нищо нередно в действието на Стоилов, защо връщат дарението на брат му? Ако тези пари са чисти и считат, че всичко е наред - тогава няма смисъл да ги връщат, допълни Биков. Проверка на \"24 часа\" в информационната система \"Сиела\" показва, че Стоилов наистина е бил съдружник със снаха си във въпросната фирма.", "date": "2017.10.18", "title": "ГЕРБ: Бил ли е Георги Стоилов съдружник във фирма за ротативки със съпругата на брат си?"}
{"url": "https://www.24chasa.bg/novini/article/6501930", "text": "Година и половина след атентатите в Брюксел службите в Белгия получават специални карти за телефон, с които служителите да се свързват в извънредна обстановка, съобщиха местни медии, цитирани от БТА. Новите карти ще дават предимство на полицията, военните, лекарите от спешната помощ, пожарникарите, местната администрация и ръководствата на летищата. Когато настъпи извънредно събитие и съобщителните мрежи са претоварени, \"обикновените граждани\" ще бъдат лишавани от сигнал и линиите ще обслужват само специалните карти. Предвижда се системата да бъде използвана също при масови събития като концерти и спортни срещи, когато на малка площ се струпват много хора. Въвеждането на промените се наложи, след като при атентатите миналата година спасителите, военните и полицаите останаха без сигурна връзка заради претоварването на мрежите. Останали без мобилен телефонен сигнал, служителите успяваха да се свързват през интернет приложения.", "date": "2017.10.18", "title": "Белгийските служби ще използват мобилни карти в случай на атентат"}
{"url": "https://www.24chasa.bg/novini/article/6501957", "text": "Премиерът на Испания Мариано Рахой отправи апел към лидера на Каталуния Карлес Пучдемон да „действа разумно“, предаде Ройтерс, цитирана от Фокус. Призивът идва ден преди изтичането на дадения от правителството краен срок за автономния регион да се откаже от плановете си за независимост. „Моля Пучдемон да действа разумно, балансирано, да постави на първо място интереса на всички жители“, заяви премиерът пред парламента.", "date": "2017.10.18", "title": "Мариано Рахой: Пучдемон да действа разумно!"}
{"url": "https://www.24chasa.bg/novini/article/6501966", "text": "35-годишен наркозависим варненец, с дълго криминално досие, е в предварителния арест за 72 часа, след като опита да изнасили 11-годишно момиче. Окръжна прокуратура Варна го остави зад решетките за 72 часа, ще иска той да бъде задържан под стража до началото на делото срещу него. Минималната присъда, която очаква Атанас А. е 10 години затвор. Преди два днни Атанас влязъл в двора на къщата, където живее момичето и със сила и заплахи опитал да го насили. Детето обаче се оказало борбено, разпищяло се и се борело и успяло да се измъкне от ръцете на насилника и да избяга. Майката реагирала бързо и веднага се обадила в полицията. Малко по-късно Атанас е задържан. По данни на държавното обвинение Атанас е осъждан многократно, катоима излежани и ефективни присъди. Заради наркотичната му зависимост страда от психични и поведенчески разстройства, но в момента на извършване на опита за изнасилване е бил в състояние да разбира свойството и значението на деянието и да ръководи постъпките си. Според съдебнопсихиатричната експертиза по делото Атанас А. може да носи наказателна отговорност, съобщиха от прокуратурата.", "date": "2017.10.18", "title": "Наркозависим рецидивист опита да изнасили дете"}
{"url": "https://www.24chasa.bg/novini/article/6502005", "text": "Мъж на 20 години от търговищкото село Здравец е задържан по подозрение, че през последния месец е запалил 2 къщи в селото, в пожарите загинаха техните стопани - мъже на 80 и на 85 години, научи \"24 часа\". За 13,30 часа днес областната дирекция на МВР в Търговище е насрочила брифинг, на който ще бъдат дадени повече подробности. Една от версиите е, че задържаният Атанас Д., който е смятан от местните в селото за крадец, макар че досега не е осъждан, е влизал да краде от самотноживеещите в къщите възрастни хора, а след това е палел, за да заличи следите си. Двата пожара си приличат по това, че и в двата случая къщите са пламнали в малките часове на денонощието - скоро след полунощ, а жертвите са живеели сами, близките им са в други селища на страната. И в двата случая първоначално бе съобщено, че най-вероятно причина за пожарите са къси съединения в старите електрически инсталации на къщите. За първия пожар било съобщено в 3,05 часа през нощта срещу 13 септември, вторият пожар стана 20 минути след полунощ на 15 октомври. И в двата случая огъня са гасили два екипа на пожарната от Търговище, но не са успели да спасят хората в запалените къщи. Въпреки намесата на огнеборците, на 13 септември пожарът погълна покривната конструкция на сградата, пристройка до нея и покъщнина, а на 15 октомври изгоряха 20 квадратни метра от покрива на къщата и пак домашно имущество. И при двата случая бе съобщено, че не са открити следи от насилие по труповете на възрастните хора, починали заради пожарите. От областната дирекция на МВР в Търговище обобщиха, че от началото на годината при пожари в областта са загинали вече 6 човека, от тях само един не е на пенсионна възраст.", "date": "2017.10.18", "title": "Подозират умишлени палежи в село Здравец"}
{"url": "https://www.24chasa.bg/novini/article/6501998", "text": "Министърката на вътрешните работи на Португалия Констанса Урбану де Соуза подаде оставка заради пожарите в страната, отнели живота на десетки хора, съобщи Ройтерс, позовавайки се на португалското правителство. В писмото за оставката Де Соуза пише, че след пожарите през последните дни е преценила, че не е в състояние от политическа и лична гледна точка да остане на поста си. Премиерът Антониу Коща, който оглавява социалистическо правителство на малцинството с подкрепата в парламента на радикалната левица, е приел оставката, съобщи Франс прес, цитира БТА. Силни горски пожари бушуват в централните и северните райони на Португалия. В гасенето им участват хиляди пожарникари. Броят на загиналите достигна 41 човека, по данни на службата за гражданска защита. Преди това през юни 64 души загубиха живота си в пожари близо до Педрагау Гранде в централната част на страната. Снощи президентът Марсилу Ребелу де Соуза поиска от правителството да поеме пълна отговорност за последиците от тази трагедия.                                                                                                                                                                                                                                                                        ", "date": "2017.10.18", "title": "Министърката на вътрешните работи на Португалия подаде оставка заради пожарите"}
{"url": "https://www.24chasa.bg/novini/article/6502012", "text": "Правителството утвърди плана за 2017 г. за изпълнение на Стратегията за противодействие на радикализацията и тероризма. В него са включени мерките, изпълнявани от ангажираните с проблема министерства, държавни агенции и институции, както и неправителствени организации. Стратегията за противодействие на радикализацията и тероризма (2015-2020) акцентира върху политиките за превенция и по-добро разбиране за процесите на радикализация, отчитайки необходимостта от мултидисциплинарен подход. За осъществяване на целите й се планират и реализират редица мерки за изработване на ефикасна правно-нормативна рамка за превенция и противодействие на радикализацията и тероризма, за изграждане на система за мониторинг и координация, за подобряване организацията и дейността на специализираните структури и повишаване на експертния капацитет. Правителството се запозна с доклад на министъра на вътрешните работи за изпълнението на дейностите по анализ, оценка и картографиране на рисковете от бедствия. Рисковете от бедствия, подлежащи на картографиране, са: сеизмичен риск, риск от наводнение, риск от ядрена или радиационна авария, геоложки риск и риск от горски пожари. Дейностите по всички от тях, с изключение на сеизмичния риск, са приключили. Съгласно нормативно определените срокове, анализът и оценката на сеизмичния риск следва да приключат до 22 декември 2017 г., а неговото картографиране – до 22 декември 2025 г. Министерският съвет предлага на Президента на Република България да удостои акад. Иван Юхновски с орден „Св. Св. Кирил и Методий“ – огърлие, за неговите значими заслуги в областта на образованието и науката и по случай 80-годишнината му. Предложението е инициирано от председателя на Българската академия на науките акад. Юлиан Ревалски. Научните интереси и основните приноси на акад. Юхновски са в областта на инфрачервената спектроскопия и квантовата химия. Той изследва корелациите между електронния и пространствен строеж на органичните съединения и техните инфрачервени спектрални характеристики. Занимава се и с редица научно-приложни изследвания в областта на галваниката. Открива и внедрява в производство десетки технологии, свързани със създаването на серия високопроизводителни и екологични добавки за основните процеси на галваничното помедняване и поцинковане с масово използване, особено в автомобилостроенето, микроелектрониката и за подготовката на метални повърхности. В продължение на 24 години води първия за България курс от лекции по „Физични методи в органичната химия“ в Химическия факултет на Софийския университет „Св. Климент Охридски“. Впоследствие пише и първия учебник по тази дисциплина. Акад. Юхновски е автор и съавтор на над 160 публикации, както и на редица изобретения и патенти. Вписан е в „Златната книга на българските изобретатели“ на Патентното ведомство през 1999 г. Почетен доктор е на Пловдивския университет „Паисий Хилендарски“, Варненския свободен университет „Черноризец Храбър“, Химикотехнологичния и металургичен университет и на Националния университет „В. Н. Каразин“, гр. Харков, Украйна. Акад. Юхновски е действителен член на Европейската академия на науките, изкуствата и литературата в Париж и на Обществото „Лайбниц“ в Берлин. Експерт е на Нобеловия комитет по химия. През 2017 г. беше учредена наградата „За изявен млад учен в областта на органичната химия“ на името и с финансовата подкрепа на акад. Иван Юхновски. Правителството прие решение, с което се създава възможност част от разходите по подготовката и участието на България като официална страна-партньор на Международното изложение за селскостопански и хранителни продукти „Зелена седмица Берлин 2018“ да бъдат допустими по държавна помощ SA 47097 „Помощ за участие в изложения“. Съгласно нея, допустими за подпомагане са такси, пътни разходи, разходи за публикации и уебсайтове за обявяване на събитията, наем на изложбени помещения и щандове, както и разходите за тяхното монтиране и демонтиране. Международното изложение „Зелена седмица Берлин 2018” ще се проведе от 19 до 28 януари 2018 г. Участието на България в него като официална страна-партньор ще спомогне за популяризиране на българския бранд не само на храни и напитки, но и на страната ни като атрактивно място за добра кухня, туризъм и отдих. То е и възможност българските производители да защитят и завоюват нови пазарни позиции за своите продукти. Правителството одобри нов начин за определяне на основните месечни заплати на заместник-министрите и на началниците на кабинетите на министър-председателя, на заместник министър-председателите и на министрите, като направи изменения и допълнения в ПМС №67 от 2010 г. за заплатите в бюджетните организации и дейности. Основните месечни заплати на заместник-министрите и на началниците на политически кабинети ще се определят в процент от основната месечна заплата на министър, като по този начин ще се поддържа определена йерархия на възнагражденията в контекста на спецификата на функциите им. Така размерите на основните месечни заплати на заместник-министрите и на началниците на кабинетите на заместник-министър председателите ще бъде 85 на сто от основната месечна заплата на министър, на началника на кабинета на министър-председателя – 90 на сто от основната месечна заплата на министър, а на началниците на кабинетите на министрите – 80 на сто от основната месечна заплата на министър. Необходимите средства за изпълнение на постановлението ще се осигуряват в рамките на утвърдените средства за разходи за персонал по съответните бюджети на ведомствата. Правителството прие решение за отчуждаване на части от частни имоти с обща площ 6 дка в землището на с. Завой, община Тунджа. Терените ще бъдат засегнати при изграждането на съоръжение по железопътната линия Ямбол-Зимница при гара Завой. Обектът е част от проекта на Национална компания „Железопътна инфраструктура“ за рехабилитация на жп участъка Пловдив-Бургас, който е от национално значение. С друго решение правителството промени от публична в частна държавна собственост статута на имот в община Стара Загора с оглед внасянето му като непарична вноска в капитала на „.Държавна консолидационна компания“ ЕАД. Имотът представлява терен с площ от 1187,471 дка и е застроен с 93 сгради. Кабинетът възложи на министъра на икономиката да осъществи дейностите по увеличението на капитала на държавното дружество. За публична държавна собственост беше обявен имотът в Несебър, върху който е изградена водната учебна спортна база. Съоръженията се ползват от Националната спортна академия „Васил Левски“, а с днешното решение преминават в управление на висшето училище. Сградите и терените на Селскостопанската гимназия в Садово и на професионалните гимназии по лозарство и винарство „Александър Стамболийски“ в Плевен, по горско стопанство и дървообработване „Стефан Божков“ в Батак, по механизация на селското стопанство в Септември и по механизация на селското стопанство „Никола Златарски“ в Златарица бяха прехвърлени в собственост на съответните общини. Досега те са били публична държавна собственост, управлявани от Министерството на земеделието, храните и горите. Промяната се прави поради преобразуването на училищата в общински. Министерският съвет предлага на Народното събрание да ратифицира Споразумението за асоцииране между Европейския съюз и Централна Америка, съставено в Тегусигалпа, Хондурас, през юни 2012 г. Споразумението е първият всеобхватен документ за асоцииране между двата региона. Целта е да засилят и укрепят връзките между страните от Европейския съюз и Централна Америка чрез сближаване в три области – политически диалог, регионално сътрудничество и търговия. Документът се основава на принципите на демокрацията и основните човешки права, насърчаването на устойчивото развитие и на върховенството на закона. Със споразумението се установява и зона за свободна търговия, в която износителите на промишлени и рибни продукти от ЕС за Централна Америка ще бъдат поетапно освободени от заплащане на мита. Частта от Споразумението, отнасяща се до търговията, вече се прилага временно за Европейския съюз, Хондурас, Никарагуа и Панама от 1 август 2013 г., за Салвадор и Коста Рика от 1 октомври 2013 г. и за Гватемала от 1 декември 2013 г. Правителството одобри състава и позициите на правителствената делегация на България за участие в 39-ата сесия на Генералната конференция на ЮНЕСКО. Тя ще се проведе в Париж от 30 октомври до 14 ноември 2017 г. Делегацията ще бъде ръководена от министъра на културата Боил Банов, който ще бъде придружаван от заместник-министъра на външните работи Юрий Щерк и представители на други институции. Генералната конференция на ЮНЕСКО ще обсъди и приеме бюджета на Организацията за периода 2018-2021 г. За първи път се предлага интегрирана бюджетна рамка, която дава възможност за по-голяма прозрачност на ресурсите за изпълнението на приоритетите. По време на сесията ще се проведат избори за нови членове на Изпълнителния съвет и на програмните комисии на ЮНЕСКО. България кандидатства за член на Изпълнителния съвет за периода 2017-2021 г., което би допринесло за по-активното участие на страната ни при вземането на решенията за бъдещите програми и проекти на Организацията. На 10 ноември ще се проведе официалното гласуване за избор на нов Генерален директор на ЮНЕСКО и церемонията по предаването на мандата. Правителството се запозна с доклади за резултатите от заседанието на Съветa на ЕС „Общи въпроси“ на 25 септември. Съветът заседава и във формата по чл. 50 от Договора за Европейския съюз. Основните теми на редовното заседание бяха приоритетите на Естонското председателство, писмото с намеренията на ЕК относно Годишната работна програма на Комисията за 2018 г., препоръките на Комисията за върховенството на закона в Полша. Традиционно, Съветът обсъди подготовката на заседанието на Европейския съвет на 19 и 20 октомври. В тази връзка бяха обсъдени темите „Миграция“, „Дигитална Европа“, „Отбрана“ и „Външни отношения“. Като предстоящ ротационен Председател на Съвета на ЕС, България подкрепи Писмото с намеренията за Годишната работна програма на ЕК за 2018 г. Страната ни подкрепи призива на Комисията за задълбочаване на европейската интеграция и единството на държавите-членки с цел преодоляване на текущите предизвикателства. България също така призова за продължаване на диалога между Комисията и Полша с цел скорошно разрешаване на въпроса за върховенството на закона. Относно състава на Европейският парламент след Брекзит, страната ни изрази мнение, че е необходимо справедливо решение на основата на принципите на регресивна пропорционалност и ненамаляване на депутатските места, определени за отделните държави-членки. На заседанието на Съветa „Общи въпроси“ по чл. 50 по ДЕС беше обсъдено състоянието на преговорите с Обединеното кралство. Предложенията на британския премиер Тереза Мей в нейната реч бяха определени като положителна стъпка, която обаче е необходимо да бъде конкретизирана. Европейската комисия ще поиска мандат от Европейския съвет през октомври т. г. за работа по предложението на Обединеното кралство за двугодишен преходен период. Правителството одобри и резултатите от българското участие в неформалното заседание на министрите по енергетика от Европейския съюз, проведено на 19 и 20 септември в Талин. Основната обсъдена тема беше свързана с модела на електроенергийния пазар на ЕС. Състоя се и съвместна работна сесия с министрите по транспорта, чийто акцент беше развитието на инфраструктурата след 2020 г. чрез прилагане на Механизма за свързване на Европа. Правителството прие решение за откриване на почетно консулство на страната ни в Канада със седалище в град Ричмънд и консулски окръг, обхващащ територията на провинция Британска Колумбия. За почетен консул е назначен канадският гражданин Бьонг Гил Сух. Сух е президент на канадска компания, водещ доставчик на консумативи и инструменти в областта на денталната медицина, и е член на съвета към Факултета по стоматология в Университета на Британска Колумбия. Директор е на благотворителна фондация, която организира семинари и конференции и набира средства за предоставяне на здравни грижи за възрастни хора. С назначаването му за почетен консул се разширява броят на българските почетни консули в Канада, което ще допринесе за развитието на двустранните отношения и установяване на полезни контакти на местно ниво в най-западната провинция на страната. Към момента в Канада има български почетни консулства в Монреал, провинция Квебек, и Мисисага, провинция Онтарио. Правителството прие промени в Тарифата за таксите, които се събират от Българския институт по метрология. Целта е да се създаде по-благоприятна бизнес среда за лицата, които използват услугите на БИМ, чрез намаляване, премахване или диференциране на определени такси. Предвидена е възможност в случаите, когато производителят или вносителят осигурява еталони и помощен персонал за собствена сметка, както и протоколи за изпитване на средства за измерване от акредитирана лаборатория или от национален метрологичен институт, за същото да му бъде намален размерът на таксата за изпитване с 30 на сто. За извършване на последващи проверки и метрологични експертизи на разходомери за газ, водомери и топломери, заинтересованите лица ще заплащат по-ниски с 20% такси. Намалени са и таксите за предоставяне на официални справки от регистъра на одобрените типове средства за измерване и издаване на дубликат на удостоверение за одобрен тип. Отпадат таксите за издаване на свидетелство за одобрен тип устройство или система с фискална памет, за електронен касов апарат с фискална памет и за електронен таксиметров апарат с фискална памет. Тарифата се привежда в съответствие с действащото законодателство, като отпадат такси за услуги, за които вече няма нормативно основание да бъдат извършвани от БИМ, и в същото време се въвеждат такси за услугите, вменени на БИМ след 2013 г. Министерският съвет одобри допълнителни трансфери към общините на стойност над 2,2 млн. лв. за финансово осигуряване на дейности по националните програми „Оптимизация на училищната мрежа“ и „Без свободен час“. Средствата за проекти за оптимизиране на училищната мрежа са 2 074 826 лв. С тях се финансират мерки за преструктуриране на училища и/или създаване на средищни училища на територията на съответната община, както и за преобразуване на професионални училища. По втората програма на общините се предоставят 205 872 лв., с които ще бъдат заплатени възнагражденията на учители, които са замествали свои отсъстващи колеги в училища или детски градини. Допълнително се предоставят 118 173 лв. и за възстановяване на транспортните разходи или на разходите за наем по месторабота на педагогическите специалисти в институциите в системата на предучилищното и училищното образование за 2017 г., утвърдени с ПМС №94 от 2017 г., поради по-късно постъпване на необходимата информация от две общини. Правителството определи заместник-министъра на външните работи Георг Георгиев за национален координатор за борбата с антисемитизма. По силата на същото правителствено решение е прието и работното определение за антисемитизъм на Международния алианс за възпоменание на Холокоста (МАВХ), а именно: Антисемитизъм е определено възприятие за евреите, което може да се изрази в омраза към евреите. Словесните и физически прояви на антисемитизма са насочени срещу евреи или неевреи, и/или тяхното имущество, срещу институции и религиозни обекти на еврейската общност. На 1 юни 2017 г. Европейският парламент гласува Резолюция за борба с антисемитизма, в която се призовава държавите членки и институциите на ЕС да приемат и прилагат работното определение за антисемитизъм, използвано от МАВХ, с цел подпомагане на усилията на съдебните власти и правоприлагащите органи за по-ефективно идентифициране и преследване на антисемитски прояви. Документът призовава също държавите от ЕС да назначат национални координатори по борбата с антисемитизма, както и да предприемат мерки за изграждане и засилване на партньорството, консултациите и диалога с еврейските общности и институции, да гарантират сигурността на своите граждани от еврейски произход и на еврейските религиозни, образователни и културни институции, да насърчават изучаването и възпоменанието на Холокоста. Основна функция на националния координатор за борба с антисемитизма е поддържането на връзки и взаимодействие с координатора на Европейската комисия и с националните координатори по тези въпроси на държавите членки на ЕС, на други страни-партньори, както и с международни организации с компетентности и дейности по борбата с антисемитизма и речта на омраза като ООН, Бюрото на ОССЕ по демократичните институции и правата на човека, Съвета на Европа, ЮНЕСКО и др. Правителството одобри втори списък с 12 приоритизирани искания за получаване на подкрепа по Програмата на Европейския съюз за подкрепа на структурни реформи. Програмата е подготвена в изпълнение на Стратегия „Европа 2020“ и в рамките на засиленото наблюдение на икономическите политики в ЕС. Исканията представляват специални, неотложни мерки, които допринасят за провеждане на мащабни реформи, адресират специфични за страната препоръки на Съвета на ЕС, препоръки по Механизма за сътрудничество и проверка, допринасят за постигането на национални цели по стратегия „Европа 2020“ или засягат области с макроикономически дисбаланси. Одобрените искания са в областите околна среда, съдебна реформа, енергетика, здравеопазване и финансово управление. Те следва да бъдат одобрени от Службата за подкрепа на структурни реформи към Европейската комисия, а Службата и съответната институция съвместно ще изберат изпълнител на дейностите. Очаква се финансирането на дейностите по одобрените искания за подкрепа да бъде налично в началото на март 2018 г., когато ще стартира и самото им изпълнение. Правителството взе решение в проекта на Закон за държавния бюджет на Република България за 2018 г. да не бъдат включвани нови инвестиционни проекти, които да бъдат финансирани с държавни заеми и/или с издаване на държавни гаранции по реда на Наредбата за условията, на които трябва да отговарят инвестиционните проекти, финансирани с държавни заеми, и проектите, кандидатстващи за финансиране с държавна гаранция, и за реда за тяхното разглеждане. Това ще осигури последователност при прилагането на мерките за подобряване на бюджетната позиция на фона на продължаващата фискална консолидация и за спазване на фискалните цели, предвидени в Средносрочната бюджетна прогноза за 2018-2020 г. По реда на Наредбата не се разглеждат проекти, за одобрението на които има предвиден друг специален ред в закон или в нормативен акт на Министерския съвет, където са регламентирани особеностите за тяхната реализация, независимо че за финансирането им се планира ползването на заемен ресурс и/или издаването на държавна гаранция. Правителството одобри проект на закон за изменение и допълнение на Закона за защита на конкуренцията и предлага на Народното събрание да го приеме. Промените привеждат националното законодателство в съответствие с нормите на Директива 2014/104/ЕС. Те касаят правила за уреждане на искове за обезщетение на вреди по националното право за нарушения на разпоредбите на правото на държавите-членки и на Европейския съюз в областта на конкуренцията. Регламентирани са също правото на подаване на иск, размерът на обезщетението, което може да получи увреденото лице, както и давностните срокове за подаване на искове за вреди. Законопроектът съдържа изрични правила относно прехвърлянето на надценката, когато прекият купувач на нарушителя прехвърля надценката на своя купувач надолу по веригата на доставки. В текстовете се предлага и придаването на обвързваща сила за гражданския съд на влезлите в сила решения на Комисия за защита на конкуренцията, както и на решение на Комисията, което не е обжалвано или жалбата срещу него е оттеглена. Уреден е и въпросът относно отговорността на лицата, когато нарушението е извършено от две или повече предприятия. Въвеждат се също норми, които регламентират достъпа до необходимите доказателства. Правителството предлага промени в три закона и одобри изменения в две наредби като част от пакета мерки за намаляване на административната тежест за бизнеса и гражданите. С предлаганите изменения в Закона за измерванията се предвижда частична отмяна на режима за одобряване на идентификационните знаци на лицата, които произвеждат или внасят бутилки като от него ще отпаднат вносителите на бутилки. Отменя се и уведомителният режим за дейността на лицата, които произвеждат или внасят предварително опаковани продукти. Те могат да бъдат лесно установени от задължителното обозначаване върху съответния продукт, както и от регистри, водени в различни ведомства. С промените, предлагани в Закона за техническите изисквания към продуктите, се премахва изискването за представяне на някои официални удостоверителни документи на хартиен носител и се създава възможност те да бъдат събрани по служебен път. Такива документи са съдебното удостоверение за актуално състояние, удостоверение за вписване в търговския регистър, както и представянето на трудови договори на персонала. Уреждат се също редът и начина за предоставянето на административни услуги по електронен път, което ще спести време и средства при кандидатстването за получаване на лицензии по реда на закона. По-малко документи ще изисква и Агенцията по заетостта при регистрацията на предприятия, които осигуряват временна работа. Това ще е резултатът от предлаганите от правителството промени в Закона за насърчаване на заетостта. За кандидатстващите за извършване на тази дейност физически и юридически лица ще отпадне задължението да представят документи за регистрация или единен идентификационен код. Тези обстоятелства ще бъдат проверявани служебно. Одобрените промени в Наредба за средствата за измерване, които подлежат на метрологичен контрол, целят създаване на по-благоприятна бизнес среда чрез намаляване на определени административни срокове, свързани с процеса по одобряване на типа на средствата за измерване. От Правилника за прилагане на Закона за насърчаване на инвестициите пък отпада изискването за предоставяне на някои официални удостоверителни документи на хартиен носител като удостоверението за наличието или липсата на задължения, издавано от НАП, и документа за липсата/наличието на неизплатени трудови възнаграждения към работници и служители, издаван от ИА „Главна инспекция по труда“. Отпада изискването за легализация и заверка на дипломите с апостил на студентите, завършили в САЩ, Канада, Израел, Австралия, Нова Зеландия и още редица други държави, страни по т. нар. Лисабонска конвенция. Към момента това облекчение беше в сила единствено за завършилите висше образование в страните от Европейския съюз и Европейското икономическо пространство. Промяната беше направена от правителството в Наредбата за държавните изисквания за признаване на придобито висше образование и завършени периоди на обучение в чуждестранни висши училища. Тя е поредната крачка към облекчаване на административните процедури и режими, както и на финансовите тежести за гражданите при тяхната академична и трудова мобилност. Изискването за легализация или полагане на апостил върху документите, издадени от образователни институции в страни членки на ЕС и ЕИП беше премахнато през 2016 г. Това изменение беше приветствано в обществото, но все още поставяше в неравностойно положение всички останали държави, ратифицирали Лисабонската конвенция. Тези страни имат ефективно действаща мрежа от Национални информационни центрове за академично признаване и мобилност ENIC-NARIC и поддържат публично достъпни официални бази данни или регистри за националните системи и институции за висше образование, в които лесно може да се провери легитимността на дипломите. Правителството прие постановление за създаване на Изпълнителна агенция „Оперативна програма Наука и образование за интелигентен растеж“ и одобри нейния устройствен правилник. Изпълнителната агенция е второстепенен разпоредител с бюджетни кредити към министъра на образованието и науката. Тя ще изпълнява функциите на Управляващ орган на Оперативна програма „Наука и образование за интелигентен растеж“ 2014-2020 г. и всички произтичащи от това задължения и отговорности съгласно националното законодателство и правото на Европейския съюз. Агенцията ще работи и като междинно звено по Приоритетни оси 3 и 4 на Оперативна програма „Развитие на човешките ресурси“ 2007-2013 г. до нейното приключване. Създаването на ИА „ОП НОИР“ е следствие от необходимостта да се отстранят несъответствия и слабости, идентифицирани в предварителен одитен доклад на Европейската комисия за ОП НОИР. Най-критична е констатацията, свързана с необходимостта от разделяне на функциите между Управляващия орган на ОП НОИР и МОН като конкретен бенефициент по проектите, финансирани от програмата. Постановлението влиза в сила от първи ноември 2017 г. Правителството одобри промени в Правилника за издаване на българските лични документи, чиято цел е да се намали административната тежест за гражданите чрез редуциране на изискванията за представяне на документи. Облекченията са по отношение на издаването или подмяната на лична карта и паспорт, както и на паспорт или заместващ го документ на младежи между 14 и 18 години. По силата на въведените промени, когато за гражданите е настъпила промяна на ЕГН, на имена, на постоянния адрес или на пола и тези факти са отразени в Националната база данни „Население“, към заявлението за издаване или подмяна на паспорт или лична карта няма да се прилагат изискваните към момента удостоверителни документи, а те ще се събират по служебен път от МВР. Министерският съвет одобри проект на закон за изменение и допълнение на Закона за Комисията за финансов надзор. Промените осигуряват бюджетната обезпеченост на Комисията за финансов надзор и регламентират мерки за изпълнение на препоръки на Програмата за оценка на финансовия сектор на МВФ и Световната банка (FSAP), които се отнасят за небанковия финансов сектор в България. Общата оценка и основните препоръки в доклада на FSAP акцентират върху необходимостта от реформи, които да подпомогнат развитието на пенсионния и застрахователния сектор. Извършената от МВФ и Световната банка проверка показва и необходимост от въвеждане на законодателни промени, които да гарантират незабавното изпълнение на наложени от КФН мерки в унисон с изискванията на европейското законодателство. Констатирана е необходимост от изменение на ЗКФН с цел повишаване на ефективността на КФН и подсилване на административните й звена, като се прави препоръка относно начина й на финансиране. С измененията се засилва и законовата рамка в посока правната защита на служителите на надзорния орган. Промените засягат правомощията на КФН и нейните индивидуални органи и са в унисон с препоръката решенията да се взимат преимуществено на ниво колективен орган. Със законопроекта се предприемат и мерки за обезпечаване изпълнението на ангажиментите на страната ни вследствие на въведеното в националното право европейско законодателство, възлагащо допълнителни правомощия на националните надзорни органи в държавите-членки. Европейското законодателство изисква надзорните органи да разполагат с необходимия ресурс за изпълняване на техните задължения по осъществяване на надзор на финансовите пазари, включително финансови и човешки ресурси. С предложените промени се предвижда бюджетът на КФН да бъде финансиран чрез собствени приходи от такси, които се събират при осъществяване на законоустановените й правомощия. Въвеждат се механизми за повишаване административния капацитет на КФН чрез наемане на служители с необходимите специфични познания, умения и опит в областта на инвестициите, застраховането и пенсионното осигуряване. С проекта се създава приложение към ЗКФН, в което се регламентират всички такси, които Комисията събира при осъществяване на правомощията си по Закона за публичното предлагане на ценни книжа, Закона за пазарите на финансови инструменти, Закона за дейността на колективните инвестиционни схеми и на други предприятия за колективно инвестиране, Закона за дружествата със специална инвестиционна цел, Кодекса за застраховането и Кодекса за социално осигуряване, както и осъществявания от нея общ финансов надзор. Правителството одобри позицията на България за заседанието на Европейския съвет, което ще се проведе на 19 и 20 октомври в Брюксел. Очаква се на него да бъдат обсъдени и приети заключения по темите „Миграция”, „Цифрова Европа”, „Отбрана” и „Външни отношения”. Европейският съвет ще проведе заседание и във формат ЕС-27 по чл. 50 от ДЕС, на което се очаква да бъде направен преглед на актуалното състояние на преговорите за оттегляне на Обединеното кралство от ЕС. В раздел „Миграция“ България ще препотвърди позицията си за ефективно реализиране на всеобхватен набор от мерки, включително продължаване на подкрепата за държавите на предна линия, съблюдаване последователното и пълно прилагане на Изявлението ЕС – Турция от март 2016 г. и ефективно прилагане на принципите за споделена отговорност и солидарност между държавите-членки. По темата „Цифрова Европа“ България ще подкрепи изграждането на единен цифров пазар, който да стимулира цифровото предприемачество и подтиква икономиката към цялостна цифровизация в полза на бизнеса и потребителите. В раздел „Отбрана“ България ще подкрепи задълбочаването на интеграционните процеси с цел укрепване на способността на ЕС да защити сигурността на своите граждани и да провежда ефективна обща политика за сигурност и отбрана като глобален актьор. В частта „Външни отношения“ страната ни ще потвърди стремежа си да поддържа добросъседски и приятелски отношения с всички свои съседи, включително Турция. Във формата по чл. 50 Европейският съвет ще отбележи свършената работа на преговорните екипи и ще направи оценка на състоянието на трите приоритетни групи въпроси на първата фаза на преговорите – правата на гражданите, финансовите задължения на Обединеното кралство и ситуацията на остров Ирландия. Очаква се Европейският съвет да отбележи, че съществен напредък не е налице след последния, петък кръг от преки преговори. България ще потвърди твърдата си подкрепа за водения от Мишел Барние преговорен екип на Комисията, запазване на единството на ЕС в преговорите и придържане към фазовия подход при тях. Одобрена беше и позицията на България за заседанието на Съвета на ЕС по заетост, социална политика, здравеопазване и потребителски въпроси, формат „Заетост и социална политика“, което ще се проведе на 23 октомври в Люксембург. Очаква се на заседанието Естонското председателство да предложи постигането на общ подход по предложението за изменение на Директивата за командироване и частичен общ подход по предложението за изменение на Регламента за координация на системите за социална сигурност. За одобрение ще бъде представена и Междуинституционалната прокламация относно Европейския стълб на социалните права, в която са очертани основни права и ръководни принципи за подкрепа на развитието на политиките в областта на пазара на труда и социалната закрила. България подкрепя прокламацията. На 24 октомври в Люксембург ще се проведе заседание на Съвета по транспорт, телекомуникации и енергетика (част „Телекомуникации“). Министрите на телекомуникациите ще разгледат текущото изпълнение на стратегията за цифровия единен пазар и въпроси, свързани с киберсигурността. Съгласно позицията, която България ще изрази, е необходимо да се премахнат съществуващите бариери пред движението на данни и да се създаде благоприятна среда за новите участници, европейските МСП и стартиращите предприятия. Като държава членка, поемаща следващото ротационно Председателство на Съвета на ЕС, България отчита призива на Европейския съвет да ускори работата по досието за свободно движение на данни, като същевременно ще положи усилия и по останалите предложения в областта на данните. По отношение на въпросите, свързани с киберсигурността, България приветства инициативите за подобряване на обмена на информация и координацията между държавите членки. Приоритетите, които ще защитаваме в рамките на Българското председателство на Съвета на ЕС, са изграждането на киберкапацитет в Европа и повишаването на координацията на институциите в киберпространството. Министерският съвет включи в списъка на стратегическите обекти от значение за националната сигурност временното възпрепятстващо съоръжение по българо-турската граница. Решението ще допринесе за опазване неприкосновеността на държавната граница и недопускане на случаи на изтичане на информация за способите и методите на опазване, както и оперативните възможности за охрана на границата, както и за подобряване на контрола за нерегламентирано преминаване на държавната граница и за превенция за осъществяване на незаконни дейности в близост до държавната граница. Министерството на културата ще разполага с още един дипломатически представител в постоянния състав на представителството на страната ни в Европейския съюз в Брюксел. Това се налага поради нарасналите ангажименти на България, както и естеството на темите, по които МК има отношение. Разнопосочността на темите – културно наследство, аудиовизия и авторското право, изисква те да бъдат наблюдавани от две компетентни лица, които да могат активно и пълноценно да участват в общите процеси по вземането на решения и представяне на позицията на Министерството на културата. Щатът ще бъде осигурен чрез трансформиране на една от двете допълнителни временни щатни бройки на МК, осигурени за времето на Българското председателство на Съвета на Европейския съюз.", "date": "2017.10.18", "title": "Вижте какво реши Министерски съвет днес"}
{"url": "https://www.24chasa.bg/novini/article/6502026", "text": "Огромна сума пари бе открадната от дома на мъж от Тетевен. 43-годишният потърпевш открил кражбата във вторник вечерта. В 23,15 часа той позвънил в местното полицейско управление и съобщил, че от метална каса в жилището му са изчезнали 25 300 лева. По думите му, обирът бил извършен в периода от 2 октомври до момента на обаждането. По случая е образувано досъдебно производство и работата продължава РУ-Тетевен.", "date": "2017.10.18", "title": "Задигнаха 25 300 лева от тетевенец"}
{"url": "https://www.24chasa.bg/novini/article/6502036", "text": "Правителството се запозна с доклади за резултатите от заседанието на Съветa на ЕС „Общи въпроси“ на 25 септември. Съветът заседава и във формата по чл. 50 от Договора за Европейския съюз. Основните теми на редовното заседание бяха приоритетите на Естонското председателство, писмото с намеренията на ЕК относно Годишната работна програма на Комисията за 2018 г., препоръките на Комисията за върховенството на закона в Полша. Традиционно, Съветът обсъди подготовката на заседанието на Европейския съвет на 19 и 20 октомври. В тази връзка бяха обсъдени темите „Миграция“, „Дигитална Европа“, „Отбрана“ и „Външни отношения“. Като предстоящ ротационен Председател на Съвета на ЕС, България подкрепи Писмото с намеренията за Годишната работна програма на ЕК за 2018 г. Страната ни подкрепи призива на Комисията за задълбочаване на европейската интеграция и единството на държавите-членки с цел преодоляване на текущите предизвикателства. България също така призова за продължаване на диалога между Комисията и Полша с цел скорошно разрешаване на въпроса за върховенството на закона. Относно състава на Европейският парламент след Брекзит, страната ни изрази мнение, че е необходимо справедливо решение на основата на принципите на регресивна пропорционалност и ненамаляване на депутатските места, определени за отделните държави-членки. На заседанието на Съветa „Общи въпроси“ по чл. 50 по ДЕС беше обсъдено състоянието на преговорите с Обединеното кралство. Предложенията на британския премиер Тереза Мей в нейната реч бяха определени като положителна стъпка, която обаче е необходимо да бъде конкретизирана. Европейската комисия ще поиска мандат от Европейския съвет през октомври т. г. за работа по предложението на Обединеното кралство за двугодишен преходен период. Правителството одобри и резултатите от българското участие в неформалното заседание на министрите по енергетика от Европейския съюз, проведено на 19 и 20 септември в Талин. Основната обсъдена тема беше свързана с модела на електроенергийния пазар на ЕС. Състоя се и съвместна работна сесия с министрите по транспорта, чийто акцент беше развитието на инфраструктурата след 2020 г. чрез прилагане на Механизма за свързване на Европа.", "date": "2017.10.18", "title": "Правителството одобри резултатите от заседания на Съвета на ЕС"}
{"url": "https://www.24chasa.bg/novini/article/6502061", "text": "1200 розови балона полетяха днес до пилоните на НДК в памет на жените, загубили битката с рака. Събитието е част от профилактичната кампания за борба с тежкото заболяване, инициирана от болница „Света София\" в столицата. Кампанията се провежда за пета поредна година. Общо 3800 българки всяка година заболяват от рак на гърдата, а общият брой е 46 000, предава  . \"Тази година от общо 9 софийски болници, 5 общински се включват в кампанията, активно се включваме, защото вярваме, че грижата за собственото ни здраве е грижа за нашето семейство, нашите близки\", каза кметът на София Йорданка Фандъкова. Кампанията се осъществява с подкрепата на Столична община, Фондация „Една от 8“ и Националния дворец на културата. Тази година през месец октомври медицински специалисти от общо 13 лечебни заведения (в градовете София, Пловдив, Варна, Плевен и Стара Загора) прегърнаха каузата и извършват безплатни профилактични прегледи за рак на гърдата. Началото на информационната и профилактична кампания беше поставено на 1 октомври 2017 г. с осветяване на Националния дворец на културата в розово.", "date": "2017.10.18", "title": "1200 балона полетяха над София в памет на жените, загубили битката с рака (Снимки)"}
{"url": "https://www.24chasa.bg/novini/article/6502047", "text": "Криминалисти от РУ-Луковит и ОД МВР-Ловеч разследват грабеж, извършен на пътя край Луковит във вторник. В 22.44 часа бил получен сигнал, че край града водач на товарен автомобил бил спрян с присветване отзад с фарове от лек автомобил. След спирането му към возилото се приближили четирима непознати мъже, които отправяйки заплахи отнели от шофьора сумата от 150 евро. После се отеглили в неизвестна посока. Незабавно след получаване на сигнала криминалисти от Луковит и Ловеч започнали издирване на грабителите. По случая е образувано е досъдебно производство", "date": "2017.10.18", "title": "Четирима ограбиха шофьор на камион край Луковит"}
{"url": "https://www.24chasa.bg/novini/article/6502030", "text": "Правителството одобри нов начин за определяне на основните месечни заплати на заместник-министрите и на началниците на кабинетите на министър-председателя, на заместник министър-председателите и на министрите, като направи изменения и допълнения в ПМС №67 от 2010 г. за заплатите в бюджетните организации и дейности.  Основните месечни заплати на заместник-министрите и на началниците на политически кабинети ще се определят в процент от основната месечна заплата на министър, като по този начин ще се поддържа определена йерархия на възнагражденията в контекста на спецификата на функциите им. Така размерите на основните месечни заплати на заместник-министрите и на началниците на кабинетите на заместник-министър председателите ще бъде 85 на сто от основната месечна заплата на министър, на началника на кабинета на министър-председателя – 90 на сто от основната месечна заплата на министър, а на началниците на кабинетите на министрите – 80 на сто от основната месечна заплата на министър. Необходимите средства за изпълнение на постановлението ще се осигуряват в рамките на утвърдените средства за разходи за персонал по съответните бюджети на ведомствата.", "date": "2017.10.18", "title": "По нов начин определят заплатите на зам-министрите и шефовете на политически кабинети"}
{"url": "https://www.24chasa.bg/novini/article/6502363", "text": "Британският певец и автор на песни Ед Шийран е отменил няколко свои концерта в Азия, след като лекар е потвърдил, че има счупвания и на двете ръце, съобщи Контактмюзик, цитира БТА. 26-годишният изпълнител е оповестил, че няма да е в състояние да пее в Тайпе, Осака, Сеул, Токио и Хонконг, след като е получил фрактури на дясната китка и левия лакът при инцидент с велосипед в Лондон. На страницата на Ед Шийран във Фейсбук е публикувано следното съобщение: \"При посещението ми при лекар се потвърди, че имам фрактури на дясната китка и левия лакът, които правят невъзможни изявите ми на живо в непосредствено бъдеще. За съжаление това означава, че концертите в Тайпе, Осака, Сеул, Токио и Хонконг няма да се състоят по план. Очаквам да видя как ще протече възстановителният процес, преди да реша какво ще се случи с останалите шоута. Останете \"на канала\" за повече подробности\". Послесловът гласи, че съобщението не е написано лично от Ед, тъй като и двете му ръце са в гипс/бинт. Шийран по-рано оповести, че очаква лекарските препоръки, преди да вземе окончателно решение за предстоящите си шоута. Концертите на британския певец в Тайпе, Осака, Сеул, Токио и Хонконг бяха планирани за периода между 22 октомври и 5 ноември. Засега това са единствените отменени шоута. Остава неясно какво ще се случи с предвидените изяви на Ед Шийран през ноември във Филипините, Индонезия, Малайзия, Сингапур, Тайланд, Индия и ОАЕ.", "date": "2017.10.18", "title": "Ед Шийран счупи и двете си ръце, отложи концерти в Азия"}
{"url": "https://www.24chasa.bg/novini/article/6502339", "text": "Корнелия Нинова пак лъже. Вчера предложи политиците да подпишат писмо с искане за разкриване на имената на политици взели пари от КТБ. Борисов й каза да даде писмото и ще го подпише веднага. Тя замълча. Сега гледам, че на излизане казва на журналистите , че никой не я е подкрепил - “пълно мълчание”. Това написа началникът на кабинета на Борисов Румяна Бъчварова във фейсбук. Изявлението на Бъчварова е по повод призив за общо писмо за огласяване на полиците по случая \"КТБ\"  на лидера на БСП Корнелия Нинова.  \"Казах на колегите, че ние политиците трябва да дадем сигнал, че сме осъзнали, че с този проблем ние трябва да се борим. Той тръгва от нас и ние трябва да започнем тази борба. Готови ли сте да ми помогнете и да се присъедините към едно общо писмо, което всички лидери да подпишем до съда и да кажем: „Огласете политиците по случая „КТБ“, което прокуратурата посочи. Последва мълчание.\" Това каза пред журналисти лидерът на БСП Корнелия Нинова след участието си в Консултативния съвет по национална сигурност вчера. \"Не мога да повярвам, че може да се лъже по този начин. БСП наистина имат проблем с лидера си\", написа още Бъчварова.", "date": "2017.10.18", "title": "Бъчварова: Нинова пак лъже, Борисов й поиска писмото за КТБ да подпише, тя не го даде"}
{"url": "https://www.24chasa.bg/novini/article/6502454", "text": "Предвиждаме 20 млн. лева за снегопочистване на столицата през този зимен сезон - 15 млн. лева за градската част и 5 млн. лева за общинските пътища. Това каза кметът на София Йорданка Фандъкова по време на проверка на базата на фирма „Заубермахер“, която е ангажирана със снегопочистването на столицата, предава  „Фокус“. Тя уточни, че от понеделник са започнали проверките от Столичния инспекторат на готовността на снегопочистващите фирми за зимния сезон и вече са проверени няколко. „Последната обществена поръчка, която направихме, беше Зелена обществена поръчка, свързана с нашите усилия за по-чист въздух в София. И заложихме максималните изисквания за техниката от гледна точка на екологични стандарти. Всички нови камиони са Евро 6 и да се надяваме, че и частният бизнес ще взима пример от нас, когато се купува нова техника, тя да бъде с висок екологичен стандарт“, обясни Фандъкова. По думите й проверките до този момент показват налична техника, която отговаря на всички договори и изисквания, като има налични и предостатъчно соли. „Оттук нататък остава организацията на работата. Контролът е изключително сериозен, всички камиони са снабдени с датчици, имаме изградена GPS система и наблюдаваме в реално време камионите – не само движението им, но и това дали греблото е спуснато и работи. Имаме 68 местостоянки на територията на цялата Столична община. Фирмите имат ангажимента да преценяват кога трябва да започнат работа, разбира се, съгласувано със Столичния инспекторат“, каза още тя и обясни, че санкциите за неизпълнение на договорите са изключително сериозни. „При над 5% неизпълнение на дадена зона не се признава работата и не се заплаща нищо от вече почистеното. Освен това сутрин до 7.30 часа спирките трябва да са почистени и ако една не е, санкциите са 2 хил. лв. Фирмите знаят това, така че се надявам да са си направили сметката и да успеем да се справим. Колегите от инспектората са на линия да контролират и да са безкомпромисни, ако някой не си върши работата“, каза Фандъкова. По данни на Столична община през зимния сезон 2016-2017 г. фирмите изпълнители са санкционирани 2 571 000 лв. за некачествено почистване на територията на столицата. Фандъкова уточни още, че 237 е предвиденият минимален брой на снегорините за всичките зони. „Това е минималният брой, но при нужда фирмите имат ангажимента и готовността да добавят нови. Също така за всеки един район ще има и малък роторен снегорин за почистване на тротоарите“, каза тя и обясни, че тази година заради Българското председателство на Съвета на ЕС снегопочистващата техника ще се отличава не само с българския флаг, но и с европейския.", "date": "2017.10.18", "title": "Фандъкова: 20 милиона лева са предвидени за снегопочистване тази зима"}
{"url": "https://www.24chasa.bg/novini/article/6502417", "text": "Визовата криза между Турция и САЩ не е нужна на нито една от двете страни, заяви днес турският външен министър Мевлют Чавушоглу, цитиран от ТАСС и БТА. Нямаме нужда от визовата криза. Дадохме необходимия отговор на решението на САЩ. Такива безполезни теми обаче не трябва да възникват между двама съюзници. Ще можем да разрешим създалата се ситуация чрез взаимно разбиране, каза Чавушоглу на пресконференция, информира турската телевизия НТВ. Освен това той подчерта, че Турция е правова държава. Ако един човек е заподозрян или обвинен в извършването на престъпление, с това ще се занимава съдът, каза Чавушоглу. Американска делегация, пристигнала в Турция тази седмица, поиска от Анкара информация и доказателства във връзка с консулските служители, чието задържане в Истанбул доведе до дипломатически разрив и преустановяване на визовите услуги. Ние ще сътрудничим със САЩ, ако техните искания съответстват на заложеното в нашата конституция, но ние няма да се поддадем на натиск от САЩ и ще отхвърлим всякакви условия, които не можем да изпълним, посочи Чавушоглу, цитиран от Ройтерс. Телевизия Хабертюрк предаде, че делегацията от САЩ, пристигнала в Турция, е изложила четири условия за разрешаване на визовата криза, сред които предоставяне на информация от Турция за разследванията на консулски служители и доказателства, отнасящи се до служителя Метин Топуз и друг сътрудник. Американското посолство в Анкара обяви преди десет дни, че временно спира всички неимиграционни визови услуги, а Анкара отговори с реципрочна мярка. Решението на САЩ за спиране на визовите услуги бе обявено няколко дни след ареста на служителя в американското консулство в Истанбул Топуз.", "date": "2017.10.18", "title": "Чавушоглу: Визовата криза между Турция и САЩ не е нужна и на двете страни"}
{"url": "https://www.24chasa.bg/novini/article/6502450", "text": "Районната прокуратура в Бургас погва секс труженички, които заработват без свян на детска площадка срещу Транспортна болница в центъра на града. Ситуацията в района не е от вчера, но сега прокуратурата се самосезира по журналистически материали и изискан полицейски доклад. Разпоредена е проверка за извършвани сексуални услуги срещу заплащане, уточняват от Апелативната прокуратура в Бургас. Според сигналите нарушенията са системни, а сред предлагащите сексуални услуги има и мъже. \"В прокуратурата вече е заведена преписка и е определен наблюдаващ прокурор по нея. Той е разпоредил проверка с оглед данни за евентуално осъществени състави на престъпления по чл.325 (хулиганство) и чл. 329 (пълнолетно и безработно лице, което получава не трудови доходи по непозволен или неморален начин) от НК. Осъществяването на проверката е възложено на служители от ОД на МВР Бургас. Те трябва да извършат необходимите действия в срок от 30 дни, след което събраните материали и доказателства трябва да бъдат докладвани на наблюдаващия прокурор, който да предприеме последващи действия съобразно закона\", се казва в прессъобщение на прокуратурата.", "date": "2017.10.18", "title": "Прокуратурата в Бургас погва секс труженички със сеанси на детска площадка"}
{"url": "https://www.24chasa.bg/novini/article/6502504", "text": "Русия е заинтересована от стабилно развитие на Западните Балкани и преодоляване на съществуващите разногласия в региона. Това заяви днес руският външен министър Сергей Лавров на среща с президента на Хърватия Колинда Грабар Китарович, която пристигна в Сочи за среща с президента на Русия Владимир Путин, предаде ТАСС, цитирана от БТА. \"Ние сме заинтересовани от това Западните Балкани да се развиват стабилно, преодолявайки вътрешните противоречия, които все още са се запазили\", подчерта Лавров и допълни, че в рамките на \"нашия общ континент е важно да бъдем открити към сътрудничество с всички, а не да действаме на принципа \"с нас или против нас\". \"Радваме се, че Хърватия се стреми да води многовекторна външна политика\", каза още руският външен министър. Сергей Лавров посочи, че очаква президентите на Русия и Хърватия да обсъдят \"подробно всичко това и търговско-икономическите връзки\". Президентката на Хърватия изрази надежда, че посещението й в Русия ще послужи за развитие на отношенията между двете страни. Колинда Грабар Китарович е на официално посещение в Русия от днес до 20 октомври по покана на руския си колега. Лидерите на двете страни ще обсъдят днес в Сочи състоянието и перспективите за развитие на руско-хърватското сътрудничество и ще обменят мнения по ключови международни въпроси. Планирано е и подписването на редица двустранни документи, съобщи пресслужбата на Кремъл. Утре президентката на Хърватия ще се срещне в Москва с премиера на Русия Дмитрий Медведев.", "date": "2017.10.18", "title": "Лавров: Русия е заинтересована от \nстабилно развитие на Западните Балкани"}
{"url": "https://www.24chasa.bg/novini/article/6502521", "text": "Мощна експлозия отекна малко след полунощ пред полицейски участък в Хелсингбори, Югозападна Швеция, предаде ДПА, цитирана от БТА. Няма пострадали. На сградата обаче са нанесени сериозни щети, входът й е напълно разрушен. Представители на местната полиция бяха принудени да дадат пресконференция, седнали зад маса за тенис в спортна зала. Това е \"много сериозна атака срещу обществото. Тя взима на мушка демокрацията и правната система. Това е сериозна ситуация\", заяви началникът на полицията в Хелсингбори Карина Першон. Тя каза, че още не е ясно кой стои зад нападението. Според началника на полицията в провинция Сконе Патрик Хембрант може да се смята, че случилото се всъщност е реакция на добрата работа на полицията. Той допусна, че извършителите са от криминалните среди.", "date": "2017.10.18", "title": "Мощна експлозия избухна пред полицейски участък в Швеция"}
{"url": "https://www.24chasa.bg/novini/article/6502516", "text": "Генералният секретар на Интерпол Юрген Щок заяви днес в Сараево, че заради завръщането на джихадистите и поражението им в Ирак и Сирия международната ситуация и състоянието на сигурността се променят и това изисква от всички да си сътрудничат по-добре и да разменят данни, предаде Танюг. След среща в Сараево с босненския министър на сигурността на Босна и Херцеговина Драган Мектич и директорите на полицейските агенции в страната Щок каза на пресконференция, че заплахите от международния тероризъм, организираната престъпност и кибер престъпността на международно ниво са по-големи отпреди. \"Тези заплахи са много комплексни и нито една страна не е в ситуация сама да се справи с тях. Заради терористичните заплахи и нападения, които стават във всички краища на света, службите за прилагане на закона, полицейските агенции наистина са в ситуация да трябва да използват създадените мрежи на полицейските агенции. От тази перспектива искам да похваля Босна и Херцеговина и централната роля, която полицейските сили в страната имаха в съвместните операции, особено що се отнася до незаконната търговия с огнестрелно оръжие\", каза Щок, цитиран от БТА. Той подчерта, че всички гранични пунктове на Босна и Херцетовина са включени в системата на Интерпол, което им дава достъп до всички бази данни. Мектич каза, че е разговарял с Щок за развитие на сътрудничеството между страната и Интерпол и за необходимостта Босна и Херцеговина да изпрати свой офицер в централата на организацията. Мектич предупреди, че сега, след поражението на Ислямска държава, част от джихадистите ще се връщат в Европа, включително в Босна и Херцеговина, и страната разчита да получава информация от Интерпол за радикални екстремисти.", "date": "2017.10.18", "title": "Интерпол: Джихадистите се връщат в Босна и Херцеговина"}
{"url": "https://www.24chasa.bg/novini/article/6502534", "text": "БСП измислят скандали, за да отвлекат вниманието от скандала в Русе. Това заяви в парламента от името на \"Обединени патриоти\" депутатът Борис Ячев. Изказването е по повод обвинението на БСП, че зам.-министър на транспорта Ангел Попов е рекетирал транспортни фирми. \"Искам да припомня, че в началото на месец май, когато течаха номинациите за заместник министри от квотата на \"Обединени патриоти\", същата атака със същите твърдения към кандидата ни Ангел Попов, имаше от страна на една от многото организации в международния транспорт. Тогава той заведе дело срещу твърденията на организацията. То вече е в съда и е за набеждаване и публично уронване на престижа\", обясни Ячев. \"От вчера от страна на автомобилната агенция са наложени принудителни административни мерки към един от членовете на същата международна транспортна асоциация, които водят до отнемането на лиценза. Предполагаме, че днешната атака, но през устатат на депутат от БСП е по повод на тази мярка\", категоричен бе той. По думите му от партията са наясно, че действията, които преди няколко месеца министерството на транспорта в лицето на зам.министъра е предприело - пресичане на отдавна утвърдени дразнещи обществото практики, техническите прегледи и др., ще предизвикат съответна реакция с \"удари под пояса\". \"Това обаче означава, че вървим в правилната посока. Днешното изявление на депутат на БСП го оценяваме като поредния похват на животното сепия - тогава, когато е застрашено пуска мастило, за да отвлече вниманието в друга посока. За да бъде отвлечено вниманието от болната тема за скандалите в Русе, днес се измисля и се поднася една притоплена манджа с едни сигнали от месец , по които има заведено дело\", заяви Ячев.", "date": "2017.10.18", "title": "Ячев: БСП измислят скандали, за да отвлекат вниманието от скандала в Русе"}
{"url": "https://www.24chasa.bg/novini/article/6502547", "text": "Народните представители приеха окончателни промени в Гражданския процесуален кодекс, предаде „Фокус“. Промените бяха дебатирани и гласувани в рамките на две пленарни заседания. След направените промени гражданите вече няма да могат да бъдат съдени без да знаят. Невъзможността ответник по дело да бъде намерен на посочения адрес ще се констатира най - малко с три посещения на адреса от връчителя. Съдът служебно ще проверява и местоработата на ответника и ще разпорежда връчване по местоработата. С промените депутатите намалиха таксите на частните съдебни изпълнители и дадоха възможност на длъжниците да оспорват оценките на недвижимите имоти, когато се изнасят на публична продан. Вече няма да се допуска обезпечение на иск върху вземания на лечебните заведения от НЗОК. Както досега не се допуска и обезпечение на иск за парично вземане срещу държавата, държавните учреждения, общините и лечебните заведения по Закона за лечебните заведения. В закона се запазва недопускането на обезпечение на иск за парично вземане чрез налагане на запор върху вземания, върху които не се допуска принудително изпълнение. За предявените с една молба искове в защита на един интерес ще се събира една държавна такса върху защитавания интерес, независимо от броя на ответниците. Депутатите решиха за предявените с една молба искове в защита на различни интереси минималната такса да се събира от всички интереси.  заяви, че ако се окаже, че и след промяната в закона частните съдебни изпълнители заобикалят закона, ще внесе нови промени. „Благодаря ви за това, че застанахте на страната на вашите избиратели по една тема, която е изключително болезнена за тях. Знам, че не беше лесно. Не беше лесно да се удържи на натиска на частните съдебни изпълнители, но това беше и тест за този парламент”, се обърна тя към депутатите. По думите ѝ това е първото Народно събрание, което се е осмелило да ограничи свръхправомощията на частните съдебни изпълнители.", "date": "2017.10.18", "title": "Окончателно: Вече никой няма да бъде съден без да знае"}
{"url": "https://www.24chasa.bg/novini/article/6502523", "text": "Европейската комисия предложи днес мерки, с които терористите да бъдат лишени от средствата за извършване на нападения, предаде БТА. В краткосрочен план комисията предлага ограничаване на достъпа до вещества, които се използват за производството на самоделни взривни устойства. Предлага се също план за действие за повишаване на готовността, устойчивостта и съгласуването в ЕС срещу нападения с химически, биологични, радиологични и ядрени вещества. Комисията отбелязва, че вероятността от такива нападения е малка. Предвижда се към Европол да бъде обособен научен център за защита от тези видове оръжия. Предлага се също разширяване на възможностите властите да разшифроват данни при разследвания и неказателни дела, без да се допуска отслабване на криптирането на по-общо равнище и без да се засяга голям или произволен брой хора. Комисията ще разгледа съществуващите пречки за достъпа до данни за финансови сделки в ЕС в опит за пресичане на финансирането на тероризма. Предложените мерки целят премахване на пропуските, открити при неотдавнашните терористични нападения в Европа. Обществените и оживените места все по-често са мишена за терористите, за което свидетелстват неотдавнашните нападения в Барселона, Лондон, Манчестър и Стокхолм, пояснява ЕК. Комисията съобщи, че предоставя 18,5 милиона евро от фонда за вътрешна сигурност за проекти за подобряване на защитата на обществените места. Догодина ще бъдат отпуснати още 100 милиона евро в подкрепа на градовете, които инвестират в решения в областта на сигурността. Догодина ЕК ще издаде нови насоки за подпомагане на държавите при разрешаването на въпросите, свързани със защитата на обществените места. Предвижда се частните дружества да бъдат привлечени в опазването на сигурността например в търговските центрове, на концерти и спортни обекти. ЕК препоръчва на Съвета на ЕС да разреши започването на преговори за преразглеждане на споразумението за резервационните данни на пътниците с Канада, в съответствие с всички изисквания на Европейския съд. Комисията предлага да се разшири сътрудничеството на Европол с външни за ЕС държави. Предвижда се започването на преговори за споразумения с Алжир, Египет, Израел, Йордания, Ливан, Мароко, Тунис и Турция за обмен на лични данни с Европол за предотвратяване и борба с тероризма и тежките престъпления. Комисията отбелязва, че работи по създаването на бъдещо европейско звено за разузнаване до 2025 година.", "date": "2017.10.18", "title": "ЕС забранява продажбата на вещества, използвани от терористите за създаване на бомби"}
{"url": "https://www.24chasa.bg/novini/article/6502354", "text": "Иранският върховен водач аятолах Али Хаменей заяви днес, че Техеран ще спазва ядреното споразумение със световните сили, доколкото и другите страни по сделката се придържат към нея, но ще \"я скъса на парчета\", ако САЩ се оттеглят от нея, предава Ройтерс, цитирана от БТА. Хаменей приветства подкрепата на европейските страни за споразумението, но каза, че те трябва да направят повече в тази насока, след като американският президент Доналд Тръмп отказа да потвърди ангажимента на САЩ към сделката. Европа трябва да се противопостави на действията на Америка, заяви той. Хаменей посочи, че европейските правителства осъждат заявленията на американския президент и Техеран приветства този подход, но смята, че не е достатъчно на американския президент само да му се казва да не къса сделката, заяви иранският лидер. \"Няма да си хабя времето да отговарям на безсмислените коментари на президента грубиян\", каза аятолахът и предупреди, че ако САЩ се оттеглят от сделката, Иран \"ще я скъса на парчета\". Хаменей заяви, че Иран е решен да продължи спорната си програма за балистични ракети въпреки настояването на Европа и Америка да я прекрати. Техеран казва, че разработва ракети само за отбранителни цели. \"Те трябва да избягват да се месят в отбранителната ни програма\", заяви той. \"Те (европейците) питат защо Иран има ракети? Защо самите вие имате ракети? Защо имате ядрени оръжия? Не мислим, че е приемливо европейците да се присъединяват към Америка в упражнявания от нея тормоз\", каза Хаменей.", "date": "2017.10.18", "title": "Иран: Ще скъсаме ядреното споразумение, ако САЩ се оттеглят от него (Обновена)"}
{"url": "https://www.24chasa.bg/novini/article/6502794", "text": "Вицепремиерът по икономическата и социалната политика Валери Симеонов и делегация от Унгария, водена от държавния секретар Миклош Шолтес, посетиха днес Копривщица, където разгледаха историческите забележителности и се срещнаха с кмета Генчо Герданов и местни жители, съобщиха от правителствения пресцентър. Унгарската делегация е на тридневно посещение у нас по повод Деня на българо-унгарското приятелство, който отбелязваме утре – 19 октомври.", "date": "2017.10.18", "title": "Валери Симеонов показа Копривщица на унгарска делегация (Снимки)"}
{"url": "https://www.24chasa.bg/novini/article/6502823", "text": "Проведеният на 17 октомври 2017 г. конкурс за длъжността директор на Националния исторически музей приключи без резултат, съобщиха от министерството на културата. Съгласно чл. 13, ал. 1 от Наредба № Н-4/14.06.2007 г. за провеждане на конкурсите за директори на държавните културни институти за успешно издържал конкурса се счита кандидат, който е събрал не по-малко от 2/3 от максималния брой точки по оценъчните карти съгласно чл. 11, ал. 4, а именно 2/3 от 792 точки - 528 точки. Кандидатка за поста на проф. Божидар Димитров бе Вера Петрова Бонева. Тя е доктор по история от 1992. Уредник в Исторически музей Стара Загора 1987-1990. Асис­тент във ВТУ - 1990-1996 г.,  и в Шуменския университет 1996-2001. Доцент по история на България в Шуменския университет от 2001 г. Въз основа на получения резултат от кандидата, конкурсът за заемане длъжността директор на Национален исторически музей приключи без класиране. Проф. Божидар Димитров поиска да се пенсионира, основавайки се на подходящата възраст за това. Той се оттегли от конкурса и обеща да стои на поста си директор на НИМ до края на октомври. Изтъкна като причина здравословното си състояние.", "date": "2017.10.18", "title": "Няма наследник на Божидар Димитров за шеф на Националния исторически музей"}
{"url": "https://www.24chasa.bg/novini/article/6502832", "text": "Процесът срещу сръбския ултранационалист Воислав Шешел пред апелативна инстанция на трибунал на ООН ще се състои на 13 декември, съобщи АФП, цитирана от БТА. През март 2016 г. Шешел бе оправдан по повдигнатите срещу него девет обвинения в престъпления срещу човечеството и военни престъпления. Заседанието по делото пред апелативна инстанция ще се състои в сряда, 13 декември 2017 г., в Хага, съобщи днес Механизмът за международните наказателни трибунали, който има компетенции да поеме разглеждането на дела от Международния трибунал за военните престъпления в бивша Югославия, приключващ работа тази година. Воислав Шешел бе оправдан за всеобща изненада от Международния трибунал в Хага. Той бе обвинен в етническо прочистване срещу хървати, мюсюлмани и други не-сърби по време на войните в бивша Югославия през 90-те години на миналия век. Прокурорът Серж Брамерц обяви месец по-късно намерението си да обжалва решението, като увери, че е установил \"сериозни грешки\" и \"основни пропуски\" в присъдата. В очите на своите врагове Шешел олицетворяваше сръбския национализъм в конфликтите в Хърватия /1991-95/ и в Босна, който той подхранваше с пламенните си речи. Конфликтите отнеха живота на 20 000 души в Хърватия и на 100 000 души в Босна. Според прокурора Шешел е \"разпространявал политика, целяща обединяване на всички сръбски територии в една хомогенна сръбска държава, която той наричаше \"Велика Сърбия\"\". Обвинението твърдеше, че следователно той е виновен за множество убийства, преследвания, принудителни изселвания и изтезания, извършени в Босна, Хърватия и Сърбия. Съдиите обаче посочиха, че основателят на Сръбската радикална партия не е бил военен ръководител на милициите на СРП и че неговите речи не са произтичали от престъпен план, а са били предназначени да повдигнат морала на войниците. Оправдаването на Шешел предизвика възмущението на Загреб и съживи разделенията в бивша Югославия, 20 години след кървавите конфликти. Шешел, който сега е на 63 години, получи разрешение да се върне в Сърбия през 2015 г., за да бъде лекуван от рак, и не присъства на процеса. Той е заявил намерението си да не присъства на заседанието пред апелативна съдебна инстанция през декември, уточни Механизмът за международните наказателни трибунали.", "date": "2017.10.18", "title": "Процесът срещу Шешел пред трибунала на ООН ще бъде на 13 декември"}
{"url": "https://www.24chasa.bg/novini/article/6502423", "text": "Джигит с десетки нарушения на пътя и блъскане на пешеходец се размина с две глоби по 200 лева. Книжката му е отнета за 5 месеца. Той обжалвал в съда санкцията на КАТ, но магистратите я потвърдили. На 1 юли м.г. на ул. \"Батак\" в квартал \"Столипиново\" около 1,15 часа той не успял да спре и блъснал един от четиримата пешеходци. Карал толкова силно, че след това се ударил в жилищен блок. Слязъл от мерцедеса и избягал. При залавянето му признал, че е напуснал произшествието, защото част от очевидците се нахвърлили да го бият. На съдебното заседание е представена справка за нарушенията му на пътя. От нея става ясно, че книжката му е отнета м.г.  Досието му е \"окичено\" с 10 наказателни постановления, 7 фиша и 5 принудителни административни мерки.", "date": "2017.10.18", "title": "Джигит с 22 нарушения на пътя блъска човек и бяга"}
{"url": "https://www.24chasa.bg/novini/article/6502852", "text": "Затягат режима за пренос на хляб, а изворните и минерални води вече ще се причисляват към храните. Това са малка част от новия Закон за храните, които предстои да бъде гласуван на първо четене в пленарна зала. Очакванията са в него да бъдат направени още промени между двете гласувания, съобщи  . Новият закон за храните въвежда задължително етикиране на български език за всички стоки продавани у нас. По-рано днес текстовете бяха гласувани за първо четене от депутатите в икономическа комисия към парламента. Други основни промени, които ще бъдат направени е преминаването на водите към храните, забраната за реклама на стоки с ГМО съставки, забрана за реклама на храни с участието на деца, както и се предвижда се завишат изискванията към доставчиците на хляб и хлебни изделия. Освен това се предвижда да се въведе специален статут на хранителните добавки. Две са предпоставките за написване на нов закон, според министерството на земеделието - първо, старите текстове вече не са актуални и второ по този начин се транспонират изисквяния на евродиректива, обясниха от Министерството на земеделието. От Асоциацията на безалхолните напитки се обявиха срещу предлаганите промени относно водите. Според бизнеса има проблем с формулирането на понятието \"извор\", което налага прекръщаването на повечето води. В момента в страната има 147 находища на води, като едва 13 от тях се използват за добив. Новите промени обаче бяха приведствани от Асоциацията на хлебарите и сладкарите у нас. Според Марияна Кукушева, която е председател на сдружението, текстовете ще създадат предпоставки за намаляване на сивия сектор в сектора. По думите й, в момента 50% от производителите на хляб работят нелегално като дори пред Народното събрание се продават изделия произведени \"на тъмно\".", "date": "2017.10.18", "title": "Всички стоки у нас ще имат задължителен етикет на български език"}
{"url": "https://www.24chasa.bg/novini/article/6502860", "text": "Според данните, предоставени от Главната дирекция \"Национална полиция\", 16 426 са констатираните нарушения на пътя в страната от 9 до 15 октомври, съобщи пресцентърът на МВР, цитиран от БТА. За този период са издадени 9411 фиша и са съставени общо 5258 акта. Установените неправоспособни водачи са 426. Засечени са 229 души, шофирали след употреба на алкохол. За периода са станали 140 пътни произшествия, при които са загинали 17 души, а 168 са пострадали. За неправоспособност са прекратени 395 регистрации, за употреба на алкохол - 113, а за наркотични вещества и аналози - 31. МВР ще продължи да следи отблизо данните за тенденциите на пътя и редовно да анализира дали има необходимост от допълнителни промени в подхода за проверките и нарушителите на пътя. Стремежът на ръководството на МВР е да има подобряване на безопасността на пътя и да се намалят жертвите и ранените, се посочва в съобщението.", "date": "2017.10.18", "title": "Установиха 16 426 нарушения на пътя само за седмица"}
{"url": "https://www.24chasa.bg/novini/article/6502876", "text": "Приоритетът \"Западни Балкани\" очевидно е изведен като един от основните приоритети на предстоящото българско председателство на Съвета на ЕС. Едва ли някога повече се е говорило за Западните Балкани, посочи вицепремиерът и министър на външните работи Екатерина Захариева, която участва днес в съвместното заседание на парламентарните комисии по външна политика и по европейските въпроси и контрол на европейските фондове. На него посланици и други дипломатически представители на Албания, Босна и Херцеговина, Косово, Македония, Сърбия и Черна гора в България представиха предприеманите стъпки и извършваните реформи в държавите си в стремежа им към европейска интеграция, очертавайки специфични въпроси и етапи от тези процеси. Всеки един от вас знае и посочи, че държавите са на различен етап, каза Захариева и отбеляза, че не може да има умора от реформи, а желание да бъдат извършвани такива. Не пестим никакви усилия, но, разбира се, не можем да направим реформите и да се приближим вместо вас. Можем да оказваме всякакво съдействие - с експертна помощ, със съвети, с политическа помощ, но самите вие трябва да направите реформите, вашите правителства - преди всичко заради вашите граждани, посочи Захариева. Посланикът на Албания Киряко Курета смята, че чрез привличане на Западните Балкани може да се засилят възможностите на ЕС за влияние на международната сцена. Посланикът на Босна и Херцеговина Радомир Богданович посочи, че членството в ЕС е най-важният външнополитически приоритет и стратегическа цел на страната, а пътят към ЕС няма алтернатива. Представителят на посолството на Косово Делфин Плана каза, че никога председателството на ЕС не е било толкова близо до региона, което е от общ интерес. Радваме се, че България поема европейското председателство, оценяваме, че тя поставя като един от приоритетите Западните Балкани, каза македонският посланик Марян Гьорчев, който посочи, че страната му е ангажирана с изпълнението на всички критерии, предложени от ЕК. Посланикът на Сърбия Владимир Чургус отбеляза, че мястото на целият регион е в ЕС и че Сърбия се стреми да влезе като равноправна членка, която е готова да уважава и прилага всички съществуващи норми на ЕС. Временно управляващият посолството на Черна гора Мирсад Бибович посочи, че една от най-важните задачи и цели на страната му е членството в ЕС. След заседанието Екатерина Захариева коментира, че Западните Балкани са дългосрочен приоритет на българската външна политика, който не се изчерпва и няма да приключи само с българското председателство на Съвета на ЕС. Заедно можем да постигнем много, трябва да се извършат реформите, но трябва да има ясен план и за всяка една от държавите. Всяка от тях е на различен етап от своя европейски път, но е много важно да работим за свързаност, за перспектива за младите хора там, посочи външният министър. Захариева, която вече посети пет от държавите от Западните Балкани, заминава утре за Косово, като коментира, че целите са да покажем не само на думи, но и на практика подкрепата ни за тези държави. В Косово Захариева ще има срещи с президента, с премиера, с вицепремиера и министър на външните работи. Ще се видя с всички точно с идеята да обсъждаме тяхната перспектива, посочи външният министър.", "date": "2017.10.18", "title": "Захариева: Едва ли някога повече се е говорило за Западните Балкани"}
{"url": "https://www.24chasa.bg/novini/article/6502872", "text": "32-годишният Станислав Панайотов от село, близо до Поморие, е лидерът на ударената наркогрупа в Бургаско на 17 октомври, научи 24 часа. Според отлично осведомени срещу него вече е повдигнато обвинение за ръководене на организирана престъпна група, разпространявала наркотици по морето. Освен Панайотов с обвинения са се сдобили още седем от общо 12-те арестувани при спецакцията на ГДБОП, ОД МВР Бургас и Спецпрокуратурата. Братята Недялко и Емил Гетови от Поморие са сред редовите членове на наркоструктурата, заедно със съгражданина им Боян Кабов. Съвсем скоро Недялко Гетов станал татко, разкриха близки до братята. Емил пък опитал да поработи известно време в чужбина, но се завърнал в родното Поморие. Станислав Панайотов е добре известен на бургаската полиция, разследван за наркотици. През октомври м.г. той заряза фолксваген голф до бургаския стадион \"Лазур\" след като катастрофира и избяга. В автомобила полицаите откриха доза метаамфетамин, а самият Станислав бе обявен за издирване. Имената на братята Недялко и Емил Гетови пък изскочиха по време на съдебния процес за убийството на бургаския наркобос Иван Попов-Костов, застрелян показно на 15 ноември, 2015 г. в Поморие. Братята бяха от най-близкото обкръжение на стрелеца по Костов - Димитър Димитров-Бабата, а Недялко стана пряк очевидец на екзекуцията. Той и брат му Емил се превърнаха в едни от ключовите свидетели по делото, претърпяло пълен обрат. От обвинение за предумишлено убийство, извършено с особена жестокост, Димитър Димитров-Бабата получи снизходителна присъда от едва 4 г. затвор. Това стана възможно, след като окръжни магистрати от Бургас приеха, че Бабата е стрелял в условията на превишаване пределите на неизбежна отбрана. Ден преди убийството Иван Костов се видял с Бабата и Емил Гетов на паркинг в Поморие. Още със слизането от автомобила си Костов се нахвърлил върху Димитър Димитров с гумен чук и го ударил няколко пъти по присадения му бъбрек. На следващата вечер Бабата, аверът му Стойчо Казаков и Недялко Гетов причакали Костов пред заведението \"Омара\" където босът вечерял с двамата си гардове. Още щом Костов забелязал тримата мъже отвън, скочил и излязъл. Според показанията на Бабата той е носел нож. Тогава Димитър изстрелял 9 куршума от пистолет Макаров в тялото на наркобоса. Ударената преди ден нова организирана престъпна група, в който членували Гетови, е действала от януари 2017 г. Освен с разпространение на наркотици в региона, е имала намерение да овладее и производството на марихуана. При извършените процесуално-следствени действия е намерена и иззета инсталация за отглеждане на канабис, съобщават от спецпрокуратурата. По данни на разследването участници в групата често използвали и насилствени действия, най-вече по отношение на некоректни улични дилъри, работещи за престъпната структура. Жестоко били малтретирани дори непълнолетни, които отказвали да станат разпространители. При задържането на участниците в наркогрупата у голяма част от тях са намерени различни количества марихуана и амфетамини за разпространение. С постановление на прокурор от Специализирана прокуратура на седем от обвинените за участие в групата е наложено задържане до 72 часа. На 19 октомври в Специализирания наказателен съд ще бъде внесено искане за налагане на мярка за неотклонение „Задържане под стража“ на всеки от тях. На един от обвинените е наложена „Парична гаранция“.", "date": "2017.10.18", "title": "Само в \"24 часа\": Станислав Панайотов - лидер на ударената наркогрупа в Бургас (Снимки)"}
