{"url": "https://www.24chasa.bg/novini/article/7374998", "text": "13 г. да лежи в затвор бившият вече охранител Петко Еленков, убил с ловна пушка 17-годишно момче, крало желязо хладилно депо в столичния кв. “Подуяне”. Присъдата е протечена от съдия Ани Захариева в Софийския градски съд. Еленков е осъден и за стрелба по приятел на убития, който оцеля, както и за неправилно съхранение на пистолет CZ и 10 патрона, които пазил в гардероб на тераса, а не в метална каса. На 2 март 2013 г. 4-ма младежи от кв. “Христо Ботев” отишли в хладилното депо на ул. “Майчина слава”, за да събират желязо. 17-годишният Велин Дамянов-Жабата и приятелите му Камен Янков, Богомил Димитров и Спас Каменов се вмъкнали в двора, прескачайки ограда. Охранителите обаче ги надушили. Еленков се приближил до младежите с пушка помпа “Маверик”, пълна с патрони, снарядени със сачми. Насочил оръжието към Велин и го уцелил в гръдния кош. Приятеля му Камен надупчил с куршуми в двата крака и в седалището. Другите 2 момчета избягали, без да пострадат. Велин издъхва от раните си. Сачмите са засегнали сърцето и белите му дробове. Получил и кръвоизливи в гръдната кухина. За живота на Камен се погрижили в “Пирогов”. Убийството на 17-годишния младеж, който е от ромски произход, предизвиква гнева на стотици цигани от кв. “Христо Ботев”. Веднага след кръвопролитието те се събраха пред депото, готови да линчуват убиеца. Подкрепа за семейството на Велин имаше и в съда. Неведнъж да усмирява тълпата, в Съдебната палата идваше и лидерът на “Евророма” Цветелин Кънчев. Освен затвор Еленков е и глобен с 300 лв. След присъдата той остава на свобода срещу 2 хил. лв. Има и забрана да излиза от страната. Еленков не е съгласен с рестрикцията, тъй като работил като шофьор и пътувал в чужбина. Магистратите обаче се обосновават с опасността, че той може да се укрие. Предстои делото да се решава на втора инстанция.", "date": "2019.03.31", "title": "13 г. затвор за охранител, застрелял с ловна пушка момче, крало желязо"}
{"url": "https://www.24chasa.bg/novini/article/7375137", "text": "Картината на Леонардо да Винчи „Спасителят на света“, която през 2017 година се превърна в най-скъпата картина в историята, след като беше продадена за рекордните 450 милиона долара, изчезна, съобщава в. „Ню Йорк таймс“, цитиран от БГНЕС. Творбата, дълго смятана за изгубен шедьовър на италианския майстор, беше закупена от анонимен колекционер, който се оказа приближен на сина на краля на Саудитска Арабия – коронованият принц Мохамед бин Салман. Творбата трябваше да бъде част от изложбата на филиала на френския „Лувър“ в столицата на Обединените арабски емирства Абу Даби – първокласен музей на брега на Персийския залив, в който са изложени картини на Рембранд, Вермеер, Моне, Ван Гог, Мондриан и Баския. Но не и шедьовъра на Леонардо, който беше широко рекламиран и трябваше да се превърне в „сърцето и душата“ на колекцията. От „Ню Йорк таймс“ посочват, че служители на филиала, пожелали анонимност, споделили, че никой не знае къде е ценното произведение на изкуството. Френският музей „Лувър“ също няма представа за местонахождението на шедьовъра. Френски официални представители обаче споделиха, че се надяват „Спасителят на света“ да бъде открит, за да бъде включен в специална изложба, организирана за 500-та годишнина от смъртта на Леонардо да Винчи.", "date": "2019.03.31", "title": "\"Спасителят на света\" на Леонардо Да Винчи изчезна от Лувъра в Абу Даби"}
{"url": "https://www.24chasa.bg/novini/article/7375140", "text": "Влак блъсна 47-годишна жена в района на гара Симитли, съобщава БГНЕС. Пострадалата е настанена в отделението по хирургия на болницата в Благоевград с политравма. Сигналът е подаден към 15.15 ч. Пътническият влак Благоевград-Петрич удари жената на прелеза преди гарата. По първоначална информация тя била повлечена от струята на влака и паднала край релсите. От БДЖ съобщават, че влакът е в престой и трупа закъснение до приключване на следствените действия.", "date": "2019.03.31", "title": "Влак блъсна 47-годишна жена край гара Симитли"}
{"url": "https://www.24chasa.bg/novini/article/7375142", "text": "В 19.15 часа местно време Висшата избирателна комисия премахна забраната за огласяване на изборните резултати и започна публикуването на резултатите от преброяването на гласовете, предаде БТА. Според медиите отчетената избирателна активност е малко над 83 процента. Според преброените към 19.30 ч. близо 31 на сто бюлетини в надпреварата за кмет на Истанбул води кандидатът на управляващата Републиканска коалиция Бинали Йълдъръм с 51 на сто срещу кандидата на опозиционния алианс Екрем Керемоглу, чийто резултат засега е 46 на сто. В Анкара надпреварата е много критична - кандидатът на ПСР Мехмет Йозхасеки води с 49 на сто срещу кандидата на опозицията Мансур Яваш, който досега събира 47 процента. В Измир кандидатът на опозицията Тунч Сойер води убедително с 58 на сто срещу Нихат Зейбекчи от ПСР с 37 процента. В Бурса също има критична надпревара - кандидатът на ПСР Алинур Акташ води с 50 на сто срещу 46 процента за Мустафа Бозбей, кандидат на опозицията.", "date": "2019.03.31", "title": "Бинали Йълдъръм води с 51% за кмет на Истанбул"}
{"url": "https://www.24chasa.bg/novini/article/7375146", "text": "Комикът Володимир Зеленски, който е начинаещ в политиката, получава най-много гласове - около 30 процента, в днешния първи тур на президентските избори в Украйна, сочи екзит пол, цитиран от Франс прес и ДПА. Зеленски и досегашният президент Петро Порошенко, за когото са гласували около 17 на сто от избирателите, ще се състезават на втория тур на 21 април, посочва БТА. Бившата министър-председателка Юлия Тимошенко получава 14 на сто от гласовете. \"Днес започва нов живот, без корупция\", заяви 41-годишният Зеленски в Киев. Към 15 ч. местно време (12 ч. по Гринуич) избирателната акитвност на президентските избори в Украйна достигаше 43,86 на сто, по данни на Централната избирателна комисия. Данните са предварителни и включват информация само за 8 окръга от общо 199, отбелязва ТАСС. На президентските избори през 2014 г. избирателната активност към 15 ч. местно време достигаше 40,36 на сто.", "date": "2019.03.31", "title": "Володимир Зеленски и Петро Порошенко отиват на втори тур на изборите в Украйна"}
{"url": "https://www.24chasa.bg/novini/article/7375197", "text": "Мащабна операция на ГДБОП и Специализираната прокуратура се провежда в Казанлък и околните населени места, предаде  По информация на\" Хоризонт\" става дума за престъпна група занимаваща се със съхранение и продажбата на нелегално оръжие. До момента са арестувани 6 човека. Претърсванията продължават. Повече подробности ще има след края на акцията.", "date": "2019.03.31", "title": "Мащабна операция на ГДБОП в Казанлък, шестима са арестувани"}
{"url": "https://www.24chasa.bg/novini/article/7375110", "text": "Заради скандала между България и Турция, ВМРО обяви, че свиква митинг пред посолството на Анкара у нас, предаде  В понеделник сутринта хората на Красимир Каракачанов се събират, за да покажат, че „България е суверенна държава, която сама взема своите решения и не ни е нужно опекунството нито на Анкара, нито на друга столица\".", "date": "2019.03.31", "title": "ВМРО с протест в понеделник пред посолството на Турция в София"}
{"url": "https://www.24chasa.bg/novini/article/7373998", "text": "Aко смятате да почивате през лятото на италианското море, добре е да се информирате за най-новите забрани по неговите плажове. Първият италиански град, който забрани пушенето по плажовете си, е известният адриатически курорт Бибионе в област Венето. Намиращият се на 80 км северно от Венеция курорт обяви война на дима по плажовете си още през лятото на 2018 г. Мерките срещу цигарите обаче започнаха няколко години преди това. Най-напред засегнаха първите редици чадъри. После забраната се разпростря и до задните редове, за да обхване през миналото лято и цялата плажна зона. За да пушат, пристрастените от цигарите трябва да отиват в специално обособени зони. “Инициативата “Вдишвай морето” не е срещу пушачите, а в защита на правото за здраве за всички”, аргументира се прокаралият я зам.-кмет Джани Карер. Той се вдъхнови от няколко изследвания за вредата от пасивния дим, включително и на Националния институт за туморите. Според него пасивният дим на плажа никак не е за пренебрегване – той води до повишено съдържание на отрови - черен въглерод, във въздуха и на 10 метра от пушача при скорост от 2,7 м/сек на вятъра. До какво води всичко това? В края на деня средното ниво на тези канцерогенни частици на плажа, на който се пуши, е 7,4 микрограма на куб. м, докато на пясъчна ивица, където не се пуши, е 1,8, а пък в трафика на улицата пред плажа е 2,1. Щетите са не само за здравето на плажуващите, а и за морето, тъй като много от хвърлените угарки след това преминават във водата. Въпреки че инициативата на Бибионе за непушене по плажовете влезе в сила, не са събирани глоби, тъй като тя доведе до активното сътрудничество за спазването ѝ от страна на всички препичащи се на пясъка. На всичкото отгоре се оказа и заразна. Година по-късно и други италиански плажове ще се присъединят към почина “без цигарен дим на пясъка”. Сред тях са няколко плажа на остров Сардиния, известeн с изумруденото си море и белия като брашно пясък. Няколко кметове на сардински курорти смятат да въведат вето за цигарите от това лято. Сред тях е намиращият се в северозападната част на острова Стинтино – общината забрани цигарите на прочутите си като едни от най-красивите плажове в света.  Кметът Антонио Диана разпореди да не се пуши по цялото крайбрежие на общината. Миналата година подобна инициатива беше започната само на плажа Пелоза. Там бяха оформени три зони за пушачи. В края на сезона на тях бяха събрани 140 000 угарки. Според кмета, ако зоната за пушачи не беше обособена, със сигурност 80% от тези угарки са щели да свършат пътя си сред златистия пясък на плажа. Едва 300 глоби за целия сезон са били направени от властите на престъпили забраната пушачи. Плажове без цигари ще има и в община Алгеро. И нейният кмет Марио Бруно ще последва примера на колегите си. И други кметове на общини в Сардиния са настроени позитивно, но казват, че нямат персонал, за да контролират спазването на нормата по дългите си плажове. Южната област Пулия, която също е световноизвестна с прекрасните си плажове и чистото море, пък поставя началото на друга забрана – за използването на пластмаса за еднократна употреба. Въпреки че европейската директива в тази насока трябва да влезе в сила през 2021 г., южният италиански регион е решен да я въведе максимално бързо. Губернаторът Микеле Емилиано обяви, че пластмасовите съдове и торбички за еднократна употреба ще бъдат забранени по плажовете на цялата област. Те ще бъдат заменени от лесно разграждащи се материали с цел да бъде спасено от пластмасата морето на Пулия. Това значи, че ако почивате на някой от курортите и плажовете ѝ, ще ви сервират в чинийки и чашки от биоразграждаща се целулоза.  Войната с пластмасата за еднократна употреба е насочена не само по земя, а и по въздух. Община Маруджо в Пулия забрани дори изстрелването във въздуха на балони, както се прави на партита и празници. Оказа се, че много от тях, след като се пукнат и паднат на земята, се поглъщат от животните, най-вече от кучета и морски костенурки. ", "date": "2019.03.31", "title": "Без цигари и пластмасови чашки по италианските плажове от това лято"}
{"url": "https://www.24chasa.bg/novini/article/7373961", "text": "“Знаем повече предразсъдъци един за друг, отколкото познаваме реалността. Ето, аз идвам от България. За моята страна се говори като за най-корумпираната в ЕС. Българка съм, а някои смятат, че ние, българите, нямаме понятие от нищо. В следващия час ще съм водеща на дискусия в рамките на тази престижна конференция.” Така с шега журналистката Мария Стоянова, поканена да води едночасова дискусия на конференция, организирана от обществената телевизия MDR в Лайпциг, откри дебата. Темата беше за продължаващото разделение между Източна и Западна Европа. Публиката разбра иронията, избухна в смях и дълго аплодира бившата председателка на СЕМ и настояща кореспондентка на БНТ в Берлин. В двудневния форум за бъдещето на Европа участваха вицепрезидентът на ЕК Гюнтер Йотингер, първата дама на Федералната република - съдията Елке Бюденбендер, политици, посланици, главни редактори на големи германски медии, журналисти. В дискусията, водена от Мария Стоянова, участваше председателят на парламента на провинция Саксония. Форумът се излъчваше на живо в ефира на MDR, която е част от телевизия ARD. „Трябва да призная, че в Германия се сблъсках с нова идентичност, която ми се приписва – тази на източноевропейка. Аз съм българка, от Балканите съм и съм европейка, но източноевропейка не се чувствам. Нямам идея какво се очаква от мен в тази роля. По този начин се слага общ знаменател с приятелите от Унгария или Полша, а ние сме различни - не говорим един език, нямаме обща история и имаме различен манталитет“, посочи тя. Участниците в дискусията се съгласиха с нея и дебатът продължи с едно единствено определение - европейци. Като водеща Стоянова засегна темата за ролята на Германия в ЕС и постави въпроса защо се стига до там Франция да предлага идеи за общото бъдеще, а Германия да отговаря на тях. „Именно Германия олицетворява ЕС и е негов умален негов модел“ уточни тя. След края на дискусията, в която се обсъждаха и съдбата на унгарската партия „Фидес“ в семейството на ЕНП, усилията на френския президент за съживяване на Европа, фалшивите новини преди евроизборите, Мария Стоянова получи много аплодисменти и специално емоционално поздравление от Марион Хорн, главен редактор на в. “Билд ам Зонтаг”, която се обяви за голям неин почитател.", "date": "2019.03.31", "title": "Журналистката Мария Стоянова разсмя германците с шега за лошите българи"}
{"url": "https://www.24chasa.bg/novini/article/7375122", "text": "Реджеп Ердоган завоюва почти сигурно Истанбул и Анкара на местните избори в Турция в неделя, съобщи в. “Хюриет”. Това сочат първите данни след преброяването на 10% от гласовете. В най-многолюдния турски град 8 политически партии и 24-ма независими кандидати се бореха за кметския стол. Бившият премиер Бинали Йълдъръм, издигнат от управляващата Партия на справедливостта и развитието (ПСР), води с 51,1% срещу 46,3% за основния му конкурент Екрем Имамоглу от Народнорепубликанската партия (НСР), сочат първите данни. В столицата Анкара битката бе между 7 формации и 5-има независими кандидати. Кандидатът на ПСР бе начело с 49,28% подкрепа към 19 ч снощи спрямо 47,69% за кандидата на НРП при 30% преброени бюлетини. Към 19 ч те дават превес на управляващата Партия на справедливостта и развитието, която събира 47,56%. На второ място е кемалистката Народнорепубликанска партия с 31,28%, а на трето - прокюрдската Демократична партия на народите с 5,91%. Следват Партията на националистическото действие (ПНД) със 4,9% и Добра партия (ДП) с 3,29%. 4 убийства и две силни земетресения белязаха оспорваните местни избори в Турция. Двама от загиналите са наблюдатели на изборите, между които пламнал скандал в област Малатия, последван от стрелба с огнестрелно оръжие. 21 души пък са ранени в окръг Диарбекир, Югоизточна Турция, при подобни сбивания. Турският президент окачестви изборите като “крайъгълен камък” за турската демокрация. Заедно със съпругата си Емине Реджеп Ердоган гласува в училище в истанбулския квартал “Юскюдар”. Вотът бе разглеждан като тест за популярността на Ердоган, който не е губил избори от качването си на власт през 2002 г. В дните преди гласуването Ердоган проведе около 100 митинга в цялата страна. Около 57 млн. избиратели можеха да се явят пред урните. За участие бяха регистрирани 12 политически партии с общо 6588 кандидати. Гласуването протече между 8 и 17 ч с изключение на окръзите от вътрешната, източната и югоизточната част на страната, където изборният ден бе от 7 до 16 ч. Около 60 прокюрдски лидери са били арестувани часове преди вота. В традиционната крепост на кемалистите Измир като фаворит за кметското място се очертава кандидатът на НРП с 58,35 на сто от гласовете, а кандидатът на ПСР е втори с 37,45 на сто, показват още данните. Над половин милион служители по сигурността и охранители бяха мобилизирани в Турция за охрана на изборите. Освен тях в готовност бяха поставени и 5000 войници от армията и жандармерията. До 18 ч бяха отменени всякакви публични увеселения, включително сватби. До 24 ч бе забранена продажбата на алкохол. Лидерът на опозиционната Народнорепубликанска партия (НРП) Кемал Кълъчдароглу се яви пред урната в Анкара и заяви: .“Дай боже краят на март да донесе пролет”. Лидерката на Добра партия Мерал Акшенер пусна бюлетината си в истанбулския квартал “Юскюдар”. Двете опозиционни сили се договориха да подкрепят общи кандидати на местните избори в много градове, за да постигнат по-добри резултати. Техният Национален алианс издигна общи кандидати в 22 от 30 метрополии на Турция. Освен 1289 кметове гражданите избираха съветници в окръзите и кварталите на турските градове във всички 81 провинции. Земетресение с магнитуд 4,9 удари окръг Денизли, Югозападна Турция, което наложи спиране на вота за малко. В източния окръг Ерзинджан пък бе регистриран трус от 4,1. Това са първите местни избори в Турция в рамките на новата президентска система на управление, приета на референдум през април 2017 г.  “Разбирам ги, че в неделя имат избори, но не за сметка на България”, каза премиерът Бойко Борисов след 5-часовата си среща с турския вицепрезидент Фуат Октай. Борисов поиска България да получи извинение от Анкара за думите на външния министър Мевлют Чавушоглу, че има турска намеса в Закона за вероизповеданията у нас. Това не е първият случай на непремерени думи от южната ни съседка преди избори - или в Турция, или у нас. Напрежение между София и Анкара имаше и през март 2017 г. Тогавашният турски посланик у нас Сюлейман Гьокче се появи в предизборен клип на партия ДОСТ с лидер Лютви Местан. По същото време турският социален министър в Истанбул агитираше български изселници да гласуват за ДОСТ. От турското външно министерство критикуваха българския закон, според който в страни извън ЕС изборните секции може да бъдат най-много 35. Посланик Гьокче беше привикан в Министерството на външните работи за обяснения, а служебният премиер Огнян Герджиков обяви, че има напрежение между България и Турция, но се надява да не се стига до късане на дипломатически отношения. През 2012 г. пак в предизборно обръщение за местния вот в град Кешан турският президент Реджеп Ердоган заяви: “Тракия е нашата жива история в Европа. Тя е нашият представител в този географски регион. Тракия е и Солун, и Ксанти, и Кърджали в България, Скопие, Призрен в Косово, Сараево”. Последва декларация на нашето МВнР: “Изхождайки от традиционно добрите отношения между България и Турция, и в светлината на предстоящото заседание на смесената комисия по нерешените въпроси МВнР смята, че подобни изявления не допринасят за развитие на двустранния диалог, насочен към търсене на ефективни и прагматични решения”. В декларацията се обръщаше внимание на Турция да зачита суверенитета и принципите на териториалната цялост, защитени от международното право.", "date": "2019.03.31", "title": "Ердоган печели местния вот, взема Анкара и Истанбул на косъм"}
{"url": "https://www.24chasa.bg/novini/article/7375129", "text": "Десетки хиляди испанци се събраха в Мадрид на протест срещу обезлюдяването на провинциалните райони, предадоха Асошиейтед прес и ДПА. Протестът под лозунга \"Бунтът на изпразнена Испания\" беше организиран от групи от провинциалните райони на южната европейска страна. В момента 90 на сто от населението е концентрирано в 30 на сто от територията на Испания, предимно в Мадрид и крайбрежните райони. Останалите 10 на сто от хората са разпръснати из огромна територия. По данни на правителството в около 48 на сто от общините населението е под 12,5 души на квадратен километър. ЕС определя това като ниска плътност на населението и опасност от обезлюдяване. Хиляди селища са изоставени, някои от тях са обявени за продан, посочва БТА. Протестиращите носеха плакати с лозунги като \"Равенство за селата и градовете\" и \"Испания има нужда от провинциалния живот!\" Според организаторите в протеста са се включили 100 000 души. Градските власти оценяват броя им на около 50 000. В петък правителството обяви, че ще се бори срещу обезлюдяването с пакет от мерки. Стратегията включва подобряване на интернет достъпа и създаване на нови работни места. На предстоящите на 29 април парламентарни избори провинциалните райони може да изиграят решаваща роля за евентуално оставане на социалистите на власт. Испанската избирателна система дава по-голяма тежест на по-слабо населените райони, отбелязва АП.", "date": "2019.03.31", "title": "Десетки хиляди испанци протестираха срещу обезлюдяването на провинцията"}
{"url": "https://www.24chasa.bg/novini/article/7374967", "text": "Броят на птиците, които се хранят с насекоми, като бръмбари и гъсеници, е намалял значително в Европа през последните 25 години, сочат резултатите от германско проучване, цитирани от ДПА и БТА. Регистрирано е 13-процентно намаляване на броя на хранещите се с насекоми птици в Европа между 1990 и 2015 г. Намаляването отразява тенденция, свързана със спад в популацията на насекомите. Учените обаче го приписват също на намаляването на зелените площи и превръщането им в обработваеми земи. Около половината от видовете птици в Европа се хранят с насекоми. Подобно намаляване на популацията не е регистрирано сред всеядните птици. Проучването показва също, че са стабилни популациите на редица видове птици, най-вече на онези, които се приспособяват към различни хабитати и условия за живот. До тези заключения са стигнали специалисти от центъра Зенкенберг за изследвания върху климата и биоразнообразието и Германския център за изследване на интегративното биоразнообразие. Резултатите от проучването са публикувани в Conservation Biology.", "date": "2019.03.31", "title": "Хранещите се с насекоми птици в Европа \nнамаляват"}
{"url": "https://www.24chasa.bg/novini/article/7374982", "text": "Тримата водещи кандидати за президент на Украйна гласуваха на първия кръг на президентските избори, предаде ДПА, отбелязвайки, че се очаква надпреварата да бъде оспорвана. Действащият президент Петро Порошенко, дошъл на власт след прозападната революция преди пет години, подкрепи връзките с ЕС в избирателна секция в Киев. \"Тези избори са абсолютно необходимо условие за нашето движение напред\", в посока към присъединяване към ЕС и НАТО, подчерта президентът, цитиран от ДПА и БТА. Бившата премиерка Юлия Тимошенко заяви в избирателната секция в Киев, че страната \"трябва да направи крачка към успешна, просперираща европейска Украйна\". \"Днес започва нов живот, без корупция\", заяви комедийният актьор Володимир Зеленски, който се ползваше с най-голяма подкрепа според проучванията на общественото мнение. Към 15 ч. местно време (12 ч. по Гринуич) избирателната акитвност на президентските избори в Украйна достигаше 43,86 на сто, по данни на Централната избирателна комисия. Данните са предварителни и включват информация само за 8 окръга от общо 199, отбелязва ТАСС. На президентските избори през 2014 г. избирателната активност към 15 ч. местно време достигаше 40,36 на сто. Олег Ляшко, лидер на \"Радикална партия на Олег Ляшко\", губернаторът на Житомирска област Игор Гундич и кметът на областния град Житомир Сергей Сухомлин публикуваха свои снимки със запълнени бюлетини до кутията за гласуване, предаде ТАСС. Според украинското законодателство обаче демонстрацията на бюлетините е нарушение на законодателството, съобщи Иван Варченко, съветник на украинския вътрешен министър. Той добави, че органите на реда ще дадат правна оценка на действията на Ляшко. За тази проява според украинските закони може да бъде наложено наказание до 3 години затвор.", "date": "2019.03.31", "title": "Тримата водещи кандидати за президент на Украйна гласуваха на изборите"}
{"url": "https://www.24chasa.bg/novini/article/7374990", "text": "Окръжният съд в Пловдив взе най-тежката мярка за неотконение \"задържане под стража\" спрямо 20-годишния Андон Огнянов, обвинен за причиняване на катастрофа с четири жертви, съобщиха от пресцентъра на Съдебната палата. Съдът прие, че при мярка, различна от задържане под стража, е налице опасност Андон Огнянов да се укрие. Обвиняемият трайно е живял в Кипър. За престъплението, в което е обвинен, Наказателният кодекс предвижда лишаване от свобода от 3 до 15 години. Това е достатъчен мотив за укриването му, въпреки наличието на чисто съдебно минало, трудова ангажираност и наличието на родител, който се нуждае от грижи. Съдът намери още, че е налице опасност да извърши престъпление при мярка, различна от задържане под стража. При настоящето престъпление обвиняемият е причинил изключително тежък престъпен резултат, причинена е смъртта на четирима души. Наред с това той е системен нарушител на Закона за движение по пътищата. Само през последния месец и половина е санкциониран два пъти. Предвид ранния етап от разследването, предстои органите от досъдебното производство да установят начина и реда, по които е издадено свидетелството за правоуправление на обвиняемия в Кипър. Определението подлежи на протест и обжалване пред Апелативен съд Пловдив.", "date": "2019.03.31", "title": "Андон Огнянов, убил четирима в катастрофата край Пловдив, остава в ареста"}
{"url": "https://www.24chasa.bg/novini/article/7374977", "text": "Теодор Николов, който плаши сЪс снайпер Бойко Борисов във фейсбук, е едно от най-ярките лица на протестите във Варна през 2013-та година. Варненецът бе операторът с камера на всички митиниги срещу кмета Кирил Йорданов. Теодор бе пръв приятел на самозапалилия се Пламен Горанов. След смъртта на Горанов се появи видео, в което Теодор го приканвал да вика срещу групировката ТИМ. Самият Николов обаче отрече и каза, че това е манипулация. Загадка си остава дали Теодор е бил с Пламен по време на самозаплването му. 47-годишният Теодор Николов снима от поне 3 петилетки всички сватби във Варна. Запечатал е протестите от първия им ден. Те бяха обединени в 3 серии под името \"Битката за Варна\" и бяха пуснати в Замунда. Моята идея е да покажа кой за какво се бори, кой кой е в тези протести, какво им тежи на хората и защо излязоха, каза тогава Теодор. По-късно Николов направи филм за затлаченото дере над \"Аспарухово\", което удави 13 човека.", "date": "2019.03.31", "title": "Теодор, който плаши Борисов, е едно от лицата на протестите през 2013-а"}
{"url": "https://www.24chasa.bg/novini/article/7375027", "text": "Целувката на Кубрат Пулев и репортерката Джени Суши разбуни духовете по цял свят през последната седмица. Европейската ни шампионка по бокс Стойка Петрова определи тази целувка като признателност от Кубрат към репортерката, но в никакъв случай не става въпрос за насилие. „След всеки един мача, особено в неговия случай, когато залогът е голям, има огромно напрежение. След приключването на мача настроението е приповдигнато. В този случай го отдавам на емоцията, коментира Стойка Петрова пред  По думите на адвокат Йорданка Бекирска, изпълнителен директор на фондация \"Български адвокати за правата на човека\", липсата на съгласие при една такава спонтанна целувка с човек, който не ти е близък, не може да бъде прието по нито един международен стандарт и в нито една държава. Според нея той в момента е уязвим и мълчанието му издава това. По думите й публикуването на клип, в който Джени танцува предизвикателно, отново без нейното съгласие, утежнява още повече положението му. Стойка Петрова обясни, че може би тази тема е станала плод на такава широка дискусия, защото това е нетипично и не се случва често в бокса. Адвокат Бекирска допълни, че единственото нещо, което ще обсъжда съдът, е дали репортерката е била съгласна на тази целувка и няма да бъде коментирано поведението й преди и след мача или облеклото й. „В никакъв случай не защитавам тезата, че тя е жертва на сексуален тормоз. Казвам, че принципно, когато липсва съгласи между двама души, тогава има проблем”, уточни Йорданка Бекирска.", "date": "2019.03.31", "title": "Адвокат за целувката на Пулев: Нито една\nдържава не приема подобно действие"}
{"url": "https://www.24chasa.bg/novini/article/7374886", "text": "Приключи гласуването на днешните местни избори в 32 окръга в Източна Турция, съобщи електронното издание на турския в. \"Миллиет\", цитиран от БТА. В 16 ч. бяха затворени избирателните секции в източните окръзи, сред които Диарбекир, Тунджели, Ван, Хаккяри, Карс, Тунджели, Агръ. Гласуването в останалите 49 окръга ще приключи в 17 часа.", "date": "2019.03.31", "title": "Приключи гласуването на местните избори \nв 32 окръга в Източна Турция"}
{"url": "https://www.24chasa.bg/novini/article/7374923", "text": "Няколкостотин души участваха в протест на Университетския площад в Букурещ снощи срещу управляващата коалиция и в подкрепа на бившия главен прокурор на Националната дирекция за борба с корупцията Лаура Кодруца Кьовеши, предаде днес Аджерпрес, цитирана от БТА. Демонстрантите скандираха \"Крадци!\", \"Оставка!\", \"Правосъдие, а не корупция\", \"СДП - червена чума\" и \"Румъния, събуди се!\". На плакатите на участниците имаше надписи \"Всички за справедливост\" и \"Кодруца, не забравяй, улицата е с теб\". Протестиращите развяваха румънски знамена, а на паважа бе разпънат огромен европейски флаг. Движението в района беше нормално. На мястото присъстваха екипи на жандармерията. Бившият главен прокурор на Националната дирекция за борба с корупцията (НДБК) беше обвинена в четвъртък от Отдела за разследване на престъпленията в съдебната система и поставена под съдебен контрол по подозрения в злоупотреба със служебно положение, получаване на подкуп и лъжесвидетелстване. В петък тя се яви в полицейски участък в Букурещ в рамките на наложената й мярка за процесуална принуда. Кьовеши бе начело на НДБК от 2013 до 2018 г., а преди това бе главен прокурор на Румъния. Под нейно ръководство НДБК постигна голям брой осъдителни присъди за корупция по високите етажи на властта и спечели похвали от ЕС, който наблюдава румънската правосъдна система. Лаура Кьовеши е подкрепяна за поста европейски главен прокурор от Европейския парламент, а Съветът на ЕС избра френския кандидат Жан-Франсоа Бонер. Тъй като главният прокурор на Европейската прокуратура трябва да бъде назначен по общо съгласие на двете институции, в момента текат преговори между тях.", "date": "2019.03.31", "title": "Стотици на протест в Букурещ в подкрепа на на Лаура Кьовеши"}
{"url": "https://www.24chasa.bg/novini/article/7374953", "text": "Приключи изборният ден в цяла Турция, след като избирателните секции по план затвориха врати в 17 ч. днес, съобщава електронното издание на турския в. \"Миллиет\", цитирано от БТА. С приключването на гласуването започна преброяването на бюлетините за определяне на местните органи на властта през следващите пет години. Час по-рано, в 16 ч. днес, приключи изборният ден в 32 окръга в Източна Турция. В 16 ч. бяха затворени избирателните секции в окръзи като Диарбекир, Тунджели, Ван, Хаккяри, Карс, Тунджели, Агръ. Вотът днес е разглеждан като тест за популярността на президента Реджеп Тайип Ердоган, който не е губил избори от изкачването си на власт през 2002 г., посочва Асошиейтед прес. Силно представяне на местните избори на управляващата Партия на справедливостта и развитието (ПСР) ще укрепи допълнително доминацията на Ердоган и контрола му над президентството, парламента и местната власт. Евентуална загуба на главни градове обаче може да е сигнал за отслабване на хватката на партията му над властта.", "date": "2019.03.31", "title": "Приключи изборният ден в цяла Турция"}
{"url": "https://www.24chasa.bg/novini/article/7374955", "text": "Лондонската полиция издирва мъж, за когото се смята, че е намушкал четирима души в поредица от непровокирани атаки, предаде \"Фокс нюз\". Две от жертвите са в критично състояние. Нападенията са извършени в рамките на 15 часа - от събота вечерта до неделя сутринта. Полицейското присъствие в района на Едмънтън, Северен Лондон, е засилено. Според полицията нападенията не са свързани с тероризъм. Предполага се, че жертвите са случайно избрани. И четиримата в момента на нападението са били сами и уязвими.  Една жена е в болница, след като е наръгана в 19 ч. местно време вчера. Втората жертва е нападната 4 часа по-късно, той също е в болница.                                                                                                                                                                                                                                                                                                                       ", "date": "2019.03.31", "title": "Издирват мъж, намушкал четирима в Лондон"}
{"url": "https://www.24chasa.bg/novini/article/7374959", "text": "Двама души бяха убити, а десетки - ранени по време на днешния изборен ден в Турция, която избира кой ще държи местната власт в страната през следващите пет години, съобщи Анадолската агенция. Двама членове на Партия на щастието бяха убити в Източна Турция, съобщи лидерът на ислямистката формация Темел Карамоллаоглу. Той уточни, че убитите са доброволец, работещ в избирателна секция, и наблюдател в източния окръг Малатия. Според информация на Анадолската агенция двамата са били убити след кавга между поддръжници на кандидати на различни партии. По данни на агенцията един човек е бил ранен при сблъсъка. Лидерът на Партията на щастието каза, че членовете на формацията му са били нападнати от роднина на кандидат от управляващата Партия на справедливостта и развитието (ПСР). Същевременно 21 души са били ранени в окръг Диарбекир, Югоизточна Турция, при подобни сбивания, съобщи още турската агенция, цитирана от Асошиейтед прес. В окръг Мардин в същата част на страната са пострадали най-малко девет души. Има 12 леко ранени и в окръг Шанлъурфа, на границата със Сирия. Двама ранени има и в истанбулския квартал Кадъкьой. Те са пострадали при спречкване между роднини на кандидати за постове в общината.", "date": "2019.03.31", "title": "Двама убити и десетки ранени в изборния ден в Турция"}
{"url": "https://www.24chasa.bg/novini/article/7374963", "text": "През нощта ще е ясно и почти тихо. Минималните температури ще бъдат между 0 и 5 градуса, на отделни места в низините и котловините - малко по-ниски. Утре ще е предимно слънчево, около и след обяд с временни увеличения на облачността над Централна и Източна България. Ще духа слаб до умерен североизточен вятър. Максималните температури ще бъдат предимно 18-23 градуса, по Черноморието - от 12 до 17 градуса. Такава е прогнозата за времето на НИМХ, предаде БТА.  ще е предимно слънчево. Временни увеличения на облачността ще има главно след обяд над планините в източната половина на страната. Ще духа умерен до силен североизточен вятър. Максималната температура на височина 1200 м ще бъде около 9 градуса, на 2000 м - около 2 градуса.  ще е предимно слънчево, с временни увеличения на облачността в следобедните часове. Ще духа до умерен североизточен вятър. Максималните температури ще бъдат 12-17 градуса. Температурата на морската вода ще бъде 10-11 градуса. Вълнението на морето ще бъде 2-3 бала. ", "date": "2019.03.31", "title": "Предимно слънчево и до 23 градуса утре"}
{"url": "https://www.24chasa.bg/novini/article/7375020", "text": "Жена в мозъчна смърт, настъпила през декември, роди момченце в четвъртък в болница в португалия, съобщи Би Би Си. Спортистката Катарина Секвейра почина в края на 2018-а след остър пристъп на астма. Грижите за нея продължили в специализирана болница с надежда, че бебето й ще бъде спасено. Момченцето, кръстено Салвадор, се родило в почти 32-рата седмица от бременността и тежи 1,75 кг. То ще остане в болницата най-малко три седмици. Това е вторият такъв случай в Португалия, при който бебе успява да излезе на бял свят, след като е настъпила мозъчна смърт при майката. Катарина Саквейра е състезателка по кану. Още от дете страда от астма. В 19-ата седмица от бременността тя претърпяла астматичен пристъп, след който е била поставена в индуцирана кома. Състоянието й обаче се е влошило и след няколко дни била обявена мозъчна смърт. В продължение на 56 дни към майката е прикрепен вентилатор - дихателна апаратура, за да може бебето да оцелее в утробата. Лекарите искали да се стигне до 32-рата седмица от бременността, но прибегнали до цезаровото сечение ден по-рано, тъй като настъпили дихателни проблеми. 32 седмици се смятат за периода, след който бебетата имат много висока вероятност за оцеляване. Решението да се пази бебето в утробата на майката е било взето по време на дискусия със семейството и защото Секвейра никога е посочвала, че не иска да бъде донор в случай на смърт. \"Да бъдеш донор, не е просто да дариш черен дроб, сърце или бял дроб, но и това - тялото ти да може да износи дете, което ще продължи да живее\", коментира ръководителят на Комисията по етика в болницата Филипе Алмейда. Бащата и останалите членове на семейството са искали бебето да се роди.", "date": "2019.03.31", "title": "Португалска спортистка роди момченце три месеца след смъртта си"}
{"url": "https://www.24chasa.bg/novini/article/7375046", "text": "Бившият вицепрезидент на САЩ Джо Байдън не смята, че някога се е държал неподобаващо, след като активистка го обвини, че я е целунал на митинг през 2014 г., карайки я да се чувства неудобно, предаде Ройтерс, цитирана от БТА. Байдън подчерта, че през дългогодишното си участие в политически надпревари и в обществения живот се е ръкувал и е прегърнал безброй хора, за да изрази привързаност и подкрепа и да предложи утеха. \"Нито веднъж, никога, не съм смятал, че действам неподобаващо\", увери той, но добави, че е готов да изслуша с уважение всички твърдения за противното. \"Никога не съм имал подобно намерение\", заяви Байдън, който не си спомня случая през 2014 година. Обвиненията бяха отправени онлайн в текст, написан от Луси Флорес, активистка на Демократическата партия, кандидатирала се за вицегубернатор на Невада. Тя заяви, че на обща проява Байдън е докоснал раменете й и е подушил косата й, с което я накарал да се чувства неудобно. \"Може да не си спомням тези моменти по същия начин и може да съм изненадан от това, което чувам. Но ние доживяхме време, когато жените чувстват, че могат и трябва да споделят своите преживявания и мъжете трябва да слушат. И аз ще го направя\", гласи декларация на бившия 76-годишен вицепрезидент на Барак Обама", "date": "2019.03.31", "title": "Джо Байдън, обвинен за целувка от активистка: Никога не съм действал неподобаващо"}
{"url": "https://www.24chasa.bg/novini/article/7375057", "text": "Арабските лидери осъдиха решението на президента на САЩ Доналд Тръмп да признае претенциите на Израел за суверенитет над Голанските възвишения, показвайки рядко единство на фона на регионалните разногласия, предадоха ДПА и БТА. В обръщение на откриването на годишната срещата на лидерите на Арабската лига в Тунис саудитският крал Салман заяви, се противопоставя на всякакви мерки, подронващи сирийския суверенитет над Голанските възвишения. Израел завзе стратегическото плато във войната през 1967 г. и го анексира през 1981 г., но това не е получило международно признание. Въпросът за Голанските възвишения е сред водещите на еднодневната среща на Арабската лига в Тунис. Президентът на страната домакин Бежи Каид Есебси предупреди, че решението на САЩ ще засили напреженията в региона. Международната общност признава Голанските възвишения за окупирана арабска територия, подчерта Есебси и призова за обединяване на усилията за прекратяване на окупацията и постигане на сигурност и стабилност. Участниците в срещата трябва да покажат на света, че създаването на палестинска държава със столица Ерусалим е залог за регионалната сигурност, каза президентът на Тунис, цитиран от ТАСС. Генералният секретар на Лигата на арабските държави Ахмед Абу Гаит отправи остри критики към решението на Тръмп и заяви, че \"окупацията е престъпление, а легализирането й е грях\", предаде ДПА. В проекта за заключително изявление на срещата се казва, че лидерите на Лигата на арабските държави подкрепят Сирия по въпроса за суверенитета над Голанските възвишения и признават правото й да иска връщането им, предаде ТАСС. Генералният секретар на Лигата на арабските държави Ахмед Абу Гаит заяви, че сигурността на държавите от региона е била подложена на сериозни изпитания през последните години, а намесата на Иран и Турция само е засилила и удължила конфликтите в арабския свят. \"Недопустимо е регионални сили да се намесват в арабските работи, за да подкрепят една или друга фракция с религиозни цели\", добави Абу Гаит в изявление, предавано по телевизия Ал Арабия. \"Само политическите решения могат в крайна сметка да сложат край на конфликтите и да гарантират стабилност\", подчерта той. \"В гражданските войни няма победители, а само губещи\". Емирът на Катар шейх Тамим бин Хамад Ал Тани си тръгна веднага след откриването на срещата. По-късно стана ясно, че в програмата му е било предвидено той да присъства само на откриването, посочва ТАСС.", "date": "2019.03.31", "title": "Арабските лидери обединени - осъдиха Тръмп за Голанските възвишения"}
{"url": "https://www.24chasa.bg/novini/article/7375073", "text": "Генералният секретар на ООН Антониу Гутериш говори за сирийския конфликт и ситуацията в Алжир в речта си на срещата на лидерите на Арабската лига в Тунис, предаде Ройтерс, цитирана от БТА. Според Гутериш решението на сирийския конфликт трябва да гарантира териториалната цялост на Сирия, включително и окупираните Голански възвишения. Генералният секретар подчерта, че е наложително решение с две държави на конфликта между Израел и палестинците. Антониу Гутериш приветства опитите за мирен и демократичен преход в Алжир, където в продължение на няколко седмици демонстранти настояват за оттегляне от властта на президента Абделазиз Бутефлика. Гутериш изтъкна, че трябва да бъдат предприети стъпки за навременен отговор на тревогите на алжирския народ, отбелязва Ройтерс. ", "date": "2019.03.31", "title": "Шефът на ООН: Териториалната цялост на Сирия трябва да се запази"}
{"url": "https://www.24chasa.bg/novini/article/7374844", "text": "Папа Франциск отслужи литургия на спортна арена днес в Рабат пред около 10 000 души от около 60 страни, включително мигранти от Африка южно от Сахара, предаде Асошиейтед прес, цитирана от БТА. В проповедта, произнесена на родния му испански и превеждана на френски, папата призова вярващите да не се поддават на изкушението да всяват разделения и конфронтация и да помнят, че \"ние сме братя и сестри\". \"Опитът ни учи, че омразата, разделението и отмъстителността успяват единствено да убият човешките ни души, да отровят надеждите на децата ни и да унищожат и опустошат всичко, за което милеем\". Преди това папата се срещна с малочисленото католическо малцинство в Мароко - страна с 36 милиона жители, мнозинството мюсюлмани. Духовният водач на 1,3 милиарда католици в света отправи послание за диалог, милосърдие и братски отношения между християни и мюсюлмани. Папа Франциск се обърна по-рано към малобройната католическа общност в Мароко и заяви, че тя няма задача да извършва прозелитизъм, а да живее в братство с хората с различна религия, предадоха Ройтерс и Асошиейтед прес. Светият отец се възползва от двудневната си визита в Мароко, за да подчертае важността на диалога между религиите. Той също така изрази подкрепата си за усилията на мароканския крал Мохамед Шести да разпространява форма на исляма, която насърчава диалога и отхвърля насилието в името на Бог. В Мароко живеят близо 23 000 католици, като повечето от тях са дошли от Европа (предимно Франция) и Субсахарска Африка. Те са по-малко от един процент от 35-милионното население. \"Християните са малобройно малцинство в тази страна. Това, според мен, обаче не е проблем, въпреки че осъзнавам, че понякога може да създава трудности за някои от вас. Църквата не расте чрез агресивен прозелитизъм\", заяви папа Франциск. \"Това означава, драги приятели, че нашата мисия като покръстени, свещеници и посветени мъже и жени всъщност не се определя от броя ни, а от способността ни да генерираме промяна, да събудим размисъла и състраданието\", добави той на среща с лидери на католическата общност в катедралата на Рабат. Голям брой мароканци, приели християнството, дойдоха на спортния стадион в Рабат, за да присъстват на меса, която ще отслужи папата днес следобед, предаде АП. \"С идването си тук искаме да кажем на папата и на мароканското общество, че се гордеем с това, че сме християни\", заяви мароканският християнин Адам Рбати, дошъл за месата заедно със съпругата си християнка и техния новороден син.", "date": "2019.03.31", "title": "Папа Франциск в Мароко: Ние всички сме братя и сестри (Обновена + снимки)"}
{"url": "https://www.24chasa.bg/novini/article/7375030", "text": "Управляващата Партия на справедливостта и развитието (ПСР) на президента Реджеп Тайип Ердоган води на днешните местни избори в страната с подкрепа от 47,99 процента от гласовете при обработени към момента над 27 на сто от бюлетините. Това сочат най-новите данни, публикувани в турски медии, цитирани от БТА. Кемалистката Народнорепубликанска партия (НРП) получава 29,97 процента от гласовете, следвана от \"Добра партия\" с 6,06 процента, Партията на националистическото действие (ПНД) с 4,93 процента и прокюрдската Демократична партия на народите (ДПН) с 3,56 процента на сто. Републиканската коалиция между ПСР и ПНД печели 52,85 процента от гласовете, а опозиционният Национален алианс на НРП и \"Добра партия\" - 36,23 процента. Съюзяването между политическите сили за местния вот е на базата на издигане на общи кандидати за определени градове. Според данните, публикувани на сайта на в. \"Миллиет\", в столицата Анкара печели кандидатът на ПСР Мехмет Йозхасеки с 50,31 процента. Партията на Ердоган има надмощие и в Истанбул, където нейният кандидат - бившият премиер Бинали Йълдъръм, получава 51,45 процента. В крепостта на кемалистите Измир води Мустафа Тунч Сойер, кандидат на НРП, с 58,37 на сто. Очаква се турският президент Реджеп Тайип Ердоган да даде първата си пресконференция за изборите в Истанбул от президентската резиденция Хубер кьошкю на брега на Босфора, предаде БТА. По-късно Ердоган ще изнесе и традиционната си изборна реч в Анкара от балкона на централата на управляващата Партия на справедливостта и развитието (ПСР). Междувременно стана известно, че е започнато разследване на случая в окръг Малатия, Източна Турция, където в избирателна секция бяха убити двама души. Това съобщи турският министър на вътрешните работи Сюлейман Сойлу. Освен двамата убити имаше и десетки ранени по време на днешния изборен ден, пострадали при спречквания между симпатизанти на съпернически политически сили.", "date": "2019.03.31", "title": "Над 80% гласували на изборите в Турция, партията на Ердоган води (Обновена)"}
{"url": "https://www.24chasa.bg/novini/article/7374883", "text": "\"Бойко, тебе ще те отстрелям безплатно! Мамка ти мръсна, продажна! Българоубиец!\" Това е написал в профила си във фейсбук Теодор Николов от Варна, заради което  На поста Николов позира с пушка, за която не е ясно дали е истинска. По снимката личи, че е вкъщи и по пантофи, които са скъсани на големите пръсти. Кадърът обаче предизвиква повече подигравки, отколкото заплахи. \"Като те гледам какъв смотльо си, сигурно себе си ще гръмнеш\", пише му потребител. Иначе Теодор Николов явно е фен на БСП, защото често е споделял кадри от партийната телевизия. От агенция   отбелязват, че службите са се задействали и полицията е проверила заплахите след тяхна публикация. Сигналът за поста в социалната мрежа бил получен от читател на агенцията.", "date": "2019.03.31", "title": "Ето го Теодор, когото полицията проверява за заплахи към Бойко Борисов (Видео)"}
{"url": "https://www.24chasa.bg/novini/article/7374772", "text": "Лидерите на водещи опозиционни сили в Турция, които се обединиха в предизборен алианс, гласуваха на днешните местни избори, като пожелаха изходът от днешния вот да донесе благоденствие на страната, предаде турската частна телевизия НТВ, цитирана от БТА. Лидерът на кемалистката Народнорепубликанска партия (НРП) се яви пред урната заедно със съпругата си Селви Кълъчдароглу в Анкара. Лидерът на НРП пожела изборният ден да премине без инциденти и гражданите да заявят предпочитанията си. \"Дай Боже, краят на март да донесе пролет\", заяви още Кълъчдароглу. Лидерката на \"Добра партия\" Мерал Акшенер пусна бюлетината си в истанбулския квартал Юскюдар. \"Пожелавам тези избори да донесат на Турция добри резултати\", каза Акшенер и пожела успех на всички кандидати на опозиционния Национален алианс. На журналистически въпрос за това какво според нея ще донесат тези избори, лидерката на \"Добра партия\" отговори: \"Ще донесат добър резултат\". Двете опозиционни сили се договориха да подкрепят общи кандидати на местните избори в много градове, за да постигнат по-добри резултати. Техният Национален алианс издигна общи кандидати в 22 от 30 метрополии на Турция. От тях НРП е издигнала 12, а ДП - 10. Управляващата Партия на справедливостта и развитието (ПСР) на президента Реджеп Тайип Ердоган също участва в такъв съюз заедно с Партията на националистическото действие (ПНД) на Девлет Бахчели.", "date": "2019.03.31", "title": "Лидерът на опозицията в Турция: Дай Боже, краят на март да донесе пролет"}
{"url": "https://www.24chasa.bg/novini/article/7374819", "text": "Полицията проверява публикация в социалните мрежи, в която има отправени заплахи за живота на премиера Бойко Борисов, съобщи  За момента не е ясно дали отправените закани са сериозни. Изясняват се всички детайли около случая.                                                                                                                                                                                                                                                                                                                       ", "date": "2019.03.31", "title": "Проверяват публикация в социалните мрежи със заплахи за живота на Борисов"}
{"url": "https://www.24chasa.bg/novini/article/7374838", "text": "Корейските авиолинии оповестиха, че преустановяват сервирането на фъстъци в самолетите си, след като двама братя тийнейджъри не могли да пътуват заради алергия към фъстъците, предаде Ройтерс, цитирана от БТА. Родителите на двамата братя заявиха по-рано този месец пред медиите, че синовете им били отстранени от полет, защото Корейските авиолинии не желаели да се съобразят със сериозна форма на алергия към фъстъците. Двамата тийнейджъри летели от Атланта за Филипините, но били свалени от самолета в Сеул, след като Корейските авиолинии не пожелали да се съобразят с искането им да бъде преустановено сервирането на фъстъци около тях, защото по-големият брат страда от тежка форма на алергия към фъстъците, съобщи в. \"Ю Ес Ей тудей\". Решението да се преустанови сервирането на фъстъчени продукти е най-малката мярка за сигурност за пътниците, страдащи от алергия към фъстъците, оповести компанията.", "date": "2019.03.31", "title": "Без повече фъстъци в корейските авиолинии"}
{"url": "https://www.24chasa.bg/novini/article/7374554", "text": "Местните избори в Турция днес протичат при като цяло спокойна обстановка, но при инцидент в област Малатия след стрелба с огнестрелно оръжие има двама загинали. Един човек е задържан, предаде  Двамата загинали, между които е възникнал скандал, са били наблюдатели на изборите. Съобщено бе и за някои дребни инциденти в отделни населени места, без обаче те да имат отражение върху цялостния избирателен процес в страната. В област Мардин заради сбиване пред офис на квартален кмет (мухтар) за кратко беше прекратено гласуването. Забранена агитация беше регистрирана в тракийската област Текирдаг и източната провинция Агръ. Оттам беше съобщено за случаи на раздаване на пакети с хранителни стоки и чай, съдържащи агитационни материали на един от кандидатите. Бяха отчетени и случаи на разкриване на тайната на вота предимно в източните провинции на страната, както и отделни опити за повторно гласуване. За участие в местните избори бяха допуснати общо 13 партии, като не всички от тях са издигнали кандидати във всички населени места. В 30 големи общини с над 750 000 души население всяка се състезават и 73 независими кандидати. На вота се гледа като тест за популярността на президента Реджеп Ердоган и неговата Партия на справедливостта и развитието (ПСР), която се очаква да победи в повечето области, но картината в петте най-големи града е по-различна. В най-многолюдния град в страната Истанбул 8 политически партии и 24 независими кандидати се борят за доверието на избирателите. Социолозите отчитат лека преднина на бившия премиер Бинали Йълдъръм, издигнат от ПСР. Основният му конкурент е Екрем Имамоглу, издигнат от Народнорепубликанската партия. „Надявам се на наистина много благоприятен изход за Истанбул… Надявам се на голяма избирателна активност и накрая на деня изборите да завършат в спокойна обстановка, без да кърви носа на нито един човек“, каза Имамоглу, давайки своя глас. В града край Босфора гласуваха още Йълдъръм и лидерът на „Добрата партия“ Мерал Акшенер, която е сред малкото жени-политици в страната. Едва 7,89% от кандидатите за кметове са жени – 652 от 8263 кандидати. За цялата републиканска история на Турция около 31 000 кметове са били мъже и само 119 жени са били избирани за градоначалнички. В столицата Анкара битката е между 7 формации и 5 независими кандидати. Фаворит е опозиционният кандидат Мансур Яваш, който води срещу Мехмед Йозхасеки от управляващата партия. Кандидати за градоначалник на търговския град и средиземноморско пристанище Измир са 4 независими и представители на 8 политически сили. Убедителна е преднината на Тунч Сойер от Народнорепубликанската партия, която от години печели изборите в града. Най-силен негов съперник е бившият министър от формацията на президента Реджеп Ердоган Нихат Зейбекчи. Проучванията на общественото мнение отчитат много близки резултати за Анталия и Бурса. Гласоподавателите избират с 4 различни бюлетини кметове за всички нива на местното самоуправление и общински съветници. Турците ще могат да гласуват в 194 390 секции по цялата страна. И четирите бюлетини се поставят в 1 плик, като за улеснение на избирателите и на комисиите бюлетините за отделните видове избор са в различен цвят. Избирателните комисии са съставени от поне петима представители на различни политически сили. Висшата избирателна комисия е наложила забрана до 21 часа за излъчване на прогнозни данни и коментари, но тя може да бъде вдигната по-рано по нейно решение. Вътрешният министър Сюлейман Сойлу съобщи, че заети с охраната на изборния ден ще са над 553 000 служители на силите за сигурност. Те ще разполагат с почти 7000 бронирани автомобила, 126 въздушни и 294 морски апарати.", "date": "2019.03.31", "title": "Двама убити след стрелба на местните избори в Турция"}
{"url": "https://www.24chasa.bg/novini/article/7374568", "text": "\"Благодаря ви, г-н премиер, за доверието. Доверие, но и отговорност. Благодаря и на г-н Христов, и на членовете и симпатизантите на СДС.\" С тези думи започна словото си водачът на листата на ГЕРБ и СДС Мария Габриел. \"Ще се подадем ли на популизма и на фалшивите новини, които искат да променят генетичният код на обществото\", попита тя. И напомни: \"Показахме, че с разум можем да задаваме дневния ред.\" ЕС е идеи, диалог и конкретни решения. Какво ще ни води - конфронтацията или диалогът, мирът и ценностите, очерта алтернативата Габриел. Никога в историята разделението не е водило до нещо добро, напомни тя. И излезе с предложение към всички водачи и кандидати - да определят заедно темите, по които да са единни.", "date": "2019.03.31", "title": "Мария Габриел предложи на всички други водачи и кандидати теми на единението"}
{"url": "https://www.24chasa.bg/novini/article/7374561", "text": "Земетресение с магнитуд 6,2 бе регистрирано в близост до бреговете на Еквадор, предаде Франс прес, като се позова на Геоложкия институт на САЩ. До този момент няма данни за материални щети или опасност от вълни цунами, предаде БТА. Епицентърът на труса е на около 18,5 км дълбочина в Тихия океан, източно от град Гуаякил и на 27 км северно от град Санта Елена. През февруари в Еквадор имаше земетресение с магнитуд 7,5, но на дълбочина от 132 км, като по тази причина нямаше жертви. През април 2016 г. земетресение с магнитуд 7,8 отне живота на 673 души. Повечето големи земетресения в Южна Америка стават на дълбочина, по-малка или равна на 70 км, съобщават от института.", "date": "2019.03.31", "title": "Регистрираха силно земетресение близо до бреговете на Еквадор"}
{"url": "https://www.24chasa.bg/novini/article/7374575", "text": "Дългогодишният кореспондент на БТА в Благоевград Емил Михайлов е починал тази сутрин. Това съобщиха от семейството. Погребението ще бъде утре, 1 април, от 13.00 ч., в Благоевград. Емо Михайлов беше изключителен професионалист и страхотен човек. БТА изказва своите искрени съболезнования на семейството му.", "date": "2019.03.31", "title": "Почина кореспондентът на БТА в Благоевград Емил Михайлов"}
{"url": "https://www.24chasa.bg/novini/article/7374564", "text": "Възрастен мъж е загинал при пожар в трънското село Долна Мелна. Инцидентът станал в следобедните часове вчера. Запалили са се сухи треви, като огънят обхванал и част от гората, предаде  Пламъците застигнали мъжа на път към дома му. Той се опитал да гаси, но дрехите му се запалили, разказват хора от селото. Мъжът е починал в линейката на път към болницата.", "date": "2019.03.31", "title": "Възрастен мъж почина при горски пожар в Трънско"}
{"url": "https://www.24chasa.bg/novini/article/7374582", "text": "\"Дали ще запазим Европа единна, каквато ни завещаха Шуман и Аденауер, или разделена?\" Този въпрос постави лидерът на СДС Румен Христов. И постави целта: \"За нас успех ще е 8 евродепутати. И приятелят на България и искрен баварец Манфред Вебер да оглави Европейската комисия.\"                                                                                                                                                                                                                                                                                                                       ", "date": "2019.03.31", "title": "Румен Христов: 8 евродепутати ще е за нас с ГЕРБ успех"}
{"url": "https://www.24chasa.bg/novini/article/7374601", "text": "Лидерът на ДПС Мустафа Карадайъ присъства на възпоменателен митинг в памет на жертвите от възродителния процес в село Корница, където през 1973 г. бяха убити 5-ма души. \"От трибуната на народното събрание заместник-председателят на ГЕРБ Красимир Велчев казва, че такива събития не са се случвали, че тези хора са се самонаранили. За нас това означа, че цялата ГЕРБ казва така. С цялата си наглост утре ще дойдат да искат нашия глас в благоевградския регион. Само че ГЕРБ не са сами. БСП тотално работи против правата и свободите заедно с ГЕРБ, дори в нарушение на конституцията\", това каза Карадайъ на митинга пред стотици хора в региона. Гости на възпоменанието беше почти цялата група на ДПС, евродепутатът Илхан Кючюк и кметове от страната. Председателят на ДПС каза, че ГЕРБ и БСП проявяват двоен стандарт. На конгресите на своите политически семейства в Европа приемали решения за защита на демокрацията и против популизма и национализма, а в България влизали в съглашателство с националистите, дори ги включват във властта.  Карадайъ апелира за активност в предстоящите евроизбори и допълни, че те ще играят в голяма степен и роля на местните избори през есента.", "date": "2019.03.31", "title": "Мустафа Карадайъ: ГЕРБ и БСП залитат в полето на национализма, което е много опасно"}
{"url": "https://www.24chasa.bg/novini/article/7374613", "text": "Станислав Иванов Стоянов, който беше седми в листата на ГЕРБ на парламентарните избори през 2017 г., става народен представител на мястото на Цветан Цветанов. 38-годишният бизнесмен от Велико Търново е собственик и управител на рекламна агенция. Има висше компютърно и икономическо образование. Стоянов е член на УС на движение\"Пазители на българщината\" и на църковното настоятелство на храм \"Св.св. Кирил и Методий\". Станислав Стоянов става депутат, след като писмени откази пред ЦИК са депозирали четиримата, имащи преди него право да влязат в парламента, след оставката на Цветанов. Да влязат в парламента са отказали състезателят по мотокрос Георги Недев, областният управител проф. Любомира Попова, известният хирург д-р Николен Стойнов и председателят на общинския съвет в Лясковец и директор на СУ\"Максим Райкович\" Даниела Арабаджиева.", "date": "2019.03.31", "title": "38-годишен собственик на рекламна агенция прие мястото на Цветанов в парламента"}
{"url": "https://www.24chasa.bg/novini/article/7374605", "text": "\"Опонентите ни вляво не ни интересуват. Другите обаче ще изградят цялата си кампания срещу нас и да върнат БСП на власт. Какво обаче ще правят след това?\" Това заяви премиерът и лидер на ГЕРБ Бойко Борисов при представянето на евролистата на партията, в която 2 места има СДС. \"Гледайки нашата листа, непредубеденият човек вижда млади, успели и красиви хора\", оцени той. И заръча на хората си: \"Забранявам ви да говорите с езика на омразата. Внимателно, с чувство за отговорност, с ум, с разум, толерантност.\" \"Андрей Новаков спа в кабини, пътува. И накрая трима българи не отиват на гласуването и провалят всичко\", захапа Борисов отново Светослав Малинов от \"Демократична България\". \"Не искам да сте кучки, а да сме си ние - добронамерени, градящи\", каза Борисов по  . За чуждите фамилии на първите си две кандидатки премиерът напомни, че \"откъде е жената, оттам е родата\". \"Не сме идеални, но по-добри все още няма\" - с тези думи премиерът помоли българите да гласуват за листата на ГЕРБ и СДС.", "date": "2019.03.31", "title": "Борисов: Тези вляво не ме интересуват. Вие кучки не бъдете! (Видео)"}
{"url": "https://www.24chasa.bg/novini/article/7374617", "text": "Великобритания разполага с ограничен брой възможности за Брекзит, заяви пред телевизия \"Скай нюз\" заместник-председателят на Консервативната партия Джеймс Клевърли, цитиран от Ройтерс. Клевърли призова депутатите да подкрепят сделката на премиера Тереза Мей за излизане от Европейския съюз, за да не се стигне до Брекзит без сделка или въобще да няма Брекзит, предаде БТА. Споразумението на Мей бе отхвърлено в петък за трети път от британския парламент. Великобритания трябва да излезе от ЕС на 12 април, ако преди тази дата не постигне сделка с ЕС или Брекзит не бъде отложен за по-дълъг срок. \"В настоящия момент разполагаме с ограничен брой възможности - да напуснем ЕС без сделка, да одобрим сделката на Мей или да рискуваме въобще да няма Брекзит. За мен отговорът е изключително прост: трябва да подкрепим сделката на Тереза Мей\", изтъкна Клевърли.", "date": "2019.03.31", "title": "Великобритания разполага с ограничен брой\nвъзможности за Брекзит"}
{"url": "https://www.24chasa.bg/novini/article/7374622", "text": "Над половин милион служители по сигурността и охранители са мобилизирани днес на територията на цяла Турция за охраната на изборите за местни органи на властта. Освен тях в готовност са поставени и 5 хиляди войници от армията и жандармерията. В областите, които се считат рискови, урните, бюлетините и протоколите ще бъдат пренасяни с хеликоптери до местата, определени за преброяване. До 18 часа са отменени всякакви публични увеселения, включително и сватби. До 24 часа е забранена продажбата на алкохол. Утре, понеделник, училищата са разпуснати във ваканция, предаде БТА. Над 57 млн. турски избиратели гласуват днес за местни органи на властта - председатели на общини, общински съвети и кметове за следващите пет години. Изборите започнаха навреме - в 8 часа местно време бяха отворени избирателните секции и ще приключат работа в 17 часа. В източните области изборите започнаха 1 час по-рано и ще приключат изборния ден също час по-рано. Засега изборите протичат нормално, не се съобщава за инциденти. Кандидатът за кмет на Истанбул Бинали Йълдъръм вече гласува в избирателна секция в Тузла, истанбулска община с около 45 хиляди избиратели. Президентът Реджеп Тайип Ердоган ще гласува в избирателна секция в Истанбул в района на Късъклъ, където живее. Днешният вот се преценява като решителен тест за популярността на президента Ердоган и неговата Партия на справедливостта и развитието (ПСР), които от 2002 г. насам печелят всички избори. ПСР участва в изборите в коалиция с националистическата Партия на националистическото действие на Девлет Бахчели, наречена Републиканска коалиция. Опозиционните сили Народнорепубликанска партия на Кемал Кълъчдароглу, \"Добра партия\" на Мерал Акшенер и Партията на щастието на Темел Карамоллаоглу се явяват с общи кандидати в рамките на т.нар. Национален алианс. Напрегната се очертава да бъде битката за главните градове на Турция, на първо място 15-милионният Истанбул, Анкара, Бурса, Измир, югоизточният Диарбекир. В населения компактно с кюрди район на Диарбекир прокюрдската Демократична партия на народите издигна свои кандидати, но не стори същото и в големите западни градове, за да избегне разпиляване на гласове и да даде възможност на опозицията да се представи по-добре. За пръв път на тези избори ще гласуват и над 53 хиляди сирийци, които са получили турско граждани.", "date": "2019.03.31", "title": "Над половин милион служители по сигурността охраняват изборния ден в Турция"}
{"url": "https://www.24chasa.bg/novini/article/7374649", "text": "500 кубически метра незаконно добита дървесина са задържани през миналата година в област Велико Търново при проверки на Регионалната дирекция по горите. Конфискувани са 21 автомобила на нарушители, предаде  Задържани са още 18 коня и 29 каруци в горите, заяви инж. Зорка Иванова, заместник-директор на Регионалната дирекция по горите във Велико Търново: „Конете се оставят с разписка за отговорно пазене на нарушителите, каруците се задържат в базите за съхранение“, обясни тя. Липсват кадри. При щат за 30 горски инспектори, налични са едва 17 служители, посочи инж. Иванова. „Почти 15 хиляди хектара за един горски инспектор трябва да извърши проверка“. Тази година в областта ще бъдат залесени само 508 декара държавни гори, основно с тополи", "date": "2019.03.31", "title": "500 куб. метра незаконна дървесина иззета в област Велико Търново за 2018 г."}
{"url": "https://www.24chasa.bg/novini/article/7374660", "text": "Припомняне на основните дати от управлението на Реджеп Тайип Ердоган, чиято Партия на справедливостта и развитието /ПСР/, която е на кормилото на властта в Турция от 2002 г., цели четвърта победа на общинските избори днес. През 2002 г. Партията на справедливостта и развитието /ПСР, ислямо-консервативна/, учредена съвместно от Реджеп Тайип Ердоган и Абдуллах Гюл, печели убедителна победа на парламентарните избори, които бележат края на правителствена нестабилност. Победата на ПСР обаче безпокои средите, привързани към светските принципи. През 2003 г. Ердоган е назначен за премиер. През 2005 г. управляващите постигат започване на преговори за присъединяване към ЕС, след като са приели реформи и са премахнали смъртното наказание. Но преговорите са в застой от години. През август 2007 г. парламентът избра за президент Абдуллах Гюл - първия ислямист, достигнал до президентския пост в светска Турция, създадена от Мустафа Кемал Ататюрк. На 31 май 2013 г. силите на реда прогонват грубо неколкостотин души, създали лагер, близо до площад \"Таксим\" в Истанбул, за да протестират срещу градоустройствен проект. В продължение на три седмици близо 2,5 милиона души демонстрират, за да искат оставката на Ердоган, обвиняван в авторитарен уклон и желание да \"ислямизира\" обществото. На 10 август 2014 г. Ердоган е избран за държавен глава още на първия тур на президентските избори, които за първи път се провеждат чрез пряко гласуване. На парламентарните избори на 7 юни 2015 г. ПСР се класира на първо място, но е лишена от абсолютното си мнозинство в парламента. Президентът Ердоган свиква нови избори на 1 ноември, спечелени убедително от ПСР. През юли 2015 г. Кюрдската работническа партия /ПКК/ и армията прекратяват крехко примирие и подновяват въоръжените действия /над 40 000 души са загинали от 1984 г. насам/. Страната става мишена на няколко смъртоносни атентата, за които са обвинени или за които поемат отговорност кюрдските бунтовници или групировката \"Ислямска държава\" /ИД/. В края на 2015 г. се осъществява сближаване между Анкара и ЕС благодарение на кризата с бежанците, които бягат от Сирия, тъй като Турция заема ключова географска позиция. През март 2016 г. Анкара и ЕС сключват споразумение, което позволява да се намали значително броят на мигрантите, пристигащи в Европа. В нощта на 15 срещу 16 юли 2016 г. опит за преврат, извършен от фракция в армията, отнема живота на 250 души. Анкара обвинява за него ислямския проповедник Фетхуллах Гюлен, живеещ в САЩ, който отрича всякаква връзка. Безпрецедентни по мащаб чистки са насочени срещу привърженици на Гюлен, а след това и срещу прокюрдското движение и медиите. Близо 55 000 души са арестувани и над 140 000 - уволнени или временно отстранени от работа. През август 2016 г. Ердоган се помирява с руския си колега Владимир Путин след криза, последвала свалянето на руски самолет от Турция на сирийската граница в края на 2015 г. Турция предприема сухопътна операция в Северна Сирия срещу ИД, но и срещу Силите за защита на народа /СЗН/. Тази кюрдска милиция, съюзник на Вашингтон в борбата срещу джихадистите, е разглеждана от Анкара като разклонение на ПКК. През март 2018 г. Турция превзема кюрдския анклав Африн /Северозападна Сирия/ след военна операция срещу СЗН. Русия подкрепя режима на Башар Асад, а Турция - бунтовническите групировки, които искат да го свалят от власт, но двете страни си сътрудничат сега по сирийския проблем. На 24 юни 2018 г. Ердоган спечели президентските избори още на първия тур с 52,6 процента от гласовете. Изборите бележат преминаването, благодарение на конституционна поправка, от парламентарна към президентска система на управление, при която държавният глава съсредоточава в свои ръце цялата изпълнителна власт. На 29 декември президентът Ердоган обявява кандидатурата на бившия премиер Бинали Йълдъръм за кметския пост в Истанбул на общинските избори. \"Ако загубим Истанбул, ние губим Турция\", заявява държавният глава, който е бивш кмет на Истанбул, пред своята партия, според някои източници. /От БТА/", "date": "2019.03.31", "title": "Ключови дати по време на управлението на\nЕрдоган"}
{"url": "https://www.24chasa.bg/novini/article/7360577", "text": "“Не е само музиката това, което ме задържа в България. Когато си говоря и с други италианци, които също са избрали да живеят тук, виждам, че по някаква причина се чувстваме добре на това място”, казва Марио Замбрини. За първи път стъпва у нас през 2017 г. Идва за фестивала “Сурва” в Перник. Няколко месеца по-рано вижда снимки на кукери в интернет и решава, че трябва да ги види на живо. Силно го впечатлява българското хоро. “Млади, стари, мъже, жени, всички танцуваха заедно в една верига. Може някой да е много богат, а някой много беден, но това няма значение. Всички споделят един дух”, казва Марио. От малък свири на пиано, но неговата голяма страст е акордеонът. Започва да се учи да свири на него от 2009 г., като гледа видеа в ютюб. Запалва се по балканската музика от групата “Хаук”. “За италианците балканските песни са на Горан Брегович, но той е само 1% от този вид музика”, казва Марио. Година след първото си пристигане в България разбира, че ако иска да се научи да свири добре на акордеон, трябва да учи инструмента в някое от музикалните училища у нас. “Разбрах за Котел, Пловдив и София. Говорих с преподавател в Пловдив и той ми каза, че ми трябват 3000 евро за първата година, в която се учи български”, казва Марио. Тогава се връща обратно в Италия и работи усилено като аниматор в морските курорти, за да събере нужните пари. Завършил е уеб дизайн в родината си, но не иска да се занимава с това. Вижда, че няма как да спести толкова голяма сума, и търси друг вариант да е близо до мечтата си, поне географски. Отново идва у нас и става доброволец в програмата “Жажда за живот”. Така се озовава в сливенското гето В продължение на 9 месеца е социален работник в ромско училище. Образова децата сексуално, показва им рисковете от алкохола и наркотиците. “Успях да видя циганска сватба, да се запозная с добри музиканти”, казва Марио. След програмата отново се връща в родината си, но не спира да мечтае за България. Така кандидатства за работа в един от най-големите колцентрове у нас. Получава отговор мигновено. “Всичко се случи толкова бързо. В Италия никога не ми се е случвало това да получа отговор от фирма веднага”, разказва Марио. След като минава няколко интервюта, получава договор. Малко преди Коледа идва отново в България и започва желаната работа. Сега ходи на уроци по български, защото за консерваторията е нужно да знае езика на добро ниво Пловдив е любимият му град. “Много ми напомня на Болоня. Има много млади хора. Спокойно е и е културен град. Архитектурата също е много красива”, казва Марио. Освен фолклора Замбрини вече е привлечен от родината ни заради още нещо. По-точно още някого. От няколко месеца момичето до него е българка. За любовта му е виновен българският фолклор, защото се запознава с любимата покрай пернишкия фестивал “Сурва”. Дълго време родителите на Марио са против той да заживее в България. “Хората оттам идват в Италия!”, възкликва тогава баща му, но сега е на друго мнение. Дори Марио помага на родителите си финансово, като успява да спести от българската си заплата. За жалост, не целият му престой у нас е розов. На няколко пъти вече е ставал жертва на агресия. Веднъж пиян скинар му удря няколко шамара и му крещи, че не говори на български. “Бяхме в подлеза на НДК заедно с приятели. Участвахме в танцова инициатива и изведнъж се появи този агресивен мъж с кожено яке и кубинки”, разказва Марио. На последния фестивал “Сурва” пък пред очите му нападат негов приятел Момчето е ударено в гръб, а полицията не реагира. “Това са две ситуации, които със сигурност няма да ми се случат в Италия. Когато има парти, не очакваш някой да бъде агресивен. Всички са там, за да се забавляват, а не да се бият”, казва Марио, но нищо от това не го отблъсква от балканската ни държава. Замбрини изцяло е запазил италианския си манталитет. Ако си купува бира например, тя е задължително българско производство, защото иска да подкрепя икономиката и парите му да не излизат извън пределите на държавата, в която живее. Това е типично италианска практика. Марио се опитва да рекламира България сред сънародниците си. Създал е страницата La Bulgaria in Italiano във фейсбук, в която популяризира нашенската култура и забележителности. “Вярвайте в тази държава, не мислете, че навън е по-хубаво. Или отидете в чужбина и се върнете, защото ще видите, че нещата не са толкова бляскави там”, казва италианецът на всички кандидат-емигранти.", "date": "2019.03.31", "title": "Италианец заживя в сливенското гето от любов към българския фолклор"}
{"url": "https://www.24chasa.bg/novini/article/7374697", "text": "Израел няма да изтегли войските си, разположени край ивицата Газа и е готов за интензивна военна кампания, ако това е необходимо за гарантиране на сигурността му, заяви израелският премиер Бенямин Нетаняху, посрещайки на летището бразилския президент Жаир Болсонаро, който пристигна днес на държавно посещение в Израел, предаде ТАСС. \"Президенте Болсонаро, вие пристигнахте в Израел в напрегнат момент\", отбеляза Нетаняху, който е и министър на отбраната. Той заявяви, че по негова заповед силите на израелската армия остават разположени около ивицата Газа. Те включват танкове, сухопътни и военновъздушни сили, предаде БТА. \"Готови сме за всеки сценарий и, ако се наложи, за интензивна кампания. Ще направим това, което се налага, за сигурността на Израел\", добави още израелският премиер, цитиран от своята канцелария. Снощи Нетаняху изрази благодарност на въоръжените сили за решителните действия и мащабното разполагане на сили, помогнали да се избегнат масови сблъсъци вчера. На 30 март палестинците отбелязваха годишнината от началото на демонстрациите, наречени \"Големия поход на завръщането\", припомня ТАСС.", "date": "2019.03.31", "title": "Нетаняху: Израел е готов за интензивна \nкампания в Газа, ако се наложи"}
{"url": "https://www.24chasa.bg/novini/article/7374701", "text": "България да избере да бъде в едно часово време със Северна Македония предлагат патриотите от ВМРО, съобщиха от пресцентъра на партията. Днешният ден е последният, в който се превъртат стрелките на часовниците с един час напред, отбелязват от партията и напомнят, че след решение на ЕК всяка държава сама решава към кое часово време да остане - лятно или зимно. България все още не е определила по кое часово време ще се установи. Затова от партията предлагат решението да бъде взето така, че местното часово време да съвпада с това в Северна Македония. На 26 март ЕП предложи смените да престанат от март 2021 г. за държавите в ЕС, които изберат да запазят постоянно \"лятно\" часово време, а онези, които предпочитат астрономическото (зимното), да прекратят промените от октомври същата година. До 1 април догодина държавите в ЕС трябва да съобщят на Европейската комисия в кой часови пояс избират да бъдат занапред. Предвижда се дотогава да приключи съгласуването между съседните държави, обявили предварително, че желаят да останат в един и същи часови пояс.", "date": "2019.03.31", "title": "ВМРО: България да избере да бъде в едно часово време със Северна Македония"}
{"url": "https://www.24chasa.bg/novini/article/7374340", "text": "Студенти, готвещи се да станат мюсюлмански проповедници, казаха вчера на папа Франциск и на мароканския крал Мохамед Шести, че ще запомнят уроците за изграждане на мостове между религиите и пропагандиране на умерен модел на исляма, предаде Асошиейтед прес. По време на посещението на папата в института за обучение на имами в Рабат нигерийската студентка Хинду Усман заяви пред двамата лидери, че се надява да пропагандира толерантност и мирно съвместно съществуване между християни и мюсюлмани, предаде БТА. \"След като завърша и се върна у дома, ще мога да споря и да убеждавам, че религията е за мир и доброта, че жените са равни на мъжете по права\", подчерта тя. Жени не могат да стават имами, но в института в Рабат се обучават и студентки. Те получават титлата проповеднички, за да могат да преподават уроци по умерен ислям на вярващите жени. В подкрепяното от мароканския крал учебно заведение се обучават студенти от цяла Африка и Европа.", "date": "2019.03.31", "title": "Мюсюлмански студенти разговаряха с папата за толерантността"}
{"url": "https://www.24chasa.bg/novini/article/7374346", "text": "Със свое решение от 30 март Централната избирателна комисия избра за свои говорители членовете на ЦИК Александър Андреев и Таня Цанева, съобщиха от Комисията.                                                                                                                                                                                                                                                                                                                       ", "date": "2019.03.31", "title": "ЦИК избра Александър Андреев и Таня Цанева за свои говорители"}
{"url": "https://www.24chasa.bg/novini/article/7374348", "text": "Законодатели от Консервативната партия на британската министър-председателка Тереза Мей заплашват да отхвърлят всеки неин опит да свика предсрочни избори заради безизходицата около Брекзит, съобщи вчера лондонският в. \"Обзървър\", цитиран от Ройтерс и БТА. Политиците, които са от различни крила на разделената по въпроса за Брекзит партия, предупредиха, че такъв ход за предсрочни избори допълнително ще задълбочи разделението сред консерваторите и ще усили породената от Брекзит криза, пише вестникът. Спекулациите за възможни предсрочни избори нараснаха след трите неуспешни опита на Мей да прокара в парламента сделката за Брекзит, която тя договори с лидерите на ЕС.", "date": "2019.03.31", "title": "\"Обзървър\": Консерватори може да опитат да попречат на Мей да свика предсрочни избори"}
{"url": "https://www.24chasa.bg/novini/article/7374329", "text": "Съжалявам за всяко политическо решение, което се изоставя с аргументи \"Не може\". Аз съм лекар и работата ми е да лекувам. Работата на политиците е да решават проблеми, а не да обясняват защо не могат. Това заяви Петър Москов пред bTV относно новата си партия \"КОД\". \"Ние създаваме партия като алтернатива на провала на целия либерален модел на демокрация. Това не е алтернатива на България за нас. Алтернативата трябва да се бори с консервативния модел\", смята той. \"Между \"КОД\" и началото на ДСБ има много прилики, но и много разлики с политическия модел. Целият преход мина под влиянието на мисления на комунистическия партиен мотив. Превърнаха прехода в криминален\", каза още Москов. \"Политическите противници на \"КОД\" са Българската социалистическа партия и Движението за права и свободи. Останалите политически партии нямат такова голямо значение. \"КОД\" е консервативна дясна партия. Целта на създаването й е дясно консервативно управление\", допълни той. Аз отстоявам дясно консервативни позиции, а Радан Кънев е член на либерална формация, която защитава зелен екстремизъм, описа той разликата между себе си и водача на листата на \"Демократична България\".", "date": "2019.03.31", "title": "Петър Москов каза къде с Радан Кънев се разминават"}
{"url": "https://www.24chasa.bg/novini/article/7374352", "text": "Пет ракети бяха изстреляни тази нощ от ивицата Газа към Израел, което предизвика израелски отговор по военни постове на палестинската групировка Хамас, съобщи израелската армия, цитирана от Франс прес. Ракетите не са причинили жертви, се уточнява в съобщение на армията, предаде БТА. Стрелбата откъм Газа и израелският отговор с танкова стрелба станаха няколко часа след края на многолюдна палестинска демонстрация по границата между еврейската държава и ивицата Газа, управлявана от Хамас.", "date": "2019.03.31", "title": "Газа изстреля пет ракети към Израел"}
{"url": "https://www.24chasa.bg/novini/article/7374358", "text": "Венецуела беше засегната от ново спиране на тока късно снощи, което остави на тъмно по-голямата част от страната, предаде ДПА. Нямаше електричество в повечето федерални щати, съобщи опозиционният в. \"Насионал\". Хиляди жителите на столицата Каракас излязоха по улиците на шумни протести, предаде БТА. Това е четвъртото голямо прекъсване на електрозахранването във Венецуела този месец, като най-продължителното беше над 100 часа, припомня агенцията. Правителството приписва спиранията на тока на саботаж от страна на САЩ. Според опозицията причината е липса на инвестиции в националната електрическа мрежа, лоша поддръжка и неспособност да се правят ремонти.", "date": "2019.03.31", "title": "Пак спряха тока във Венецуела"}
{"url": "https://www.24chasa.bg/novini/article/7374342", "text": "БСП в момента не е в добра позиция, ако започне да се занимава с вътрешни различия. Това заяви пред bTV бившият здравен министър д-р Таня Андреева. \"Залогът за евроизборите е по-голям от вътрешните борби в партията. БСП и Сергей Станишев, като лидер на ПЕС, имат много добри гаранции\", смята тя. \"От това, което слушам, не съм останала с впечатление, че Станишев хвърля сянка върху избора на Елена Йончева. Повече от половината организации на БСП са номинирали Сергей Станишев за водач или член на листата на БСП. Тези хора вярват и са разбрали това, което той е направил\", каза още Андреева. \"Не мога да си обясня защо Нинова не иска Сергей Станишев. Аз не виждам голяма разлика между политиките на БСП и ПЕС. Оставам с впечатление, че има междуличностен проблем между двамата, а не толкова между БСП и ПЕС\", добави тя. Прави отблъскващо впечатление, че хора, които преди със същата самоотверженост защитаваха Сергей Станишев като председател на партията и мандатоносител на нашия кабинет, със същата страст сега защитават г-жа Нинова, каза Андреева. \"Аз не бих последвала водач, който се отказва от хората, които имат доверие в него и от политиките, които е провеждал. Защото аз свързвам името на Станишев с членството ни в Европейския съюз, с борбата с бедността.\", коментира Андреева. В отгово на въпрос какъв знак ще даде БСП, ако изхвърли Станишев от евролистата си, Таня Андреева каза: БСП ще покаже, че не уважава хората, зад които стоят конкретни действия. И всеки би си задал въпроса - това не е ли началото, в което БСП не иска да бъде идентифицирана с лявото семейство в Европейския парламент и въобще с Европа.", "date": "2019.03.31", "title": "Д-р Таня Андреева:  Не мога да си обясня защо Нинова не иска Сергей Станишев"}
{"url": "https://www.24chasa.bg/novini/article/7374375", "text": "ГЕРБ и СДС ще представят кандидатите си за членове за Европейския парламент. Това ще се случи на събитие, което ще се проведе от 12 часа в зала 6 на НДК. Ще стане ясен и слоганът на ГЕРБ на кампанията за европейски вот, предаде  В събота от Поморие зам.-председателят на ГЕРБ Цветан Цветанов коментира, че партията ще има 6, 7 или 8 евродепутати. На изборите тази година България ще избере 17 евродепутати, колкото има и в момента.", "date": "2019.03.31", "title": "ГЕРБ и СДС представят кандидатите си за евровота"}
{"url": "https://www.24chasa.bg/novini/article/7374367", "text": "Мобилният телефон на основателя на компанията Амазон Джеф Безос е бил взломен от хакери, работещи за правителството на Саудитска Арабия и в резултат негови текстови съобщения и снимки с любовницата му са попаднали у таблоида \"Нешънъл инкуайърър\", собственост на компанията \"Америкън мидия\", предаде ТАСС. До тези заключения е стигнал наетият от Безос частен консултант Гевин де Бекер, който вчера публикува резултатите от разследването си в портала \"Дейли бийст\". \"Нашите детективи и още няколко експерти стигнаха до заключението, за което може да се говори с голяма степен на сигурност, че Саудитска Арабия е имала достъп до телефона на Безос и е получила лична информация\", заяви Де Бекер. \"В настоящия момент не е напълно ясно до каква степен \"Америкън мидия\" е била уведомена за това, ако изобщо е била\", добави консултантът, цитиран от БТА. Той каза още, че правителството в Рияд много е искало да навреди на Безос още от октомври 2018 г., когато в. \"Вашингтон пост\" (собственост на Безос) започна активно да отразява убийството на Хашоги\", обясни Де Бекер. По-рано Безос съобщи, че е наредил започването на частно разследване как неговите лични данни са попаднали у \"Нешънъл инкуайърър\". Дълго се смяташе, че изданието е получило компромат от президента на САЩ Доналд Тръмп или от посредници от Саудитска Арабия. Но адвокат Елкан Абрамовиц, който представлява интересите на \"Американ мидия\", през февруари отрече подобни версии в интервю за Ей Би Си. По-късно в. \"Уолстийт джърнъл\", въз основа на собствени източници съобщи, че вестникът е получил информация с компрометиращи снимки за изневярата на Безос от брата на любовницата му, актрисата Лорън Санчес. Тогава Безос наема Де Бекер, за да провери дали това е вярно. Безос твърди, че главният редактор на \"Нешънъл инкуайърър\" Дейвид Пекър разбрал за разследването и чрез свои представители настоял да бъде прекратено. В противен случай заплашил да публикува нови съобщения, както и снимки с интимен характер, които Безос и Санчес си разменяли. Освен това Пекър искал Безос публично да заяви, че в материалите на \"Нешънъл инкуайърър\" няма политическа подплата. Безос обаче, решил да не се поддава на заплахи и публикувал кореспонденцията си с представителите на вестника. Историята със снимките започна,след като Безос официално обяви, че се развежда със съпругата си Макензи след 25 години брак.Това фактически изпревари публикацията на \"Нешънъл инкуайърър\", в която се твърдеше, че изпълнителният директор на Амазон е изневерявал на жена си с Лорън Санчес.", "date": "2019.03.31", "title": "Саудитски хакери атакували телефона на Безос, защото \"Вашингтон пост\" пише за Кашоги"}
{"url": "https://www.24chasa.bg/novini/article/7374394", "text": "Европейският съюз е помогнал за спасяването на близо 730 000 бежанци в Средиземно море от 2015 г. насам, според данни на Европейската комисия, цитирани днес от издания на германската медийна група Функе, предаде ДПА. Вестниците цитират писмо от еврокомисария по миграцията и вътрешните работи Димитрис Аврамопулос до Европейския парламент, в което се посочва, че спасяването на човешки животи продължава да е главен приоритет за страните членки на ЕС, предаде БТА. Аврамопулос отбелязва в писмото си, че неправителствени организации са изиграли ключове роля в спасителните операции в Средиземно море и че тяхната работа не трябва да бъде криминализирана. Но той посочва също, че всички участници в спасителните операции трябва да спазват международните правила и да не допринасят за поддържането на бизнес модела на трафикантите на хора.", "date": "2019.03.31", "title": "ЕС е помогнал за спасяването на 730 000 бежанци в Средиземно море от 2015 г. насам"}
{"url": "https://www.24chasa.bg/novini/article/7374401", "text": "Всички знаем, че ударът, журналистическото разследване за апартаментите идва от \"Свободна Европа\", това е американско радио, каза лидерът на \"Атака\" Волен Сидеров в студиото на \"Денят започва с Георги Любенов\" по  . По думите му, \"в американските висши кръгове в политиката и в цялата им върхушка има различни лобита - едното е про-Тръмп, другото е анти-Тръмп. Според мен анти-Тръмп лобито прави всичко възможно да въздейства върху европейците\". Волен Сидеров изрази мнение, че Цветан Цветанов е станал жертва на този сблъсък. Според него, премиерът трябва да потърси пряк път към Тръмп, защото \"Борисов е обграден от хора, които принадлежат към соросовите структури и те го теглят в неправилна посока. А Тръмп е консерватор-патриот.\" В крайна сметка от американско радио дойде разследването, а не от руско и то от кръгове, които са свързани с фондации, поддържащи медии, групировки и бизнес кръгове в медиите, които имаха хора в в първия кабинет на Борисов. Сега нямат. Много ги е яд, че едни патриоти са там, вместо Трайчо Трайков, Симеон Дянков, Росен Плевнелиев и др. и този яд се изразява в такива удари по ГЕРБ, каза Волен Сидеров.", "date": "2019.03.31", "title": "Волен Сидеров: Скандалът с апартаментите - резултат от сблъсък на анти-Тръмп и про-Тръмп лобита"}
{"url": "https://www.24chasa.bg/novini/article/7374397", "text": "Индексът на тържищните цени /ИТЦ/, който отразява цените на хранителните стоки на едро, тази седмица се понижи с 0,25 на сто - от 1,558 на 1,554 пункта, съобщава Държавната комисия по стоковите борси и тържищата /ДКСБТ/. Последните четири седмици нивото на ИТЦ е без особена промяна.Базовото ниво на индекса - 1,000, е от 2005 година. Доматите от внос поевтиняват тази седмица с 0.9 на сто, до 2,25 лева за килограм, а цената на краставиците от внос пада с 27,5 на сто, до 1,58 лева за килограм. Картофите поскъпват с 1,8 на сто и се продават по 1,16 лева за килограм на едро. Морковите се търгуват по 1,08 лева за килограм. Зелето поевтинява с 3,6 процента, до 1,35 лева за килограм. Ябълките поевтиняват с 1,0 на сто, до 1,02 лв./кг. Цената на портокалите се понижава с 2,3 на сто, до 1,25 лева за килограм. Мандарините поевтиняват с 3,0 на сто и се търгуват по 1,60 лева за килограм. Бананите поевтиняват с 1,4 на сто, до 2,10 лева за килограм. Лимоните се продават по 1,75 лева за килограм. Кравето сирене поскъпва с 0,5 на сто и се търгува по 5,93 лв./кг; кашкавалът, тип \"Витоша\", поевтиня с 0,6 на сто и се купува по 10,04 лв./кг. Олиото поскъпва с 2,7 на сто и се купува по 1,91 лева за литър. Каймата поскъпва с 2,1 на сто и се търгува по 4,80 лева за килограм. Пакетче краве масло от 125 грама поскъпва с 2,3 на сто и се продава по 2,26 лева. Пилешкото замразено месо поскъпва с 0,8 на сто и се продава по 3,84 лева за килограм на едро в края на седмицата. Захарта се търгува по 1,16 лв./кг, а брашното, тип \"500\", поскъпва с 3,5 на сто и се продава по 0,88 лева за килограм. Яйцата се продават по 0,20 лева за брой.", "date": "2019.03.31", "title": "Цената на вносните домати и краставици пада"}
{"url": "https://www.24chasa.bg/novini/article/7374412", "text": "Европейският парламент ще обсъди отново следващата седмица промените в правилата за дейността на международните превозвачи. Това се съобщава в сайта на парламентарната комисия по транспорт, предаде БТА. Предвижда се комисията да заседава извънредно на 2 април, след като по-рано тази седмица в Страсбург евродепутатите не успяха да се произнесат по множеството предложения за поправки и добавки към внесените законопроекти. През януари парламентарната комисия одобри само един от трите доклада, в които са залегнали предвижданите промени. Според програмата на ЕП на сесията в Брюксел на 3 и 4 април поправките ще бъдат гласувани в пленарната зала. Ако този път гласуването на първо четене бъде успешно, то ще очертае становището на ЕП в преговорите с председателството на Съвета на ЕС и Европейската комисия. Едва когато тези тристранни преговори завършат с успех, ЕП ще трябва да гласува промените и на второ четене. Очаква се, ако тази седмица гласуванията не доведат до напредък, въпросът да остане за евродепутатите, избрани на предстоящите избори през май.", "date": "2019.03.31", "title": "Европарламентът разглежда отново следващата седмица пакета \"Мобилност\""}
{"url": "https://www.24chasa.bg/novini/article/7374402", "text": "Над 400 служители от Гранични войски участваха в 6-тия Национален събор „Граничарите на България“, посветен на 141 години от обособяването на държавните граници, 73 години от създаването на Гранични войски, 21- годишнината на ГД „Гранична полиция“, 68 години от създаването на 13-ти граничен отряд, съобщиха от пресцентъра на МВР. В с. Вълче поле те се поклониха пред паметника, изграден в чест на граничарите Асен Илиев, Стоил Косовски и Георги Стоименов. Героизмът на 13-ти Граничен отряд бе почетен пред паметния мемориал в с. Малко Градище. Церемонията приключи с тържествен концерт в НЧ “Братолюбие-1884“ в Любимец. По покана на организатора на събитието – община Любимец , на възпоменателното тържество присъстваха заместник-министърът на вътрешните работи Стефан Балабанов, директорът на ГДГП гл.комисар Светлан Кичиков, представители на МО, народни представители от региона, зам.-областният управител, кметове от съседни общини и бивши, настоящи служители на Гранична полиция. След официалното откриване и приветствие от кмета на Любимец Анастас Анастасов, слово произнесе и зам.-министър Стефан Балабанов. „Вие сте хора с изключително отговорната мисия да пазите и защитаване границите ни. Благодаря на всички, които днес с чест и достойнство отдадохте почит на загиналите в защита на границите ни“. Под мотото „Нито крачка назад! Зад нас е България“ с израз на уважение и признателност, зам.-министър Балабанов раздаде почетни плакети на комисар Г. Матеров-началник на ГПУ-Ново село, на комисар Г. Гинчев – началник ГПУ-Ивайловград, на ст.инспектор В. Делчев – началник група охрана към ГПУ Ново село и гражданска награда на Стоян Хадживеличков – модератор на граничарите в България. От своя страна, кметът на Любимец удостои с плакет на града министър Младен Маринов и главен комисар Светлан Кичиков.", "date": "2019.03.31", "title": "Стефан Балабанов към граничарите: Имате отговорната мисия да пазите и защитавате границите ни"}
{"url": "https://www.24chasa.bg/novini/article/7374415", "text": "Централната избирателна комисия ще обяви обществената поръчка за машинното гласуване в рамките на седмицата. Това каза Александър Андреев, говорител на ЦИК по време на брифинг във връзка с действията на комисията в първите десет дни от нейното конституиране, предаде БТА. \"Обществената поръчка се надяваме да бъде обявена в рамките на тази седмица, за да може тези бюрократични срокове, които има в момента да не забавят и да могат да бъдат произведени машините\", обясни Андреев. Той допълни, че документацията за обществената поръчка все още не е одобрена от Комисията. Това е една от точките на днешното заседание и се надяваме до края на деня да имаме документацията в окончателен вариант, каза още Андреев. Проблем, по думите му, е отказът на различни компетентни държавни органи да сертифицират и одитират машините. \"Въпросът е оттук нататък да се види как биха могли да бъдат сертифицирани и одитирани, но това е въпрос, който тепърва ще се решава\", обясни Андреев. Отказ ЦИК е получила от пет институции - Държавната агенция по метрология и технически надзор, Институтът по стандартизация към МВР, ДАНС и Държавната агенция за електронно управление. \"От всички тях получихме отговор, че това не влиза в тяхната компетентност\", каза Андреев. \"Ние сме изправени пред различни въпроси, които следва да бъдат решени и те не са от компетентността на ЦИК. Това, което е от компетентността на ЦИК, ние ще го направим, за да може да се случи машинното гласуване\", уточни говорителят на ЦИК.", "date": "2019.03.31", "title": "ЦИК ще обяви обществената поръчка за машинното гласуване тази седмица"}
{"url": "https://www.24chasa.bg/novini/article/7374432", "text": "В Турция започна гласуването на местните избори, съобщиха световните агенции и турските медии, цитирани от БТА. Избирателните секции в източните и югоизточните окръзи на страната бяха отворени в 7.00 часа местно време и ще затворят в 16.00 часа. Избирателните секции в другите окръзи бяха отворени в 8.00 часа (местно време) и ще бъдат затворени в 17.00 часа. Вотът е разглеждан като тест за популярността на президента Реджеп Тайип Ердоган, който не е губил избори от 2002 г. Около 57 милиона избиратели ще се явят пред урните, за да изберат свои представители на местно ниво. За участие са регистрирани 12 политически партии с общо 6588 кандидати.", "date": "2019.03.31", "title": "Започна гласуването на местните избори в Турция (Снимки)"}
{"url": "https://www.24chasa.bg/novini/article/7361985", "text": "Tя е ветеринарка, той овчар. Срещат се, когато едно от животните му е болно и покрай грижите за него откриват любовта. Историята им наскоро бе разказана в предаването на БНТ „Бразди” и предизвика обсъждане в социалните медии. Интересът е обясним, тъй като много малко мъже, останали на село, имат късмета на Петър Ченов от родопското Добърско. Повечето, избрали този път, обикновено остават самотни, тъй като животът там е суров и не допада на жените. Но неговата любима Иванка Коцанова е различна. Тя е от род на ветеринари, обича животните и естествената им среда в планината. Така че въобще не се двоуми много, когато веднъж, докато той пасе овцете, а тя му носи храна, ѝ предлага да се оженят. Естествено с пръстен, който уж намерил в тревата. А и Петър явно знае как да я омае, защото сватбеният му подарък за нея е ехограф, с който по-добре ще може да се грижи за животните. Ако тяхната история се беше случила преди 30 г., вероятно нямаше да направи на никого впечатление. Тогава животът в селата вреше и кипеше и не се смяташе за някаква голяма екзотика да пристанеш на чобанин. Днес обаче е различно. Селата са обезлюдени, детските градини и училищата в тях, са затворени и да създаваш семейство в тях си е истинско предизвикателство. Разбира се, има единици авантюристи, които го правят. Даже се наблюдава и вълна за бягство от големия град в търсене на по-здравословен живот, но тя е твърде малка, за да компенсира щетите от масова миграция към големите градове и чужбина, която се наблюдаваше предишни години. В резултат по селата има много мъже, които са решили да останат при корените си, за да ги запазят, но на практика се оказват техните гробокопачи. Те са самотни, недокоснати и необичани, след като родителите им починат. Много се пропиват, а немалко се и самоубиват. Причината е, че за тях никой не се грижи, не изследва проблема им и не търси решение за него, за разлика от останалите на село пенсионери, които все пак по някакъв начин попадат в полезрението на социалните служби. И това не е само български проблем. Масово в страни, където селата обезлюдяват, остават предимно самотни мъже в тях. Наскоро Би Би Си излъчи прелюбопитен репортаж как в Испания се опитват да се справят с тази ситуация. Главен герой в него беше 52-годишният Антонио Серада. Той е роден в малкото селце Прадена де Атенс. Заедно с брат си отглеждат кози, както са правили баща им и дядо им. Когато става на 30, Антонио започва да мисли как да си намери жена. Това обаче не се оказва никак лесно. Макар родната му къща да е само на два часа и половина път с кола от Мадрид, голите, планински баири около нея и леденият вятър през зимата карат човек да се чувства доста далеч от испанската столица. Затова и всички негови връзки с жени се разпадат, а междувременно в селото остават да живеят само 10 души. Отчаян, че никога няма да си намери съпруга, Антонио се записва за участие в телевизионен риалити формат “Фермер търси жена”, но не го избират. След това научава за проекта “Каравана на любовта”. Той се ръководи от частна фирма, която прави пътувания на самотни дами по селата с цел срещи с местни мъже, които също търсят партньор. Запознанствата стават на събирания с танци, които собствениците на компанията Маноло Госало и партньорката му Венеция организират. Двамата са най-добрата реклама на “Каравана на любовта”. Запознават се по време на едно от първите такива пътувания, организирани от Маноло през 1996 г. Оттогава са направили над 600 партита по селата, на които са се оформили около 180 двойки. Разбира се, не всички връзки са оцелели, но стотина продължават да съществуват. Затова, когато Антонио научава, че “Каравана на любовта” ще гостува в ресторант в съседно село, бързо се преоблича, обръсва се и отива. Автобусът с дамите пристига и последна от него слиза колумбийката Мария Карвахал. Антонио веднага я забелязва, но не предприема първоначално нищо. Вечеринката започва с танци, но той седи отстрани. Мария вижда, че я гледа, и отива да го пита дали не иска да танцува. “Отговори ми, че не умее, и аз седнах до него. Започнахме да си говорим. Продължихме и по време на вечерята и така започна всичко”, спомня си жената. След две седмици двамата отново се виждат на подобно събиране в друго село, а след още две Антонио я кани да му гостува за един уикенд. Първоначално ѝ наема стая в близък хан, но след като вижда, че на нея ѝ харесва празното му село, се престрашава да я покани и в своя дом. Така стават двойка. Преди да се реши да му пристане, Мария води доста самотен живот в Мадрид. Работи близо 10 г. като чистачка в испанската столица и не успява да се среща с много хора. Проектът “Каравана на любовта” обаче има и критици. Според тях транспортирането на жени с автобус по селата, за да доставят удоволствие на самотните мъже там, ги поставя в положение на стока. А фактът, че повечето от дамите са Латинска Америка или Източна Европа, ги прави още по-уязвими. На няколко пъти автобусите им са осъмвали надраскани с обидни надписи. Тези неща не отчайват Маноло Госало, нито пък растящият брой на сайтове за запознаства. “Хората искат да се запознаят в реалния живот, а ние им предлагаме точно това. А и в селата има много самотни мъже, които не знаят как да използват интернет, трудно се оправят с мобилен телефон”, обяснява той. Маноло е окрилен да продължи “Каравана на любовта” и заради истории като тази на Мария и Антонио. Двамата се запознават преди 6 г. и вече имат син на година и половина. Антонио иска още деца, но Мария казва, че едва ли ще е възможно. Тя ражда сина им, когато е на 50 г. Има дъщеря от предишен брак и внуци, които са по-големи от него. Антонио Серада е оптимист за бъдещето на своето село, независимо дали Антонио - младши ще реши да остане в него, или пък като много други ще поеме към града. “Тук ще му оставя корени, точно както баща ми направи за мен. И ако той иска да продължи тази традици, ще е добре”, споделя бащата.", "date": "2019.03.31", "title": "Да намериш жена в “Каравана на любовта”"}
{"url": "https://www.24chasa.bg/novini/article/7374193", "text": "Повече от десет горски пожара бушуват от няколко дни в различни райони на Северна Македония докато огнеборци и местни доброволци се опитват да ги овладеят, предаде Асошиейтед прес. Полицията каза, че е задържала двама мъже за подпалване на пожари в открити райони, предаде БТА. Националният център за управление на кризи обяви днес, че 70 хектара горска площ горят в националния парк Галичица в южната част на страната. Властите съобщиха, че пожарникарите са били принудени да прекратят работата си заради риск от взривяване на снаряди, останали от Втората световна война.", "date": "2019.03.31", "title": "Повече от 10 горски пожара бушуват в Северна Македония, задържаха подпалвачи"}
{"url": "https://www.24chasa.bg/novini/article/7374195", "text": "5G мрежа в шанхайския район Хункой, подкрепена от телекомуникационния гигант Чайна Телеком, започна работа в тестови режим в събота, предаде  У Цин, заместник кметът на града, извърши първото видео обаждане с 5G чрез телефон Huawei Mate X на церемонията по откриването. Общо 228 5G базови станции са разпределени в Хункоу, което го прави първият район в Шанхай с пълно покритие на 5G мрежата и гигабитов широколентов интернет. По информация на местните власти, градът планира да изгради над 10 000 базови станции до края на годината, а броят им до 2021 се очаква да достигне 30 000. До края на тази година на международното летище „Хунцяо\" в Шанхай се очаква също да бъде инсталирана 5G мрежа на закрито.", "date": "2019.03.31", "title": "В Шанхай започват тестване на 5G мрежата"}
{"url": "https://www.24chasa.bg/novini/article/7374275", "text": "Предварителният изпит по математика II за кандидат-студенти в Софийския университет \"Св. Климент Охридски\" ще се състои днес от 9.00 часа, съобщи пресцентърът на висшето училище. Изпитът е писмен и се състои в решаването на осем задачи. При решаването на задачите се използват знания от различни теми на училищната програма по математика. Всеки кандидат-студент трябва да се стреми да изложи решенията на задачите от изпита пълно, кратко и ясно, като се използва въведената в училище математическа символика. Необходимо е решението на всяка задача да съдържа кратки обосновки и обяснения за означенията и въз основа на кои теореми, аксиоми или определения са извършени съответните доказателства, пресмятания, построения и изводи. Решаването на задачите не предполага използването на помощни изчислителни средства. На изпита кандидат-студентите може да се използват химикалки, пишещи в синьо, черен молив, линия, триъгълник, пергел и гума. Не се разрешава използването на калкулатори, електронни бележници и портативни компютри. Изпитът продължава четири часа.", "date": "2019.03.31", "title": "Днес се провежда предварителен изпит по математика II за кандидат-студенти в СУ"}
{"url": "https://www.24chasa.bg/novini/article/7374287", "text": "Американският президент Доналд Тръмп предприема първи стъпки за прекратяване на пряката помощ за Салвадор, Гватемала и Хондурас, чиито граждани бягат на север и затрудняват работата на разположените по южната граница на САЩ федерални служители, предаде Асошиейтед прес. Държавният департамент съобщи, че ще работи с Конгреса за преустановяване на плащанията за 2017 г. и 2018 г. за трите централноамерикански държави. Оттам тръгват много от хората, присъединили се към колоните от мигранти, прекосили Мексико към границата със САЩ, предаде БТА. Президентът Тръмп превърна тези кервани в символ на това, което той нарича опасностите от незаконната имиграция, посочва АП. Държавният глава на САЩ се върна и към предишна своя заплаха, която не е изпълнил - да затвори границата с Мексико. В петък той отново обърна внимание върху тази възможност, а вчера засегна въпроса и в Туитър, въпреки предупрежденията, че затворената граница ще предизвика икономическа бъркотия и от двете страни. Демократите в американския Конгрес изтъкнаха, че спирането на помощта за трите централноамерикански държави допълнително ще увеличи притока на мигранти към САЩ. Съобщението на Държавния департамент за преустановяване на помощта по заповед на Тръмп съвпадна с вчерашна визита на водещи демократи от Камарата на представителите в Салвадор. Демократите нарекоха тази стъпка на президента \"напълно контрапродуктивна\". Тръмп заплаши да затвори южната граница идната седмица, ако мексиканските власти не спрат незабавно всякаква незаконни имиграция.", "date": "2019.03.31", "title": "Тръмп предприема стъпки за спиране на преките помощи за Салвадор, Гватемала и Хондурас"}
{"url": "https://www.24chasa.bg/novini/article/7374289", "text": "Тази нощ в 3 ч. преместихме часовниците с час напред и така преминахме към лятно часово време, предаде  За първи път у нас лятното часово време се въвежда през 1979 г., а за първи път в Европа – през 1916 г. Смяната на зимното с лятно часово време е започнала преди 100 години, за да се пести електроенергия като се използва повече светлата част на деня. До април 2020 г. държавите в Европейския съюз трябва да кажат кое часово време избират – лятното или зимното. И от 2021 г. ще спрем да местим стрелките. Анкета от края на миналата година в България, показа, че повече от половината българи предпочитат лятното часово време. Към зимното, или астрономическото време тази година ще се върнем на 26 октомври.", "date": "2019.03.31", "title": "Преместихме стрелките на часовниците с час напред"}
{"url": "https://www.24chasa.bg/novini/article/7374301", "text": "Турците ще гласуват днес на избори, които следва да определят ръководствата на местната власт в страната през следващите пет години, предаде БТА. Вотът е разглеждан като тест за популярността на президента Реджеп Тайип Ердоган, който не е губил избори от изкачването си на власт през 2002 г., посочва Асошиейтед прес. Силно представяне на местните избори на управляващата Партия на справедливостта и развитието (ПСР) ще укрепи допълнително доминацията на Ердоган и контрола му над президентството, парламента и местната власт. Евентуална загуба на главни градове обаче може да е сигнал за отслабване на хватката на партията му над властта. Гласуването ще се състои в трудна за ПСР ситуация със свиваща се икономика, а икономическите успехи винаги са били един от стълбовете на изборните й победи. Около 57 милиона избиратели ще се явят пред урните, за да изберат свои представители на местно ниво. За участие са регистрирани 12 политически партии с общо 6588 кандидати. Гласуването ще протече между 8 и 17 ч. с изключение на окръзите от вътрешната, източната и югоизточната част на страната, където изборният ден ще бъде от 7 до 16 ч. По силата на конституционна поправка, приета на референдум през 2017 г., създаването на изборни коалиции беше позволено на парламентарни избори, но при местни избори няма такава възможност, отбелязва турската секция на Би Би Си. По тази причина съюзяването между политическите сили за местния вот е на базата на издигане на общи кандидати за определени градове. Управляващата Партия на справедливостта и развитието (ПСР) на президента Реджеп Тайип Ердоган издигна общи кандидати с Партията на националистическото действие (ПНД) в 51 окръга, като от 30 големи общини кандидат-кметовете на 27 са от ПСР, а на три от ПНД. Опозиционните Народнорепубликанска партия (НРП) и \"Добра партия\" същевременно ще си сътрудничат за изборите в 50 окръга. Изборната битка ще бъде съсредоточена преди всичко върху главните метрополии, най-вече Истанбул, Анкара и Измир. Като потвърждение за високия залог там партиите извадиха най-добрите си кандидати за тези градове. Сред тях е и бившият министър-председател на Турция Бинали Йълдъръм, издигнат от управляващата ПСР за кандидат-кмет на Истанбул. Неговата кандидатура оставя слаби шансове на опозицията за успех в мегаполиса, но не е изключен обрат в столицата Анкара, която според проучванията може да бъде спечелена от опозиционния кандидат Мансур Яваш, след като в продължение на четвърт век бе управлявана от ПСР и нейния проислямски предшественик. С цел да даде на опозицията всички възможности да победи управляващата партия, прокюрдската Демократична партия на народите (ДПН) реши да не участва с кандидати в западните окръзи на страната, за да избегне разпиляването на гласове.", "date": "2019.03.31", "title": "Турците гласуват днес на решаващи местни избори"}
{"url": "https://www.24chasa.bg/novini/article/7374304", "text": "Четиридесет и пет годишната адвокатка, природозащитничка и активистка Зузана Чапутова, която е новачка в политиката, ще стане първата жена президент на Словакия, предаде ТАСС. Чапутова получава 58,4 процента от гласовете на балотажа на вчерашните президентски избори, а кандидатът на управляващата в Словакия партия - Марош Шефчович, който е зам.-председател на Европейската комисия, получава 41,6 процента. Шефчович каза на брифинг в предизборния си щаб, че се е обадил по телефона на Чапутова, за да я поздрави за победата, предаде БТА. Чапутова побеждава в повечето избирателни райони. Особено масово за нея са гласували в столицата Братислава и околностите (73,74 на сто). За Чапутова са дали гласа си общо 1 055 118 избиратели, а за Шефчович - 751 924. Избирателната активност е била 41,8 процента от общо 4 450 000 избиратели - най-ниска за цялата история на президентските избори в Словакия, които от 1999 г. насам са общо пет. Чапутова ще поеме поста от Андрей Киска на 15 юни. Новоизбраният президент каза, че ще работи в интерес на сплотяването на гражданите на Словакия и ще се стреми да получи доверието и не тези, които не са я подкрепили. Чапутова потвърди подкрепата си за евроатлантическата ориентация на Словакия и обяви, че първата й визита ще бъде в Чехия.", "date": "2019.03.31", "title": "Зузана Чапутова става първата жена - президент на Словакия"}
{"url": "https://www.24chasa.bg/novini/article/7374310", "text": "Близо 30 хиляди избирателни секции бяха отворени в 08.00 часа в Украйна за гласуването на президентските избори, съобщиха световните агенции. Над 29 милиона са регистрираните гласоподаватели, за президентския пост се борят 39 кандидати. Ходът на изборите ще се следи от над 2 хиляди наблюдатели от различни международни организации и чужди държави, предаде БТА. Безопасността по време на вота ще се осигурява от над 135 хиляди служители на реда. Фаворит в анкетите е 41-годишният комедиен актьор Володимир Зеленски, представител на партия \"Слуга на народа\". Той е следван от действащия президент Петро Порошенко, лидера на партия \"Баткившчина\" Юлия Тимошенко, представителя на \"Опозиционна платформа - за живота\" Юрий Бойко и председателя на партия \"Гражданска позиция\" Анатолий Гриценко.", "date": "2019.03.31", "title": "В Украйна започна гласуването на президентските избори"}
{"url": "https://www.24chasa.bg/novini/article/7374199", "text": "Над 6000 души се включиха в борбата с горския пожар, който обхвана община Цинюен в северната провинция Шанси в петък, съобщиха местните власти. Сред тях са 1000 професионални пожарникари и 2600 заводски работници от провинцията; 1300 други пожарникари изпратени от Министерството на извънредните ситуации, както и 1150 войници и части на въоръжената полиция, предаде  Борбата с пожара продължи и в ранните часове на неделя, когато температурите бяха по-ниски и силата на вятъра отслабна. До момента няма информация за пострадали. Десет хеликоптера и 28 пожарни автомобила са мобилизирани в борбата със стихията в събота. Повече от 3800 местни жители са били евакуирани, информират още от министерството.", "date": "2019.03.31", "title": "Повече от 6000 души се борят с горски пожар в Северен Китай"}
{"url": "https://www.24chasa.bg/novini/article/7374315", "text": "Двадесетият пореден протест на френското движение на \"жълтите жилетки\" събра вчера 33 700 демонстранти в цяла Франция, 4000 от които в Париж - по-малко в сравнение с 40 500 миналата седмица, по данни на вътрешното министерство, предаде Франс прес. Заради опасения от нови сблъсъци бяха издадени и забрани за демонстрации. В Париж колоната пристигна до крайната си точка на площад Трокадеро, а атмосферата беше ведра, свидетелства АФП. Полицията задържа 25 души, издаде 20 устни предупреждения за демонстриране в забранен периметър и направи 8053 превантивни проверки, съобщи префектурата. Заради погромите по булевард Шанз Елизе преди две седмици полицията забрани проявите там, както и в периметъра, включващ Елисейския дворец и Националното събрание. В южния град Авиньон избухнаха сблъсъци и органите на реда използваха гранати, за да разпръснат протестиращите. Следобедни сблъсъци имаше и в югозападния град Бордо - един от бастионите на социалното движение. В центъра на града бяха подпалени строителни материали и гумени маркучи, предаде БТА. В югоизточния град Монпелие двама полицаи бяха леко ранени от предмети, хвърлени от демонстранти. На протеста там се събраха 1650 души, според префектурата, но 2500, според организаторите. \"Стига капитализъм, който смила хората и унищожава планетата!\" и \"Г-н президент, жълтата опасност се движи напред!\" се четеше по жълтите жилетки на демонстрантите. В северния град Лил демонстрантка беше написала, че не може да оцелява със заплатата си и настоява за повишаване на заплатите, намаляване на данъците и референдум за гражданска инициатива. По данни на френското вътрешно министерство на вчерашните протести са били задържани общо над 100 души, като 56 от тях са в предварителен арест, предаде ТАСС.", "date": "2019.03.31", "title": "Спад в мобилизацията на жълтите жилетки във Франция след 20-я поред протест"}
{"url": "https://www.24chasa.bg/novini/article/7374331", "text": "Членовете на саудитския екип от командоси, които убиха саудитския журналист Джамал Кашоги, са били на обучение в САЩ, съобщи в. \"Вашингтон пост\", който разкрива нови елементи около смъртта на бившия си автор, предаде Франс прес. Критикът на саудитския режим Кашоги, който живееше в САЩ, беше убит на 2 октомври от екип от 15 агенти, пристигнали от Рияд в консулството на страната в Истанбул. Тялото на журналиста и досега не е открито, предаде БТА. След като първоначално отричаше убийството, Саудитска Арабия каза, че станалото е резултат от операция, извършена от лица, които са били \"извън контрол\" и затова се изродила. Съдебен процес срещу 11 подсъдими започна в началото на годината в саудитски съд. Според журналиста на \"Вашингтон пост\" Дейвид Игнейшъс, \"саудитец, който внимателно прочел стенограмата от аудиозаписа\", направен с поставен от турските служби микрофон в консулството, му разказал, че екипът смятал да отвлече Кашоги и да го върне в Саудитска Арабия, за да бъде разпитан. От записа се разбира, че на журналиста била поставена инжекция, \"вероятно с много силен седатив\", преди да му сложат торба на главата. \"Не мога да дишам. Имам астма. Не го правете\", се чувало да вика Кашоги непосредствено преди смъртта си. Игнейшъс казва, че е разговарял с повече от 10 американски и саудитски източници, пожелали анонимност. Те му съобщили, че някои членове на \"групата за бърза намеса\", създадена от саудитските власти и изпратена в Истанбул, са били обучавани в САЩ. ЦРУ е уведомило други правителствени агенции, че това обучение по специални операции може да е било частично осъществено от групата Tier 1 (Тайър уан) - компания от щата Арканзас с разрешително от Държавния департамент, пише вестникът. \"Това обучение е било проведено преди смъртта на Кашоги\" и \"не е възобновявано след това\", уточнява всекидневникът, уверявайки, че и други дейности по обмен в сферата на сигурността между САЩ и Саудитска Арабия са преустановени след убийството на Кашоги.", "date": "2019.03.31", "title": "\"Вашингтон пост\": Саудитските командоси, убили журналиста Кашоги, обучавани в САЩ"}
{"url": "https://www.24chasa.bg/novini/article/7374335", "text": "Станислав Стоянов става народен представител от ГЕРБ на мястото на Цветан Цветанов. Решението на ЦИК предстои да бъде обнародвано в Държавен вестник, съобщиха от Комисията. На свое заседание от 30 март Централната избирателна комисия взе това решение на основа на получено писмо от Народното събрание, в което Комисията е уведомена за предсрочно прекратените пълномощия на Цветан Цветанов като народен представител от Четвърти изборен район - Великотърновски.", "date": "2019.03.31", "title": "Станислав Стоянов на мястото на Цветан Цветанов в парламента"}
{"url": "https://www.24chasa.bg/novini/article/7374438", "text": "Лидерът на ДПС Мустафа Карадайъ пристигна преди минути в Корница за голям митинг по повод 46 години от възродителния процес в селото. В края на март 1973 г. местните жители се опълчват срещу насилствената смяна на имената, а бунтът им е потушен с помощта на милицията и армията. Тогава са убити 5-ма души от Корница и Предница. \"Това са нашите герои и сме тук да почетем паметта им\", каза на пристигане в селото Карадайъ", "date": "2019.03.31", "title": "Лидерът на ДПС Мустафа Карадайъ почита в Корница жертвите на възродителния процес"}
{"url": "https://www.24chasa.bg/novini/article/7374451", "text": "Както \"24 часа\" писа още през есента, българският еврокомисар Мария Габриел ще е водачът на евролистата на ГЕРБ. След 10 минути ще бъдат огласени 17-те имена на управляващата партия.                                                                                                                                                                                                                                                                                                                       ", "date": "2019.03.31", "title": "Мария Габриел води листата на ГЕРБ (Видео)"}
{"url": "https://www.24chasa.bg/novini/article/7374460", "text": "\"24 часа\" научи първи първата половина от листата на ГЕРБ. Цветан Цветанов ще я представи след около половин час отзад напред. В момента тече откриването на срещата и звучат първите приветствия. 1. Мария Габриел 2. Андрей Ковачев 3. Андрей Новаков 4. Ева Майдел 5. Асим Адемов 6. Александър Йорданов 7. Лиляна Павлова 8. Емил Радев                                                                                                                                                                                                                                                                                                                        ", "date": "2019.03.31", "title": "Първо в \"24 часа\": Вижте първите 8 в листата на ГЕРБ и СДС (Видео)"}
{"url": "https://www.24chasa.bg/novini/article/7374455", "text": "Напрегната се очертава да бъде днешната битка между политическите сили на местните избори за ръководството на някои от главните градове в Турция, съобщава Анадолската агенция. Над 57 милиона избиратели ще се явят пред урните, за да изберат свои представители на местно ниво. За участие са регистрирани 12 политически партии, сред които основните са Партията на справедливостта и развитието (ПСР), Народнорепубликанската партия (НРП), Партията на националистическото действие (ПНД), \"Добра партия\" (ДП) и Демократичната партия на народите (ДПН). Някои от политическите сили, сред които управляващата ПСР, обявиха предизборни съюзи в някои градове. ПСР и ПНД се договориха в рамките на т.нар. Републиканска коалиция да издигнат общи кандидати в 51 окръга, включително в 30-те метрополии на страната. ПНД не издигна собствени кандидати в 27 метрополии, а ПСР подкрепи кандидати от ПНД в останалите три метрополии - Адана, Мерсин и Маниса, предаде БТА. Опозицията формира Национален алианс, в който участват НРП и ДП, и подкрепят взаимно свои кандидати в 22 от 30 метрополии. НРП е издигнала 12 от тях, а ДП - 10. Тази година прокюрдската Демократична партия на народите реши да не издига кандидати за кметове в пет от най-големите градове на Турция - Анкара, Истанбул, Адана, Мерсин, Анталия и Измир, за да увеличи шансовете на опозицията да победи управляващата партия. В АНКАРА изборната битка се води между седем политически сили и петима независими депутати. Досега столицата бе управлявана от ПСР на президента Реджеп Тайип Ердоган. Предишните избори за местна власт през 2014 г. спечели кандидатът на ПСР Мелих Гьокчек, но заради отлив на гласове той бе отстранен от поста от президента Ердоган. Сега ПСР издигна за кмет с подкрепата на ПНД Мехмет Йозхасеки, заместник-председател на партията и бивш министър на околната среда и градоустройството. Опозиционната НРП определи за свой кандидат Мансур Яваш, който и преди е бил кандидат на опозицията за столичен кмет. Яваш е бивш член на ПНД и е бивш кмет на една от големите общини в Анкара. Този път той е подкрепен на изборите и от ДП. В ИСТАНБУЛ, търговската столица на Турция, за кметското място се съревновават осем политически партии и 24 независими кандидати. Предишните местни избори в Истанбул бяха спечелени от Кадир Топбаш, кандидата на ПСР. Сега за кметското място ПСР издигна Бинали Йълдъръм, бивш председател на парламента и премиер, а ПНД го подкрепи. НРП посочи за кандидат-кмет Екрем Имамоглу, който от 2014 г. е кмет на истанбулска община. Кандидатурата му е подкрепяна и от ДП. Кметът на ИЗМИР ще бъде определен от изхода на битка между осем политически партии и четирима независими кандидати. На изборите през 2014 г. кандидатът на НРП Азиз Коджаоглу спечели кметското място с подкрепа от 49,6 процента. Управляващата ПСР е номинирала за кмет на Измир, традиционна крепост на кемалистите, бившия министър на икономиката Нихат Зейбекджи, а ПНД се съгласи да го подкрепи. Кемалистката НРП се бори за поста с Тунч Сойер, подкрепян и от ДП. АДАНА е оспорвана между седем политически партии и един независим кандидат. Досегашният кмет на града - Хюсеин Сьозлю, е от ПНД. Той е издигнат и на тазгодишните избори, а управляващата ПСР го подкрепя. Опозиционната НРП издигна за кандидат Зейдан Каралар, а ДП застана зад кандидатурата му. За кмет на МЕРСИН се борят осем политически сили. Републиканската коалиция се договори да подкрепи за поста Хамит Туна, издигнат от ПНД, а опозиционният Национален алианс се обедини около кандидата на НРП Вахап Сечер. Досега Мерсин бе под ръководството на Бурханеттин Коджамаз от ПНД. В АНТАЛИЯ битката е между осем политически партии и един независим кандидат. ПСР е издигнала за кмет досегашния градоначалник Мендерес Турел, а ПНД го подкрепя. НРП с подкрепата на ДП се бори за кметското място с Мюхиттин Бьоджек. ДИАРБЕКИР, символичната столица на кюрдите в Югоизточна Турция, е оспорван между осем партии и петима независими кандидати. През 2014 г. с над 55 процента подкрепа изборната битка спечели Гюлтан Къшанак, но през октомври 2016 г. тя бе арестувана за връзки с терористичната Кюрдска работническа партия (ПКК). Сегашният кмет на Диарбекир Джумали Атила бе номиниран за кандидат на сегашните избори от ПСР с подкрепата на ПНД. Опозиционната НРП номинира Вейси Агхан, подкрепян и от ДП. Прокюрдската ДПН определи за свой кандидат Аднан Селчук Мъзраклъ.", "date": "2019.03.31", "title": "Напрегната битка се очертава за някои от главните градове в Турция на изборите днес"}
{"url": "https://www.24chasa.bg/novini/article/7374457", "text": "Северна Корея осъди проникването на въоръжени лица в посолството й в Мадрид миналия месец и го нарече сериозно терористично нападение, предаде ДПА. Пхенян посочи, че проверява слуховете за участие на американското Федерално бюро за разследване /ФБР/ в инцидента. Това е първото официално изявление на Северна Корея във връзка с този случай. Твърди се, че проникването е било извършено дни преди американският президент Доналд Тръмп да се срещне със севернокорейския лидер Ким Чен-ун във виетнамската столица Ханой, предаде БТА. Говорител на севернокорейското външно министерство заяви днес пред севернокорейската информационна агенция КЦТА, че на 22 февруари група въоръжени лица е нападнала посолството на КНДР в Испания. При атаката служителите на посолството са били вързани и бити, а нападателите са се сдобили с ценна информация за Северна Корея, отбеляза той. Служителят посочи, че Северна Корея разследва в момента дали са верни слуховете за участие на ФБР и на опозиционна севернокорейска групировка в операцията. Северна Корея изрази надежда, че испанските власти ще проведат разследването на нападението по отговорен начин и ще изправят терористите пред правосъдието. Опозиционната севернокорейска групировка \"Гражданска отбрана Чолима\" публикува тази седмица изявление, с което пое отговорност за нападението срещу севернокорейското посолство в Мадрид, припомня ДПА. Групировката заяви, че не е споделяла с никого информация от посолството в замяна на пари или други ползи, но е предоставила много ценна информация на ФБР. Говорителят на американския държавен департамент Робърт Паладино заяви в сряда, че Съединените щати нямат нищо общо с инцидента в Мадрид.", "date": "2019.03.31", "title": "Северна Корея: Проникването в посолството ни в Мадрид е терористично нападение"}
{"url": "https://www.24chasa.bg/novini/article/7374489", "text": "Земетресение с магнитуд 3,8 по Рихтер бе регистрирано днес в окръг Денизли, Югозападна Турция, съобщи турската телевизия СиЕнЕн-Тюрк, като се позовава на на сеизмологичната обсерватория Кандилли. Епицентърът на земетресението, регистрирано в 1,09 ч. местно време, е бил в района на град Аджъпаям на дълбочина 6,7 километра. Няма информация за ранени при труса, предаде БТА. На 20 март Аджъпаям бе разтърсен от земетресение с магнитуд 5,5 по Рихтер, при което бяха ранени хора и бяха нанесени материални щети на къщи в района. След земетресението последваха десетки вторични трусове.", "date": "2019.03.31", "title": "Земетресение разтърси Югозападна Турция"}
{"url": "https://www.24chasa.bg/novini/article/7374482", "text": "Стадо крави предизвика хаос на една от магистралите в Канада, съобщава Ройтерс. Животните били превозвани с камион по магистрала 401 към Мисисауга, когато превозното средство се ударило в бетонна бариера, предаде  Пристигналите на мястото на инцидента полицаи успели да спасят само 8 от 20-те крави, които били заварени да се разхождат свободно по пътното платно. 31-годишният шофьор на товарния камион – Джордж Скот, е леко ранен. Повдигнати са му обвинения за безразсъдно шофиране и превишаване на максимално допустимата скорост.", "date": "2019.03.31", "title": "Стадо крави блокира магистрала в Канада (Снимки)"}
{"url": "https://www.24chasa.bg/novini/article/7374491", "text": "Кандидатът за президент на Украйна, представителят на партията \"Слуга на народа\" Володимир Зеленски е готов да ходи на работа с велосипед, ако победи на днешните избори. Това заяви известният комедиен актьор, който е фаворит в предизборните анкети, на един от избирателните участъци в Киев, предаде ТАСС. \"Да, защо не? На първо място, това е удобно. Мога да го направя\", заяви Зеленски пред изданието \"Украинские новости\". Той отбеляза, че охраната му не одобрява тази идея и се притеснява за сигурността му, предаде БТА. В сериала \"Слуга на народа\" Зеленски играе ролята на президента на Украйна Василий Голобородко, който отива на работа понякога с велосипед, понякога с градския транспорт.", "date": "2019.03.31", "title": "Зеленски обеща да ходи на работа с колело,\nако бъде избран за президент на Украйна"}
{"url": "https://www.24chasa.bg/novini/article/7374506", "text": "Да оценим това, което беше направено от всички правителства на прехода и кой допринесе за евроатлантическата ориентация. Това препоръча в словото си на срещата за представяне на евролистата зам.-председателят на ГЕРБ и шеф на националния предизборен щаб на партията Цветан Цветанов. ГЕРБ загърби егото си и проведе разумен диалог с най-старата дясна партия. Дадохме възможност за интегритет, подчерта Цветанов. Той зададе тона на кампанията на ГЕРБ - на злобата ще се отговаря с европейска тематика. Днес от 9 ч. младежите на ГЕРБ пазят по традиция място пред ЦИК, за да се регистрира, както и на всички избори досега, партията първа. \"Моторът, сърцето и душата на партията\" - така анонсира Цветанов певицата и общински съветник от ГЕРБ Йоанна Драгнева.", "date": "2019.03.31", "title": "Цветанов: ГЕРБ загърби егото си (Видео)"}
{"url": "https://www.24chasa.bg/novini/article/7374510", "text": "Редица турски политици гласуваха на местните избори, които се състоят днес в Турция, съобщи турската телевизия СиЕнЕн-Тюрк. Турският министър на вътрешните работи Сюлейман Сойлу гласува рано тази сутрин в истанбулския квартал Газиосманпаша, предаде БТА. Малко по-късно правото си на глас употреби и министърът на външните работи Мевлют Чавушоглу, който гласува в южния град Алания. Министърът на образованието на страната Зия Селчук и вицепрезидентът Фуат Октай също изпълниха гражданския си дълг рано тази сутрин. Кандидатът за кмет на Истанбул от управляващата Партия на справедливостта и развитието (ПСР) Бинали Йълдъръм употреби правото си на глас в избирателна секция в училище в северозападния град Тузла, а кандидатът за кмет на мегаполиса от Народнорепубликанската партия (НРП) Екрем Имамоглу гласува в истанбулския квартал Бейликдюзю. Кандидатът за кметския пост на Измир от ПСР Нихат Зейбекджи също гласува в квартал Борнова (в егейския град), информира СиЕнЕн-Тюрк.", "date": "2019.03.31", "title": "Редица турски политици гласуваха на местните избори"}
{"url": "https://www.24chasa.bg/novini/article/7374535", "text": "Цветан Цветанов представи листата на ГЕРБ и СДС за европарламента. 9. Ивелина Василева, ексминистър, сега депутат 10. Марин Захариев, Смолян, работи в общината 11. Иво Ралчовски, лекар, има очна клиника 12. Младен Шишков, в момента депутат 13. Николай Диков, Младежи ГЕРБ, общински съветник в Стара Загора 14. Камен Костов, зам.-областен управител на Сливен 15. Йоана Фидова, живее в Казанлък 16. Жечо Станков, зам.-министър на енергетиката 17. Илия Лазаров, СДС На изборите тази година България ще избере 17 евродепутати.", "date": "2019.03.31", "title": "Ето я и втората половина от листата на ГЕРБ и СДС (Видео)"}
{"url": "https://www.24chasa.bg/novini/article/7374531", "text": "Министри от правителството на Тереза Мей заплашват да подадат оставка на фона на споровете за Брекзит, предадоха Ройтерс и ТАСС, като се позовават на вестник \"Сънди таймс\". Най-малко шестима министри привърженици на оставането в Европейския съюз ще подадат оставка, ако Мей подкрепи твърдия Брекзит, който ще означава излизане на Великобритания от ЕС без сделка, предаде БТА. От друга страна министрите, които настояват за излизане от ЕС, ще подадат оставка, ако премиерът подкрепи оставането на Великобритания в митнически съюз с Европейския съюз или участието й в изборите за Европейски парламент през май тази година. \"Сънди таймс\" цитира писмо на държавния министър по въпросите на имиграцията Каролайн Ноукс, според която сделката на Мей е мъртва, а отсъствието на Брекзит е много по-добър вариант от пълния провал\" на приемането на варианта на премиера за излизане от ЕС. Вестник \"Дейли телеграф\" написа по-рано, че Тереза Мей има намерение през следващата седмица за четвърти път да внесе сделката си за гласуване в парламента. Изданието отбеляза, че ако и този път споразумението на Мей бъде отхвърлено, то тя ще свика предсрочни парламентарни избори. Вестник \"Обзървър\" обаче съобщи, че депутати от управляващата Консервативна партия планират да блокират всеки опит на Мей да свика избори, отбелязва ТАСС.", "date": "2019.03.31", "title": "\"Сънди таймс\": Министри от правителството на Тереза Мей заплашват да подадат оставка"}
{"url": "https://www.24chasa.bg/novini/article/7374704", "text": "Галапагоските острови са осигурили подслон на най-малко 53 инвазивни вида, т.е. инвазивните видове там са 10 пъти повече, отколкото се смяташе досега, съобщи ЮПИ. До тези заключения стигнали специалисти от института Смитсониън и Уилямс колидж в САЩ и фондацията \"Чарлз Дарвин\" на Галапагоските острови, предаде БТА. Учените започнали да търсят непроизхождащи от този район видове през 2015 г., когато от водата край пристанищата на двата най-големи острова от Галапагоския архипелаг - Санта Крус и Балтра, били извадени табели. Захваналите се за тях инвазивни видове били изследвани. Учените освен това взели почвени проби от мангрови гори наоколо и анализирали резултатите от предишни изследвания за инвазивни видове на Галапагоските острови. Били открити 48 непроизхождащи от архипелага вида, повечето от които опашатохордови, морски червеи и многоклетъчни бриозоа, които живеят в колонии. Тридесет от 48-те вида са нови. Други 17 са били описани по-рано, но погрешно се е смятало, че са с местен произход. Последният 48-и вид, бриозоа Watersipora subtorquata, е открит през 1987 г., но досега не беше идентифициран, предаде БТА. Джеймс Карлтън от Уилямс колидж изстъргал многоклетъчни W. subtorquata от корпуса на кораб преди повече от две десетилетия. \"Внимателно ги складирах и съхранявах през всичките тези години - каза той. - Проучванията през 2015 г. ми дадоха възможност да ги представя пред експерти.\" Било констатирано, че тези бриозоа все още се срещат близо до мястото, където Карлтън ги открил по-рано.", "date": "2019.03.31", "title": "Галапагоските острови са приютили 53 инвазивни вида"}
{"url": "https://www.24chasa.bg/novini/article/7374714", "text": "Министърът на външните работи на Венецуела Хорхе Ареаса утре пристига на посещение в Турция, съобщи турското министерство на външните работи, цитирано от телевизия СиЕнЕн-Тюрк. В изявлението на министерството е посочено, че по време на предстоящото посещение на Ареаса в Анкара ще бъдат обсъдени редица въпроси, сред които турско-венецуелските отношения. Очаква се на срещите на Ареаса с турските представители да бъдат дискутирани и редица регионални и международни въпроси.", "date": "2019.03.31", "title": "Венецуелският министър на външните работи пристига в Турция утре"}
{"url": "https://www.24chasa.bg/novini/article/7374724", "text": "Саудитският крал Салман заяви днес, че се противопоставя на всякакви мерки, подронващи сирийския суверенитет над Голанските възвишения, предаде Ройтерс. По време на изказването си на срещата на лидерите на Арабската лига в Тунис саудитският монарх изрази отново подкрепата на Саудитска Арабия за създаването на палестинска държава в Западния бряг и в ивицата Газа с Източен Ерусалим за столица. Президентът на САЩ Доналд Тръмп подписа миналата седмица указ, с който призна Голанските възвишения за израелска територия, по-малко от четири месеца, след като призна Ерусалим за столица на Израел, отбелязва Ройтерс.", "date": "2019.03.31", "title": "Саудитският крал е против признаването на суверенитета на Израел върху Голанските възвишения"}
{"url": "https://www.24chasa.bg/novini/article/7374718", "text": " През цялото време, докато се гледаше мярката в пловдивския окръжен съд, 20-годишният Андон Огнянов хлипаше и се молеше с ръцете си, седнал на стола. Той влезе в залата с гипсиран крак и патерици. Баща му Харалан Огнянов пък беше докаран в инвалидна количка с два ампутирани крака. \"Ако може да съм под домашен арест, много съжалявам за станалото\", каза Огнянов, който на 27 март се вряза в насрещно движещ се \"Сеат\" и остави на място четиримата пътници. Това са 50-годишният Мехмед Мехмед и 28-годишният му син Сюлейман, както и Севдалин Севдалинов на 54 години и неговият син Метин Сюлейман, който е шофирал сеата. Сблъсъкът е бил челен и смъртоносен, посочи прокурор Петър Петров, който поиска постоянен арест за Андонов. Макар да се касае за смърт по непредпазливост, наказанието е лишаване от свобода от 3 до 15 години, каза обвинителят. Той посочи, че 20-годишният водач Огнянов е санкциониран няколко пъти по Закона за движение по пътищата, като едно от наказанията му е за превишаване на скоростта с над 30 км/ч. Липсата на какъвто и да е спирачен път, както и всички следи са намерени в лентата на сеата. Говорят, че Андон Огнянов е навлязъл в насрещното с над разрешената скорост от 90 км/час в резултат на което е настъпил челен удар. По думите му не е установено дали водачът на БМВ-то е получил по надлежен ред книжка от Кипър, където се е обучавал до шофира. В тази страна обаче движението е обратно на това, което е в България, каза обвинителят. Свидетели са видели светлини от фарове и твърдят, че БМВ-то се е движело в насрещната лента. Огнянов не е осъждан, но според прокуратурата има вероятност той да се укрие, туй като не е женен, няма деца и отсъства причина, която да го задържи в страната. Той живее при родителите с в пловдивското село Стряма. Преди 5-6 месеца се върнал от Кипър, за да се грижи за болния си баща , който е с два ампутирани крака. Пред съда Андон Огнянов заяви, че сеатът се движел на дълги светлини и навлязъл в неговото платно. \"Всичко стана много бързо\", посочи Огнянов. Съдия Петко Минев наложи постоянен арест на задържания.  \"Това е тежко престъпление, от протокола на произшествието и приложения фотоалбум се установява, че БМВ-то е навлязло безпричинно в лентата за насрещно движение и е предизвикало сблъсъка, в който загинаха четирима души\", посочи той.", "date": "2019.03.31", "title": "Шофьорът, убил четирима край Пловдив, не спира да реве в съда и да се моли (Обновена)"}
{"url": "https://www.24chasa.bg/novini/article/7374728", "text": "Турският президент Реджеп Тайип Ердоган гласува на местните избори, състоящи се днес в Турция. Държавният глава употреби правото си на глас в училище в истанбулския квартал Юскюдар, предадоха ДПА и БТА. Според информацията, която имам, гласуването върви добре, каза Ердоган пред журналисти. Надявам се, че ще затворим избирателните секции при голяма избирателна активност, посочи президентът. Той окачестви изборите като \"крайъгълен камък\" за турската демокрация. Заедно с президента в Юскюдар гласува и съпругата му Емине Ердоган. По-късно днес Ердоган ще даде пресконференция в Истанбул, след което ще замине за Анкара, информира ДПА. ? Турският лидер днес коментира и инцидента в Малатия (Източна Турция), при който бяха убити двама двама членове на Партията на щастието, посочва ТАСС. Лидерът на Партията на щастието каза по-рано днес, че членовете на формацията му са били нападнати от роднина на кандидат от управляващата Партия на справедливостта и развитието (ПСР). Събитията в Малатия ни огорчиха, новината за гибелта на двама наши граждани много ме натъжи. Разбира се, това не трябваше да се случва. Министерството на правосъдието и министерството на вътрешните работи вече започнаха разследване, каза Ердоган. По-рано днес гласува и председателят на Партията на националистическото действие (ПНД) Девлет Бахчели, информира ТАСС. ?", "date": "2019.03.31", "title": "Ердоган гласува в Истанбул: Тези избори са крайъгълен камък за турската демокрация"}
{"url": "https://www.24chasa.bg/novini/article/7374761", "text": "Пренебрегването на резолюциите на Съвета за сигурност на ООН за Голанските възвишения не е решение, заяви ръководителката на европейската дипломация Федерика Могерини, цитирана от Ройтерс и БТА. Тя добави, че решението с две държави е \"единственото изпълнимо и реалистично\". Ние носим отговорността да запазим възможността да се стигне до такова решение, подчерта Могерини. \"Всякакъв бъдещ план ще трябва да признава международно договорените параметри, включително границите от 1967 г. с взаимно договорени размени на територия, както и статутът на Ерусалим като бъдещата столица на двете държави\", добави ръководителката на европейската дипломация. Генералният секретар на Лигата на арабските държави Ахмед Абу Гаит отправи критики към решението на Вашингтон да признае израелския суверенитет над Голанските възвишения, предаде ТАСС. \"Голанските възвишения са окупирана сирийска територия според международни резолюции\", подчерта Абу Гаит в Тунис на откриването на 30-ата среща на върха на организацията. \"Решението на САЩ нарушава всички международни норми, а израелската окупация се стреми постепенно да си присвоява все повече арабски земи\", добави той. Според генералния секретар с подобна стъпка Вашингтон насърчава подобни незаконни практики от страна на Израел. ", "date": "2019.03.31", "title": "Могерини: Пренебрегването на резолюциите за Голанските възвишения не е решение"}
{"url": "https://www.24chasa.bg/novini/article/7374759", "text": "Земетресение с магнитуд 4,9 по Рихтер бе регистрирано днес в окръг Денизли, Югозападна Турция; в източния окръг Ерзинджан бе регистриран трус с магнитуд 4,1 по Рихтер, съобщиха турски телевизии, цитирани от БТА. По данни на Европейско-средиземноморския център трусът край град Аджъпаям (окръг Денизли) е бил с магнитуд 5 по Рихтер, посочва ТАСС. Епицентърът на земетресението, регистрирано в 14,30 ч., е бил в района на град Аджъпаям на дълбочина седем километра. В 14,45 ч. е бил регистриран друг трус с магнитуд 4,1 по Рихтер, посочва турската телевизия НТВ, като се позовава на Дирекцията за управление при бедствия и извънредни ситуации (АФАД). Валията на Денизли Хасан Карахан заяви, че засега няма информация за ранени при труса. Заради земетресенията се е наложило в Аджъпаям временно да бъде преустановено гласуването на днешните местни избори, като всички хора, намиращи се в училищата, в които са разкрити избирателни секции, са излезли навън. Валията на Денизли съобщи пред журналисти, че гласуването ще продължи. През нощта (в 1,09 ч.) в Аджъпаям бе регистриран трус с магнитуд 3,8 по Рихтер. На 20 март Аджъпаям бе разтърсен от земетресение с магнитуд 5,5 по Рихтер, при което бяха ранени хора и бяха нанесени материални щети на къщи в района. След земетресението последваха десетки вторични трусове. Телевизия СиЕнЕн-Тюрк съобщава, че в 14,41 ч. днес в град Отлукбейли в източния окръг Ерзинджан също е било регистрирано земетресение с магнитуд 4,1 по Рихтер. ", "date": "2019.03.31", "title": "Земетресения разтърсиха Югозападна и Източна Турция (Обновена)"}
{"url": "https://www.24chasa.bg/novini/article/7374895", "text": "Гръцката полиция арестува българин за трафик на наркотици на стойност над 7,3 милиона евро. Проследяват контактите му в Гърция, предаде От отдела за борба с организираната престъпност разследват дали българинът е част от международен канал. Българският гражданин е на 31 години и е задържан на пристанище Игуменица с наркотични хапчета, чиято стойност е над 7,3 милиона евро, съобщават от гръцката полиция. Българинът е пренасял каптагон в специален тайник в личния си автомобил. Хапчетата са открити в багажника на колата в газовата уредба. Полицията не е имала предварителна информация за този пренос, личи от изявлението на властите, които разследват дали наркотикът е внесен от Турция, или българинът е извършил нелегален внос от друга страна. Разкритието става при рутинна проверка на пътниците на ферибота за Италия, като специално обучени кучета са реагирали при преминаване на българската кола. Задържаният наркотрафикант е в полицията в град Игуменица.", "date": "2019.03.31", "title": "Българин е арестуван в Гърция за трафик на наркотици за над 7,3 милиона евро"}
