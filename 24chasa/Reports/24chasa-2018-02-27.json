{"url": "https://www.24chasa.bg/novini/article/6739017", "text": "70 процента от европейските граждани живеят в градовете, които създават 85% от брутния продукт в Европейския съюз и са основен двигател за икономически растеж, иновации, заетост и образование. Тези факти са в основата на общия приет през 2016 г. в Амстердам, който си поставя за цел повишаването на качеството на живот в градовете и работи за устойчиво и интегрирано градско развитие. Напредъкът в изпълнението му ще бъде основна тема на експертна среща в София, организирана от Министерството на регионалното развитие и благоустройството в рамките на председателството на Съвета на ЕС. Европейските градове са изправени пред общи предизвикателства като качеството на въздуха, жилищната политика, градската бедност. За да се справят с тях, те трябва да намерят и да предложат на гражданите си работещи общи решения в области като околната среда, транспорта, заетостта и др. Градският дневен ред се базира на три стълба – по-добра регулация, по-лесен достъп до финансиране от ЕС и повече знания в сферата на градоустройството. За изпълнение на целите му са създадени 12 широки партньорства между представители на държавите членки, градските власти, Европейската комисия, управляващи органи на оперативни програми, Европейската инвестиционна банка, експерти, неправителствени организации и представители на частния сектор. Тези партньорства отразяват 12-те приоритета на стратегическия документ. България си партнира в четири от тях – чрез участието на 3 български града – София (по темата “Дигитален преход”), Бургас (по темата “Градска мобилност”) и Габрово (по темата “Иновативни обществени поръчки”), както и чрез едно министерство – на околната среда и водите, по темата “Адаптиране към климата” Другите 8 партньорства, в които са в областта на качеството на въздуха, жилищната политика, социалното включване, градската бедност, кръговата икономика, работните места и умения в местната икономика, енергиен преход към възобновяема енергия и енергийна ефективност, устойчиво използване на земята и решения, базирани на природата. Партньорства по Градския дневен ред на ЕС се базират на ключови принципи, сред които осъществяване на свързаност между градовете и селски области, включване на всички градове независимо от размера им, постигане на глобалните цели на ООН и интегриран подход.", "date": "2018.02.27", "title": "По-качествен живот в градовете за над 70% от гражданите в ЕС ще обсъждат експерти в София"}
{"url": "https://www.24chasa.bg/novini/article/6739301", "text": "Руското посолство във Вашингтон се сдоби с нов адрес, въпреки че остава на същото място, предаде Асошиейтед прес. Част от булевард \"Уисконсин\" пред посолството днес бе официално преименувана на площад \"Борис Немцов\". Немцов бе един от най-ярките критици на руския президент Владимир Путин. Той бе убит близо до Кремъл преди три години, предава БТА.  Миналия месец общинският съвет на Вашингтон одобри промяната след публични разисквания, в които бе изслушана и дъщерята на Немцов - Жана. Общинската съветничка Мери Чех, която е вносителка на предложението за промяна на името на част от булеварда, отрича това да е свързано с твърденията за руска намеса в президентските избори в САЩ от 2016 г. Тя заяви, че целта е да бъде почетен един руски патриот и борец за демокрация.", "date": "2018.02.27", "title": "Руското посолство във Вашингтон вече се води на адрес площад \"Борис Немцов\""}
{"url": "https://www.24chasa.bg/novini/article/6739270", "text": "6-те страни от Западните Балкани, желаещи да станат членове на ЕС, може да се наложи да догонват 200 години стандарта на живот на сегашните държави в съюза, предупреждава Европейската банка за възстановяване и развитие (ЕБВР). Те много бавно се справят със слабите си институции, корупцията, доминирането на сектори в икономиката от държавата и ниската производителност. Германия подкрепя пътя на Сърбия към ЕС, заяви канцлерът Ангела Меркел след разговор с президента Александър Вучич в Берлин. ", "date": "2018.02.27", "title": "Западните Балкани 200 г. ще догонват  страните в ЕС"}
{"url": "https://www.24chasa.bg/novini/article/6739168", "text": "През 2018 г. инвестиционните интереси към България в сектора на имотите ще се насочат към други сегменти от пазара извън търговските центрове - офис сгради, хотели, индустриални и логистични площи. Това се твърди в доклад на международната консултантска компания “Колиърс”. Според доклада рекордът със сделки от 2017 г. няма как да бъде надминат. Тогава за разположени в България имоти са сключени сделки на стойност 957 млн. евро, като 70% от сумата е от сделки с молове. Други 17% от сделките са за офис сгради. Повечето от сделките - над 80%, са за имоти, носещи доход. Едва 12% от тях са закупени със спекулативна цел и само 5% от сумата е за закупуване на имоти за собствено ползване, се посочва в доклада. Според “Колиърс” през 2017 г., донякъде и в резултат от сделките, се наблюдава леко понижение на нивата на възвръщаемост от имотни активи. При търговските центрове например от 8,5% възвръщаемост на годишна база доходността е спаднала до 7,25%. При офис сградите също има спад, но по-малък - от средно 8,5% на годишна база до 8,25%. При индустриалните имоти през 2016 г. доходността е била 11%, а през 2017 г. тя е спаднала до 10%. Въпреки този спад по доходност от имоти България все още е на едно от водещите места в региона. За първи път от 2012 г. насам международните инвеститори в сектора на имотите преобладават над българските. 71% от общата стойност на сделките са сключени от южноафрикански инвеститори. Имат се предвид няколкото фонда от ЮАР, които купиха The Mall, Paradise Center и търговския център “Сердика”.", "date": "2018.02.27", "title": "2018-а: чакат сделки за офис сгради и хотели"}
{"url": "https://www.24chasa.bg/novini/article/6739247", "text": "Царските конюшни в центъра на София ще бъдат обявени за паметник на културата. Целта е автентичният им вид да бъде максимално защитен от строителство, а Министерството на културата вече е задействало процедурата, съобщи министър Боил Банов на дискусия за опазване на културното наследство, организирана от Столична община. Бившите Царски конюшни бяха продадени през 2016 г. за близо 658 870 лв. от тогавашния областен на София - Веселин Пенев. Сделката бе атакувана от прокуратурата, а на Пенев бе повдигнато обвинение. Общината иска да бъде защитен и римският амфитеатър на антична Сердика. “Почти 14 г. разкритите разкопки стоят, без да бъдат консервирани. Работата по тях не може да продължи заради собствеността на имота- той трябва да бъда изваден от активите на Българския енергиен холдинг и даден на Министерството на културата”, каза зам.-кметът по култура доц. Тодор Чобанов. Той настоя министерството спешно да разпореди аварийно затрупване и консервиране на останките, за да не се рушат. Общината е намерила решение и за изоставената от години къща на арх. Георги Фингов на ул. “Шипка”. Миналата седмица обаче се стигнало до споразумение за възстановяване на зданието. Собственикът на съборената Двойна къща на бул. “Васил Левски” също се е съгласил да я възстанови в оригиналния ѝ вид, съобщи Банов. Все още се водят преговори за друга емблематична къща в центъра - Къщата с ягодите на ул. “Сан Стефано”. Търсели се варианти да се запази частично зданието, а друга част да бъде демонтирана и върната впоследствие. Собствениците на сгради, които са обявени за паметници на културата, да не плащат данък сгръди. Това ще предложи Министерството на културата като изменение на Закона за културното наследство. Бъдещите стимули обаче ще важат само за тези здания, които се поддържат. В момента само в София има около 1400 сгради със статут на културни паметници. По данни на общината в добро състояние са повече от половината. Министърът на културата обеща данните за паметниците на културата да бъдат дигитализирани и всеки да може да провери дали даден имот е защитен от закона и какъв точно статут. Според главния архитект на София Здравко Здравков трябва да се мисли и за още стимули за собствениците - данъчни облекчения, възможност за застрояване с неизползваните параметри на друго място в града, отпускане на безвъзмездна финансова помощ за ремонт на сградите.", "date": "2018.02.27", "title": "Обявяват Царските конюшни за паметник  на културата"}
{"url": "https://www.24chasa.bg/novini/article/6739172", "text": "Лидерът на “Атака” Волен Сидеров и депутатът от ГЕРБ Делян Добрев се сдобрили на съвместно заседание на парламентарните групи снощи, научи “24 часа”. Отношенията между двамата се обтегнаха, след като в края на миналата седмица Добрев допусна, че ако Сидеров продължи да се разминава с останалите в коалицията, то партията му аритметично може да бъде заменена от парламентарната група на “Воля” и управлението да се запази. Ръководството на ГЕРБ да излезе с позици дали изказването на Добрев за замяната на от “Атака” е партийна позицията, призова Сидеров вчера сутринта. “Ако Добрев се изказва самостоятелно, да напусне парламента. Няма право да се изказва върху нещо, което е сключено като коалиционно споразумение”, заяви той пред Нова тв. Ден по-рано “Атака” поиска оставката му като шеф на енергийната комисия. Освен това Сидеров определи Добрев като “незаконен депутат”, който се вкопчил в позицията си дори след като Конституционният съд се произнесе, че подадената оставка не се гласува, т.е. би трябвало да е влязла в сила през октомври. И нарече депутата от ГЕРБ “най-уникалния случай в българския парламентаризъм”. “Не ме интересува какво смята Добрев. Той за мен не е фактор”, отсече Сидеров преди помирителната среща снощи. Вариант друг да замени която и да партия в управляващата коалиция не стои, увериха от ръководството на ГЕРБ. Добрев е бил разбран и интерпретиран погрешно, от “Атака” приели тези извинения. ", "date": "2018.02.27", "title": "Добрев се извинил на Волен, че “Воля” може да го смени (Обзор)"}
{"url": "https://www.24chasa.bg/novini/article/6739329", "text": "Само в едното платно се осъществява движението по пътя Нова Загора - Раднево заради задръстване. Това съобщиха слушатели на Радио \"Фокус\" - Сливен. Около 10 км е опашката от ТИР-ове в района, предимно с турска и румънска регистрация. Спрени на пътя са камионите, пътуващи към Румъния. Екипи на \"Пътна полиция\" регулират движението в участъка и пропускат само леки и лекотоварни автомобили.", "date": "2018.02.27", "title": "Движението по пътя Нова Загора-Раднево е в едно платно, има опашка от тирове"}
{"url": "https://www.24chasa.bg/novini/article/6739167", "text": "Българската православна църква трябва да изрази позиция, солидарна с тази на Белград, вместо да тласка македонското духовенство към задълбочаващ се разкол. А Македонската православна църква трябва да реши проблема си с диалог със сръбската. Това мнение изрази Волоколамският митрополит Иларион - председател на Отдела за външноцърковни връзки на Московската патриаршия и викарий на руския патриарх Кирил, в интервю, цитирано от сайта “Локално.мк” и македонската телевизия “Вести 24”. “Ако една православна църква започне да поддържа разкола във вреда на другите църкви, тази ситуация може да привлече нови случаи на разкол, а в никой случай няма да допринесе за превъзмогване на вече съществуващите разколи - каза Иларион. - Когато става дума за непризнатата Македонска православна църква, която се обърна към Българската православна църква и поиска от нея да е църква майка, смятам, че проблемът трябва да се решава чрез диалог със Сръбската православна църква.” Духовникът призова за солидарност и единство между църквите за решаване на проблемите, тъй като мотивите на разколниците били “политически”. Коментарът на викария предшества посещение на патриарха на Москва и цяла Русия Кирил в България. ", "date": "2018.02.27", "title": "Викарият на руския патриарх кори църквата ни"}
{"url": "https://www.24chasa.bg/novini/article/6739158", "text": "7310 кражби от жилища са били извършени през 2017 г., разкрити са едва 25% от тях. Те обаче са намалели спрямо 2016 г., когато са били 8836. стана ясно от отчета на МВР за м.г., представен от вътрешния министър Валентин Радев вчера. 2017 г. е имало общо 39 733 кражби - от жилища, офиси, складове и др., а разкритите са 12 930. Положителното е, че броят им спрямо 2016 г. е спаднал със 7%. Въпреки намалението на кражбите обаче общо престъпленията са се увеличили с 0,5% до 104 237. Разкрити са 45%, с 2 пункта по-малко, отколкото през 2016 г. Заловени са 51 603 престъпници. Притеснява ни това, че се увеличават непълнолетните престъпници, каза Радев. Те са 6072, което е с 10% повече от 2016 г. Преобладават задържаните на възраст между 18 и 30 г. - 17 808, или 35% от всички заловени. Бургас е областта с най-висока концентрация на престъпност. За м.г. там на 100 000 души са регистрирани 1948 престъпления, при средно ниво за страната 1500. Следват София-град, Плевен и Враца. Най-ниска е престъпността в Смолян и Кърджали. Около 5 млн. лв. са били задигнати от телефонни измамници през м. г., посочи зам.-министърът Стефан Балабанов. “Това не е съвсем голяма беда за България, тъй като в Англия са отнети 755 млн. паунда, а в Гърция са над 30 млн. евро”, каза Балабанов. През 2017 г. е имало 1283 такива престъпления, а 198 са били разкрити. Има лек спад при броя им, а разкриваемостта се е увеличила. “Най-много страдат пенсионерите, затова обсъдихме с електроразпределителните дружества на сметките за ток да има надпис, който предупреждава срещу измами”, посочи Балабанов. 11 хиляди деца са били върнати в детските градини и училищата, откакто служители на МВР започнаха през май м.г. да обикалят заедно с инспектори на МОН домовете на хората, съобщи вътрешният министър Валентин Радев. Той обясни, че 1500 обаче отново спрели да посещават учебните занятия. “Върви разследване за случая с убийството на Стефан Янев, който в телевизионно предаване съобщи, че внучките му не ходят на училище”, допълни главният секретар на МВР Младен Маринов. Той припомни, че двама души са задържани - дъщерята и зетят на убития. “Проверка по случая и към момента върви в СДВР. Има подадени сигнали, които основно са за неплащане на сметки. Всички са обработени и част от тях са изпратени на прокуратурата с мнение на проверяващия за отказ за образуване на досъдебно производство, тъй като не е имало достатъчно данни за извършено престъпление”, уточни още Маринов. С 26 души е намалял броят на загиналите в катастрофи през 2017 г. спрямо 2016 г. Тогава смъртта си на пътя са намерили 708 души, а през м. г. - 682, отчете министър Радев. Намаление има и при броя катастрофи. От 7404 те са спаднали на 6890. Ранените пък са били 8681, а за 2016 г. - 9374. “За пръв път от 5 г. има намаление при тежките катастрофи, загиналите и ранените в сравнение с предходната година”, каза Радев. Той обясни, че въведените в началото на м.г. по-тежки наказания като двойно по-високи глоби, сваляне на табели и вземане на книжки ще дават отражение и в бъдещите периоди. “Целта ни е да смъкнем жертвите по пътищата до около 400 през 2020 г.”, посочи вътрешният министър.", "date": "2018.02.27", "title": "Полицията разкрива 1 от 4 кражби от жилища (Обзор)"}
{"url": "https://www.24chasa.bg/novini/article/6739216", "text": "Военните и Министерството на отбраната ще поискат разрешение от правителството да ползват за други нужди предвидените за закупуване на нови изтребители и БТР-и средства. Така, ако отново двата проекта не стигнат до успешен край, щели да могат да започнат други дейности за модернизация, обясни във вторник началникът на отбраната ген. Андрей Боцев. Ако искането им бъде одобрено, те ще разполагат с 417 млн. лв. допълнително тази година. Вече са подготвени проектите за нов изтребител и нов БТР и скоро ще бъдат внесени в Министерския съвет, каза Боцев. Цената за новия боен самолет обаче вече е 1,8 млрд. лв., а не известната досега 1,5 млрд. Новите 300 млн., които ще искат военните, са за покриване на плащането на ДДС, обясни генералът. Той припомни, че заради невключен в офертата ДДС пропадна проектът за модулни кораби на бойния флот. За БТР-ите ще бъдат предложени два варианта на правителството, каза ген. Боцев. В първия към първоначалните 1,2 млрд. лв. трябва да бъдат отпуснати още 240 млн. лв. за ДДС. Във втория вариант сумата остава досегашните 1,2 млрд. лв., но е намален броят на бойните машини, които ще се купят. Досега се предвиждаше армията да вземе 195 нови БТР-а, а в този вариант са около 160, каза ген. Боцев. Президентът Румен Радев също поиска бързо стартиране на проектите и отпускането на средства за модернизация. Държавният глава участва в годишния анализ на отбраната заедно с генералите и военния министър Красимир Каракачанов. Нужни са материални бонуси, за да бъдат привлечени кандидати за доброволна наборна служба, обяви началникът на отбраната. Все още не било ясно кой вариант ще бъде избран, защото военните чакали да обсъдят концепцията си и с образователното министерство. Нужно е съгласуване заради исканото засилено военно обучение в гимназиите. Около 5600 са незаетите места в армията, като в момента са обявени конкурси за 400-500 длъжности, стана ясно от изявленията на ген. Боцев.", "date": "2018.02.27", "title": "Военните искат да харчат за друго парите, заделени за новите изтребители и БТР-и"}
{"url": "https://www.24chasa.bg/novini/article/6739320", "text": "Роботът София - първата хуманоидна машина, получила гражданство и заявила желанието си да създаде поколение, идва у нас, пише вестник \"Стандарт\". През юни София ще е един от официалните гости на Wеbit.Festival 2018, става ясно от сайта на събитието. София е най-модерният робот, надарен със способност да общува. Тя умее да симулира пълна гама от изражения, да следи и разпознава емоции. ", "date": "2018.02.27", "title": "Хуманоидният робот София идва в България"}
{"url": "https://www.24chasa.bg/novini/article/6739374", "text": "ДПС се готви да управлява страната. Това стана ясно от изявление на лидера Мустафа Карадайъ след проведеното заседание на парламентарната група и на ЦОБ на ДПС при почетния председател Ахмед Доган. Сбирката бе в сараите в Бояна. „За да проведем днешното заседание тук има няколко предпоставки. Първо имаше едни призиви за стабилност по време на европредседателството. В тази връзка ние тази стабилност я разбираме като стабилност на държавата и в този смисъл даваме своя принос за стабилността на държавата. От друга страна последните два месеца наблюдаваме, че властимащите непрекъснато генерират различни видове скандали и конфликти-дори между институциите“, обясни Карадайъ, цитиран от пресцентъра на партията. „Другата темата, която беше важна за нас е, че ни предстои един семинар на 5 март за отворено управление. Това е важна тема за нас и не само за нас. От тази гледна точка можете да го приемете дори като един вид подготовка за управление на страната от наша страна“, изтъкна председателят на ДПС. Запитан относно предсрочни избори Мустафа Карадайъ каза, че такова нещо още от ДПС не са казали. „Ние работим и даваме своя принос за стабилност на държавата. Някои хора се опитват да го разбират като стабилност на властта. Стабилността на властта е част от стабилността на държавата, но тези две неща не са еднозначно равни. От друга страна, обаче властимащите непрекъснато да генерират скандали, дори конфликти между институциите, това са тревожни неща, с оглед стабилността на страната. Тези скандали пораждат напрежение в обществото“, посочи още Мустафа Карадайъ. Лидерът на ДПС коментира още, че очакват темата за оставката на енергийния министър да дойде до НС, където ще изложат мотивите и аргументите си по нея. Карадайъ коментира сделката с ЧЕЗ като заяви „Според нас за сделката за ЧЕЗ предстоят съответните органи и институции на държавата в рамките на закона, правилата и процедурите, да се произнесат, и да се запознаем с техните констатации и решения, и от там нататък и ние ще се произнесем.” \"Ако е закъсняла реакцията на институциите по тази сделка, според законите, тогава има наистина закъснение, но ако има оценка за закъсняла реакция, според нечии очаквания, това е друга тема\", каза още по темата Мустафа Карадайъ.", "date": "2018.02.27", "title": "След срещата при Доган: ДПС се готви да управлява"}
{"url": "https://www.24chasa.bg/novini/article/6739240", "text": "Два гласа може да провалят сключването на националните рамкови договори с лекарите и зъболекарите за 2018 г., стана ясно ден преди подписването им. Става въпрос за надзора на здравната каса, който също като съсловните организации прави вътрешно гласуване, за да реши дали да подпише рамков договор, или не. На пробно гласуване в понеделник едва трима от общо деветимата членове са били “за”, един отсъства от страната и не гласува, а останалите 5 са били “въздържал се”. Днес в 14 ч ще бъде финалната среща на надзора, на която ще се вземе окончателно решение. Очаква се още двама човека да гласуват “за” и така броят им да стане 5. Законът обаче изисква мнозинство от 7 души. Така тези два гласа могат да се окажат решаващи не само за бъдещата работа на болниците и лекарите, но и за пациентите, за които тази година се договориха допълнителни дейности. По информация на “24 часа” въпросните два гласа са на представителите на държавата в надзора на касата и по-точно на финансовото министерство. “Лекарският съюз е крайно обезпокоен от създалата се възможност за отказ от подписване на рамков договор за 2018 г. След активни двумесечни преговори съз здравната каса и постигнати договорености, които могат да внесат стабилност в системата на здравеопазването и да гарантират продължаващите здравни грижи на българските граждани, надзорният съвет на касата неглижира подписването му”, казаха от лекарския съюз. Несериозно е твърдението, че не се е знаело за задълженията на касата към чужди здравни фондове, защото настоящият министър на здравеопазването беше председател на надзора на касата”, посочват още оттам. Причина за напрежение стана именно искане на финансовия министър Владислав Горанов подписването на договорите да се отложи, ако имаме големи дългове към чуждите каси. В понеделник стана ясно, че страната ни е просрочила дългове за 133 млн. лв. В 11 ч днес премиерът Бойко Борисов е извикал на среща съсловните организации на лекарите, зъболекарите и представители на Министерството на здравеопазването. Всичко това се случва, след като и в петък, и в понеделник зам. здравният министър и шеф на надзора Жени Начева уверяваше, че няма да има проблем с подписването на рамковите договори. ", "date": "2018.02.27", "title": "Пак напрежение в здравната каса - 2 гласа не стигат да се подпишат рамковите договори"}
{"url": "https://www.24chasa.bg/novini/article/6739135", "text": "Премиерът на Сърбия Ана Бърнабич е разговаряла във вторник с председателя на Европейската комисия Жан-Клод Юнкер за осъществяването на Стратегията за разширение на ЕС и за бъдещите действия на Сърбия по нейния европейски път, предава електронното издание на белградския вестник Danas. Бърнабич е изтъкнала, че приемането на Стратегията за разширение е обнадеждаващо послание за целия регион на Западните Балкани. Тя е подчертала, че обстоятелството, че регионът отново е в центъра на вниманието на Съюза е окуражаващо. Освен това, сръбският премиер е подчертала важността на предстоящите срещи на върха за Западните Балкани, първо в София, а след това и в Лондон, които се провеждат рамките на Берлинския процес, предава \"Фокус\".  Сръбският министър по европейските въпроси Ядранка Йоксимович, която е присъствала на срещата, е похвалила Юнкер, първо за новата риторика и импулс, който е дала политиката на разширение, а освен това за факта, че Сърбия е припозната като най-вероятния кандидат за членство в Европейския съюз. Тя е изтъкнала, че Белград ще продължи да осъществява реформи и че срокът за присъединяване изглежда реалистичен. Както се казва в правителственото съобщение, председателят на ЕК отново е подчертал важността на решаването на отворените двустранни въпроси чрез диалог със съседите, не само, защото това е условие за присъединяване към ЕС, а и защото е от голямо значение за гражданите на Сърбия и региона. Освен това, той е приветствал напредъкът в диалога Белград – Прищина на техническо ниво и е изразил надежда, че страните ще подходят активно и отговорно към прилагането на ангажиментите, предвидени в споразумението. Събеседниците са подчертали значението на прилагането на миналогодишният План за действие за Регионално икономическо развитие на Западните Балкани, приет на срещата на върха в Триест, се казва още в съобщението. Според Юнкер, целта на плана е в следващия период да се подкрепи още по-силно икономическото развитие и сътрудничеството в региона и да се подпомогне за свързването на инфраструктурата.", "date": "2018.02.27", "title": "Ана Бърнабич обсъди по телефона с Юнкер Стратегията за разширение на ЕС"}
{"url": "https://www.24chasa.bg/novini/article/6739156", "text": "Една от най-смъртоносните змии в света беше открита в кутията с обяда на дете в град в щата Южна Австралия, предаде ДПА, цитирана от БТА.  Майката на австралийчето приготвяла храната в дома им в Хандорф, когато открила малка източна псевдоная, скрита в капака на кутията, каза пред радио Ей Би Си ловецът на змии Роли Бърел. \"Не е съвсем онова, което очаквате да видите, когато проверявате изяло ли си е плода детето ви\", сподели той снимка на влечугото в профила си във Фейсбук. \"Тя започнала да опакова. . . и била напът да прибере обяда, когато забелязала животното и затворила капака на кутията със змията вътре. След това ни се обадила\", добави мъжът. Малкото на източната псевдоная е също толкова смъртоносно, колкото и възрастен екземпляр. Според специалиста, змиите обичат затворените пространства, където се чувстват сигурни. Той съобщи, че всичко приключило с благополучното отстраняване на влечугото, но през лятото получил рекорден брой обаждания по работа. \"Приемаме около 50-60 обаждания на ден и всички за бебета от вида източни псевдоная\", каза Бърел, като обясни, че това е рекорден брой за изминалите 40 години. През месеца, австралийска ученичка се натъкна на черна аспида, която е отровна, но не и смъртоносна, докато отваряше раницата си за обяд в Бризбейн. Змията преминала през ръката й. ", "date": "2018.02.27", "title": "Откриха една от най-смъртоносните змии в света в кутията с обяда на австралийче"}
{"url": "https://www.24chasa.bg/novini/article/6739164", "text": "Президентът Румен Радев връчи специалната награда на Българската асоциация по информационни технологии (БАИТ) за 2017 г. на преподавателя д-р Светлин Наков, запалил хиляди млади хора да се насочат към програмиране и информационните технологии. Той преподава в няколко университета и изгражда частни школи за обучение по програмиране, и е един от инициаторите за създаването на Софтуерния университет (СофтУни), в който 30 000 души се обучават годишно по програмиране и дигитални умения. Това съобщиха от прессекретариата на президента.  Отличието се присъжда за значим принос в развитието на информационните и комуникационни технологии. Д-р Светлин Наков е носител и на наградата „Джон Атанасов“ на президента на Република България за неговия принос за развитие на информационните технологии и информационното общество през 2004 година. „За мен е огромна чест да връча тази награда на господин Наков. Той е поел една просветителска мисия – да работи за младите хора, за нашето бъдеще, да работи за формиране на съзнание и отговорности у младите хора, защото истината е в дигиталното бъдеще. Програмистът вече няма отговорност само към своя софтуерен продукт, неговата отговорност е в залагането на ценности и алгоритми на поведение в обществото“, подчерта държавният глава на церемонията по награждаването. Президентът отбеляза, че времето, в което се гледаше на програмирането като на „странно занимание на странни хора“ отдавна вече е в историята. „Не можем да говорим за модернизиране на България без развитието на информационните и комуникационните технологии. Това е най-бързо развиващият се сектор в нашата икономика и то с едни много смели крачки и с най-голяма добавена стойност“, добави Румен Радев. „Без информационни технологии и комуникации няма бъдеще. И аз много се радвам, че именно благодарение на хора като вас България постига такива успехи. Ние имаме своите традиции. Имаме своя огромен потенциал и нещо много ценно – упоритостта и таланта на българската нация“, заяви в словото си президентът и пожела на отличените да продължават с решителни крачки напред да дават пример на младото поколение. Конкурсът на БАИТ се провежда за седма поредна година под патронажа на държавния глава. Наградите се връчват на личности, институции или компании в 11 различни категории за принос в развитието на информационните и комуникационните технологии.", "date": "2018.02.27", "title": "Румен Радев: Без информационни технологии и комуникации няма бъдеще (Снимки)"}
{"url": "https://www.24chasa.bg/novini/article/6739118", "text": "Отменено е частичното бедствено положение в община Главиница, обявено рано сутринта днес от кмета на общината заради проблеми с обстановката в 4 от населените места. Това съобщиха от Областна администрация- Силистра. От читалището в град Главиница съобщиха, че поради лошите метеорологични условия театралната постановка „Великденско вино “ се отлага за 7 март. Отворени са пътищата по три направления в Североизточна България: Русе – Силистра, Силистра – Добрич и Силистра – Шумен – само за МПС до 3,5 т.", "date": "2018.02.27", "title": "Отмениха частичното бедствено положение в община Главиница, Силистренско"}
{"url": "https://www.24chasa.bg/novini/article/6739121", "text": "Страните членки на ЕС, които участват в китайски правителствени инфраструктурни инициативи, трябва да съзнават опасността от подкопаване на общата европейска външнополитическа позиция към Китай, заяви днес германският канцлер Ангела Меркел, цитирана от Ройтерс и БТА.  На съвместна пресконференция със сръбския президент Александър Вучич тя посочи, че по същество няма нищо нередно в китайската роля в проекти като изграждането на ж.п. линията между Унгария и Сърбия, част от инициатива \"16+1\", в която участват предимно по-бедни страни членки на Евросъюза и Китай. Виждам голям смисъл страните членки на ЕС, които участват в тази инициатива, също да представят нашата обща външна политика към Китай, посочи Меркел пред журналисти.", "date": "2018.02.27", "title": "Меркел: Инвестициите от Китай не трябва да\nподкопават общата европейска политика"}
{"url": "https://www.24chasa.bg/novini/article/6739136", "text": "Правителственият Ербъс 319, който премиерът Бойко Борисов прати да прибере бедстващите българи в Тимишоара, каца в 19,30 часа на летище Пловдив, научи \"24 часа\". Областният управител Здравко Димитров пътува за там, за да ги посрещне. Сънародниците ни преживяха истински кошмар след отклонение на нискотарифния авиопревозвач \"Райън еър\" от маршрута Лондон-Пловдив. Те се приземиха снощи в румънския град. 113 нашенци трябва да кацнат в Пловдив. ", "date": "2018.02.27", "title": "Бедстващите българи от Тимишоара кацат на летище Пловдив"}
{"url": "https://www.24chasa.bg/novini/article/6739190", "text": "Големият приз \"Инвеститор на 2017 г.\" отиде при „Лидл България”, за инвестицията за над 80 млн, лева в логистичен център Кабиле, който е предоставил над 150 работни места. Това стана на тържествена церемония на Българската агенция за инвестиции(БАИ). Над 70 компании бяха номинирани за наградата „Инвеститор на годината\", а 18 от тях бяха допуснати от журито до финала. Те са от всички сфери на икономиката, информационните технологии и здравеопазването. Предложенията за участие в конкурса са направени от търговски камари, областни администрации и общини. Бисер Инчовски управител централизирани дейности в \"Лидл България” получи статуетката по комплексна оценка от вицепремиера Томислав Дончев. Наградата в категория \"Инвестиция в разширяване на бизнес\" получи изпълнителният директор на \"Ролпаст груп\" Светлин Николчев от зам-минисъра на икономиката Лъчезар Борисов. Почетната статуетка за \"Инвестиции в иновативен бизнес\" взе компанията „Интернешъл пауър съплай”. Тя бе връчена от зам-икономическия министър Александър Манолев на Александър Рангелов. Победителят в категория \"Инвестиция в човешки капитал\" отиде при „Витте Аутомотив България”. Министърът на туризма Николина Ангелкова връчи призът на Цанко Цаков от българо-германска търговска камара. \"Човешкия потенциал е особено важен и за туризма. Той е един от основните икономически отрасли в България. За миналата година имаме 8,9 милиона чуждестранни посетители и 7 млрд. лева приходи от туризма\", заяви Ангелкова. Статуетката за \"Инвестиции на зелено\" получи \"Латекоер България\". Директорът на фирмата Оливие Керюел получи наградата от министъра на околната среда Нено Димов. С кристален плакет на БАИ в категория \"Сливане/Придобиване\" получиха 2 компании - „Еврохимн Агро България” и „Мундус Сървисис”. Те бяха връчени от председателят на БАИ Стамен Янев. „Икономиката често се развива чрез корпоративни сливания и придобиванията и така българските компании могат да излязат на световния пазар”, заяви Янев. За успешен стартъп наградата взе компанията „Школо”, която бе връчена от зам-министъра на икономиката Лъчезар Борисов. „Когато говорим за стартъпи говорим за задържане на младите хора у нас”, заяви министърът и допълни, че присъствието му е знаково, защото означава, че правителството подкрепя инвестициите. Победителят в категория \"Община в България с най–много инвестиции за 2017 г.\" стана Община Шумен. Тя беше връчена на кмета на общината Любомир Христов от главния секретар на икономическото министерство Владимир Туджаров. За втора поредна година вестник \"24 часа\" е медиен партньор на конкурса и връчи своя собствена награда - за социална инвестиция. Призът се връчва на фирми с доказани заслуги в областта на корпоративната социална отговорност. Тази година изборът на редакцията е \"Виваком\" - най-големият телеком в страната по показателя общи приходи в последните четири години. Наградата бе връчена от издателя на вестника Венелина Гочева на Атанас Добрев, изпълнителен директор на „Виваком\". Компанията развива стратегически проекти в областта на Интернет на нещата и умните градове. Такава е мрежата от ново поколение Лора, която стартира през 2017 г. и прави София една крачка по-близо до световните интелигентни мегаполиси. Виваком има също така дългогодишни традиции в развитието на социално-отговорни инициативи. Компанията инвестира активно в образование и култура – чрез проектите си за дигитални класни стаи, интерактивно обучение по математика и редица кампании за популяризиране на четенето. Компанията подпомага и българския спорт, като с нейна помощ бе изграден \"фамилен сектор\" на Националния стадион \"Васил Левски\". \"Виваком\" подпомага развитието и на малките населени места чрез програмата за финансиране на локални проекти в разнообразни направления VIVACOM Регионален грант. Компанията отделя и средства за благотворителност чрез кампанията за набиране на средства за деца в нужда - „Операция Жълти стотинки\". „Вчера гледах клип, в който двама противници на футболния терен – президентът на „Левски” и на „Лудогорец” си стиснаха ръцете в името на облачните услги”. Това заяви издателят на „24 часа” През последната година инвестициите ни са 190 млн. лева, но освен това ние като бизнес трябва да се грижим да помагаме на обществото, да върви напред, да помага на децата и на бъдещето. Това заяви изпълнителния директор на телекома Атанас Добрев. Специалната награда на БАИ \"16+\" отиде при \"Логистичен център за търговия с Китай\".      ", "date": "2018.02.27", "title": "Инвеститор на годината е \"Лидл България\", \"Виваком\" със специална награда (Снимки)"}
{"url": "https://www.24chasa.bg/novini/article/6739215", "text": "Немски инженери научиха робот да носи бира от хладилника, като умната машина може да избере необходимото шише сред 20 предложени, съобщава сайтът Лайф, цитиран от БТА. Видеозапис от келнерските постижения на андроидния апарат беше пуснат в Ютюб. В поясненията към клипа се уточнява, че учените са имали за цел да създадат машина, която да изпълнява сложни задачи по сегментация и боравене с обекти. За целта немските специалисти разработили специална невронна мрежа. На кадрите се вижда как роботът намира хладилника, отваря го, взима пивото от поръчаната марка и го доставя по предназначение.", "date": "2018.02.27", "title": "Немски инженери обучиха робот да носи бира от хладилника (Видео)"}
{"url": "https://www.24chasa.bg/novini/article/6739237", "text": "Турският президент Реджеп Тайип Ердоган приветства днес подписването на споразумения с Алжир, като призова страната \"да улесни\" работата на турските бизнесмени на нейна територия, предаде АФП, цитирана от БТА. Тези споразумения ще дадат възможност на Анкара и Алжир \"да диверсифицират търговския си стокообмен\" в очакване на подписването\"колкото се може по-бързо на споразумение за защита на инвестициите\", заяви Ердоган в реч пред турски и алжирски бизнесмени през втория ден от официалното си посещение в Алжир. В интервю, публикувано вчера в алжирския в.\"Ешорук\", турският президент Ердоган подчерта необходимостта от подписване на това двустранно споразумение \"за насърчаване и защита на инвестициите, което се обсъжда отдавна\". Ние разглеждаме Алжир като остров на политическа и икономическа стабилност в района. Нашият първи търговски партньор в Африка е Алжир, подчерта Ердоган днес. Но \"инвестициите и търговията ще увеличат обема си, при условие че работата на нашите бизнесмени в Алжир бъде улеснена\", каза турският президент на форума в присъствието на алжирския премиер Ахмед Уяхия и на министъра на промишлеността Юсеф Юсфи. В интервюто за в.\"Ешорук\" Ердоган критикува пречките пред вноса, създадени от Алжир, които \"спират развитието на търговския стокообмен\". Той поиска също облекчаване на системата на издаване на визи за турски граждани, специално за бизнесмени. Ердоган заяви днес, че е \"убеден в необходимостта\" от бърз тласък на сътрудничеството в сектора на енергетиката чрез развитие на \"съвместни проекти\". Турският президент приветства подписването вчера на меморандум за разбирателство между алжирската компания за петрол и газ Сонатрак и турските компании Рьонесанс и Байеган, \"отнасящо се до нефтохимическа инвестиция на стойност един милиард долара в свободната зона Юмурталък в Адана\" в Южна Турция. Съгласно споразумението, за което засега не са известни подробности, Сонатрак ще предоставя суровината за производството на 450 000 тона полипропилен годишно, посочи Ердоган. Седем \"споразумения за партньорство и сътрудничество и меморандуми за разбирателство\" в сферата на въглеводородите, земеделието, туризма, висшето образование, дипломацията и културата бяха подписани снощи, малко след пристигането на Ердоган в Алжир. След Алжир турският президент е планирано да посети Мавритания, Сенегал и Мали.", "date": "2018.02.27", "title": "Ердоган иска жестове от Алжир за \nподобряване на търговския стокообмен"}
{"url": "https://www.24chasa.bg/novini/article/6739236", "text": "Руската армия обвини сирийските бунтовници, че са нападнали силите на режима на Башар Асад в анклава Източна Гута по време на въведеното от Русия хуманитарно примирие, предаде Франс прес. \"По време на хуманитарното примирие бойци на въоръжените групировки продължиха да нападат позиции на правителствените войски\" в Източна Гута преди да преминат в настъпление в този бунтовнически анклав близо до столицата Дамаск, заяви ръководителят на Руския център за помирение на враждуващите страни в Сирия генерал Юрий Евтушенко, предава БТА.  Примирието тече всеки ден от днес от 07.00 до 12.00 ч. по Гринуич. Евтушенко заяви, че в този период са извършили интензивен артилерийски обстрел, по-специално минометен, включително по хуманитарния коридор за доставка на помощ и медицински евакуации. \"Призоваваме водачите на въоръжените групировки в Източна Гута да спазват примирието и да не пречат на излизането на цивилни към обезопасените зони\", заяви генерал Евтушенко. Русия играе изключително дестабилизираща роля в Сирия, където играе едновременно ролята на подпалвач и пожарникар, заяви командващият силите на САЩ в Близкия изток генерал Джоузеф Воутъл. \"В дипломатическо и военно отношение Москва играе ролята и на пироман, и на пожарникар, подклаждайки напреженията между сирийския режим, кюрдските Сили за защита на народа и Турция, а след това твърди, че иска да е арбитър за решаване на споровете\", заяви Воутъл. \"Русия трябва да признае, че не е способна да сложи край на сирийския конфликт, или че не иска. Мисля, че ролята й е изключително дестабилизираща на този етап\", заяви ръководителят на Централното командване на САЩ. \"Москва продължава да иска паралелни дипломатически решения на западните дипломатически инициативи в Сирия и се опитва да отслаби ролята на ООН и да ограничи напредъка на американското влияние\", добави генерал Воутъл. Международният комитет на Червения кръст е готов да достави хуманитарна помощ в Източна Гута, но предложеното петчасово примирие е твърде кратко, заяви директорът на МКЧК за Близкия изток Робер Мардини, цитиран от Ройтерс. \"Невъзможно е да се докара хуманитарен конвой за пет часа. Имаме дълъг опит в доставката на помощ през фронтови линии в Сирия и знаем, че може да отнеме цял ден само за преминаване на контролно-пропускателните пунктове въпреки постигнатите договорености между всички страни, а след това трябва време за разтоварване на продуктите\", изтъкна той.", "date": "2018.02.27", "title": "Руската армия призова въоръжените групировки в Източна Гута да спазват примирието"}
{"url": "https://www.24chasa.bg/novini/article/6739256", "text": "Черна гора показа силна воля да се присъедини към Европейския съюз и нейната съдба определено е в ЕС, заяви днес председателят на Европейската комисия Жан-Клод Юнкер в черногорския парламент, съобщава телевизия РТЦГ. \"За по-малко от 12 години успяхте да изминете невероятен път\", каза Юнкер, като припомни, че от отделянето от общата държава със Сърбия през 2006 г. страната е станала членка на ООН, Международния валутен фонд, Световната търговска организация, а от миналата година и на НАТО. Председателят на ЕК похвали и постиженията на Черна гора в процеса на европейска интеграция, но предупреди, че тук не трябва да се смесват скоростта и качеството на реформите, предава БТА.  По-рано днес на среща с премиера Душко Маркович Юнкер каза, че Черна гора има два приоритета - интеграцията в ЕС и икономическия растеж. Той поздрави премиера за неговата политика към съседните страни. Юнкер пристигна днес на официално посещение в Черна гора в рамките на обиколката в Западните Балкани, която предприе, за да представи новата стратегия за разширяване на ЕС. Един от лидерите на опозиционния Демократичен фронт /ДФ/, Андрия Мандич, заяви днес, че председателят на парламента Иван Брайович е попречил на представители на опозицията да уведомят Юнкер за най-големия проблем на Черна гора - \"държавния терор на управляващата коалиция\". Небойша Медоевич, друг от лидерите на ДФ, каза, че \"ЕС мълчи за срастването на Черна гора с мафията и игнорира кражбата на изборите в Черна гора\".", "date": "2018.02.27", "title": "Юнкер в Подгорица: Съдбата на Черна гора определено е в ЕС"}
{"url": "https://www.24chasa.bg/novini/article/6739262", "text": "Учени от девет страни под ръководството на специалисти от Харвардския университет установиха, че в миналото слонове и мамути са се кръстосвали. Изследването беше публикувано в научното списание \"Трудове на Националната академия на науките в САЩ\". Специалистите успели да съставят пълна родословна карта на слоноподобните. Разчетените генноми на слонове от различни популации дадоха подробна картина за това как тези животни са живели през последните няколко милиона години, предава БТА. Измрелите в наши дни мастодонти /Mammutidae/ се отделили от бъдещите слонове преди около 20-30 милиона години. Впоследствие слоновете и мамутите не само са се местили заедно от континент на континент, но и са се кръстосвали помежду си. Така например мамута на Колумб, обитаващ Северна Америка, се е кръстосвал с вълнестия мамут, които са мигрирали от Евразия. А африканският горски слон и слонът от саваната се оказали от различни видове. Техните предци се били разделили преди 2-3 милиона години. До съвсем неотдавна - преди десетки хиляди години, слоновете са населявали Евразия, Африка и Северна Америка. Но в наши дни са останали само три вида слонове, африкански горски, африкански саванен и индийски слон. Последните мамути са изчезнали съвсем неотдавна. Мамутите джуджета, чиято изолирана популация е живяла на остров Врангел, е била съвременник на строителите на пирамидите.", "date": "2018.02.27", "title": "Учени установиха: Слонове са се кръстосвали с мамути в миналото"}
{"url": "https://www.24chasa.bg/novini/article/6739287", "text": "Бойко Борисов е получил конфиденциална информация от своя колега в Чехия - премиера Андрей Бабиш, която коренно преобърнала отношението към продажбата на българските активи на чешката държавна компания ЧЕЗ. Според данните от Бабиш зад купувача Гинка Върбакова стояли руски банки, включително и грузински капитали. Информацията е била депозирана в 17 часа във вторник в секретното деловодство на парламента. “Някой иска да повтори февруарските събития от 2013 г. Пак ЧЕЗ, пак ток. Този път оставка няма да има - ще ги разнищя докрай”, предупреди в извънредно изявление в Народното събрание Бойко Борисов. Депутати от енергийната комисия припомнят, че в сряда изтича срокът, в който електроразпределителните дружества, включително и ЧЕЗ, трябва да обявят намеренията си за нови цени на тока. Очакванията на експертите са за скок от 1 юли между 2 и 5%, но официално все още не е известен размерът на увеличението, което ще поискат дружествата. Оставката на енергийния министър Теменужка Петкова няма да бъде гласувана, докато не се изясни ситуацията със сделката на ЧЕЗ. Затова и в сряда няма да се обсъжда името на евентуален неин наследник.", "date": "2018.02.27", "title": "Борисов: Искат пак да ме бутнат с цената на тока - няма да стане! (Вижте защо и как)"}
{"url": "https://www.24chasa.bg/novini/article/6739288", "text": "Черногорски клошар, който ровел в контейнер за смет в Подгорица, намерил там 11 ръчни гранати, съобщава в. \"Виести\". Човекът веднага уведомил полицията за находката и органите на реда предприели предпазни мерки и изпратили гранатите за експертиза, предаде БТА.  Според източник от полицията става дума за изправни ръчни гранати М75. Полицията подозира, че те са хвърлени от жител на столицата, който е известен на службите за сигурност.", "date": "2018.02.27", "title": "Клошар намери 11 ръчни гранати в контейнер в Черна гора"}
{"url": "https://www.24chasa.bg/novini/article/6739298", "text": "73-ма българи кацнаха на пловдивското летище след прекаран 30 часа кошмар. \"Разбрахме, че има държава в лицето на министър-председателя Бойко Борисов\", казаха изтерзаните пасажери. Лично областният управител на Пловдив Здравко Димитров ги посрещна по заръка на премиера. Той изпрати правителствения Еърбъс, който се приземи на пловдивския аеродрум. \"Борисов ми заръча да ги посрещна лично\", каза Димитров. По думите му група от 15-ина млади мъже останала в Румъния, тъй като не е имало място да ги превози правителственият самолет. Нашенци щели да се придвижат до Букурещ и с полет оттам да се върнат. Кацналите тази вечер в Пловдив бяха изключително щастливи, че успяха да се завърнат. Част от сънародниците, които поеха с автобус от Тимишоара към България, също пристигнаха след изтощително пътуване по заснежените шосета. Освен на Борисов, те благодираха и на омбудсмана Мая Манолова.", "date": "2018.02.27", "title": "След денонощие мъки 73-ма българи кацнаха в Пловдив: Разбрахме, че има държава! (Снимки)"}
{"url": "https://www.24chasa.bg/novini/article/6739132", "text": "Почина известната журналистка-международничка, латиноамериканистка и дългогодишна преподавателка във Факултета по журналистика и масови комуникации в СУ „Св. Кл. Охридски” проф. д-р Пенка Караиванова. Това съобщиха от Софийският университет \"Св. Климент Охридски\" и Съюза на българските журналисти. Ето какво написаха от учебното заведение: Софийският университет „Св. Климент Охридски“ с дълбоко прискърбие съобщава, че на 24 февруари 2018 г. ни напусна проф. д-р Пенка Караиванова. Опелото ще се отслужи на 28 февруари 2018 г. в 12.00 часа в храм \"Възнесение Господне\", бул. „Ситняково“. Проф. д-р Пенка Караиванова е журналист по международни отношения, дългогодишен преподавател във Факултета по журналистика и масова комуникация и в други факултети на Софийския университет. Родена е на 16 август 1931 г. в село Александрово, Ловешко, в учителско семейство. Завършва основно образование в родното си място, след което продължава да учи в Американския колеж в гр. Ловеч до закриването на чуждите училища в България. През 1955 г. завършва специалност „Журналистика” в Софийския университет и започва работа във вестник „Народна младеж”, където прекарва студентския си стаж. Първо работи като окръжен кореспондент в Шумен, после в отделите „Учащи”, „Работническа младеж” и „Външна политика”. „Международни отношения” се превръща в нейна трайна специалност и по-късно в дисциплина за научни изследвания, с която продължава да се занимава цял живот. Продължава професионалната си кариера в сп. „Ново време” като завеждащ международния отдел и член на редколегията и едновременно с това е съвместител в Института по международни отношения. По време на ректорския мандат на проф. Николай Генчев проф. Караиванова постъпва в Софийския университет като преподавател по международни отношения. Защитава две дисертации: с първата става кандидат на науките и старши научен сътрудник втора степен, а с втората - доктор на науките и старши научен сътрудник първа степен. Проф. д-р Пенка Караиванова активно сътрудничи с публикации на международна тематика на вестници, списания, в Националното радио и Националната телевизия. Автор е на дванадесет книги с пътеписи от пътувания в САЩ, Англия и редица латиноамерикански държави, между които Бразилия, Аржентина, Венецуела, Боливия, Колумбия и Чили. Автор е на редица монографии, резултат от научни изследвания като „Златният мираж”, (1970), „Около планетата Албион”, (1971), „САЩ – парализа на оптимизма” (1978), „Кой изтърва Патагония” (1981), „Американизъм и антиамериканизъм” (1988), „САЩ – външнополитически раздвоения: „Разведряване в идеологията и политиката на САЩ през седемдесетте години” (1980), „Идеологическият фактор в международните отношения”, (1986), „С последната каравела”(1987) и др. Академичната общност загуби уважаван колега и ерудиран преподавател. Поклон пред светлата й памет! От Съюза на българските журналисти също изказаха своите съболезнования. \"СБЖ изказва съболезнования на семейството на изследователката, публицистката и преподавателката, вдигнала високо летвата на професионализма и етичността в българската журналистика. Поклон!", "date": "2018.02.27", "title": "Почина журналистката и преподавателка в СУ проф. д-р Пенка Караиванова"}
{"url": "https://www.24chasa.bg/novini/article/6738995", "text": "Македония е предложила четири варианта за решаване на спора за името с Гърция, заяви премиерът на страната Зоран Заев в интервю пред агенция Reuters, предава скопското електронно издание „Фокус“. „Предложенията са Република Северна Македония, Република Горна Македония, Република Вардарска Македония и Република Македония (Скопие)“, заяви Заев пред Ройтерс от Лондон, където присъстваше на инвестиционния форум за Западните Балкани, организиран от Европейската банка за възстановяване и развитие, предаде \"Фокус\". На въпрос дали Гърция ще бъде удовлетворена от една от тези възможности, Заев отговори: \"Да ... някои варианти ги предпочитат, а някои не (по отношение на името)\". Заев заяви, че остава открит въпросът дали има \"реална нужда\" за промяна на Конституцията на Република Македония, нещо, което Гърция търси през последните месеци. Македонският премиер е убеден, че, ако решението на спора запази достойнството на гражданите, те ще подкрепят това решение на референдум.", "date": "2018.02.27", "title": "Зоран Заев каза кои са предложенията за името на Македония"}
{"url": "https://www.24chasa.bg/novini/article/6739029", "text": "Народният представител от ГЕРБ Делян Добре се извини на Волен Сидеров и \"Атака\" за изказването си, че можело да бъдат заменени с депутатите от ВОЛЯ, съобщиха от пресцентъра на политическа партия \"Атака\".  „В никакъв случай не съм го казал в този смисъл. Нямал съм предвид това. Грешно бях разбран и затова тръгнаха интерпретации. Ако някой не ме е разбрал както трябва, съжалявам, че така се получи“. Това заяви в кулоарите на парламента Делян Добрев пред АЛФА ТВ след брифинга на управляващите.", "date": "2018.02.27", "title": "\"Атака\": Делян Добрев ни се извини"}
{"url": "https://www.24chasa.bg/novini/article/6739031", "text": "През 2018 г. Агенция „Пътна инфраструктура“ ще стартира тръжни процедури за строителство за над 3,5 млрд. лв., съобщи председателят на Управителния съвет на АПИ инж. Дончо Атанасов на XIII-та Годишна конференция „Стратегическа инфраструктура и инвестиции 2018 – кохезия и свързаност“. Със средства от фондовете на ЕС ще се финасира изграждането на участъка от АМ „Струма“ през Кресненското дефиле. Всички останали проекти ще бъдат реализирани с национално финансиранe и затова е важно колкото се може по-бързо да заработи тол системата, която ще осигури средства за развитието и модернизирането на пътната мрежа, заяви инж. Атанасов. Това съобщиха от пресцентъра на Агенция \"Пътна инфраструктура\".  Най-голямата поръчка, която предстои да стартира тази година, е за изграждането на лот 3.2 от АМ „Струма“ през Кресненското дефиле. Индикативната й стойност е над 830 млн. лв. Построяването на пътя през дефилето е национална кауза и в следващите месеци ще стартираме обществените поръчки за избор на строители и надзор за отсечката между Крупник и Кресна. Целта ни е през следващата година да започнат строителните работи и да не загубим и евро от осигуреното финансиране от ЕС, подчерта председателят на АПИ. Той съобщи, че напредва строителството на лот 3.3 между Кресна и Сандански и се очаква до края на годината обектът да бъде готов, което е с около 6 месеца предсрочно. Работата в участъка от Благоевград до Крупник също се изпълнява в график. Другият важен проект е доизграждането на АМ „Хемус“. Поели сме ангажимент до 2025 г. автомагистралата да бъде готова, защото строителството и на „Хемус“, и на АМ „Русе - Велико Търново“, и на Видин - Ботевград ще даде сериозен тласък в развитието на Северна България, заяви инж. Атанасов. През т. г. ще стартират търгове за изграждането на 6 участъка от АМ „Хемус“ и ще започне строителството на отсечките Ябланица - Боаза и Белокопитово - Буховци /общо 26 км/. За тях има избрани изпълнители и подписани договори. За три участъка, с обща дължина 50 км, за които м. г. беше възложено проектиране, тази година е предвидено да стартират процедурите за строителство и надзор. Това са отсечките Боаза – пътен възел „Дерманци“, п. в. „Дерманци“ - п. в. „Каленик“ и от „Каленик“ до пресичането с пътя Плевен - Ловеч. Индикативната стойност за строителството на трите участъка е 457 млн. лв. без ДДС. Другите три участъка от АМ „Хемус“ ще бъдат възложени на инженеринг. Това са отсечките от път II-35 Плевен - Ловеч до пресичането с път III-301 Александрово - Летница, от път III-301 до пресичането с път III-303 Бутово – Павликени и от път III-303 до пресичането с път I-5 Русе – Велико Търново. Общата дължина на тези отсечки е 85 км. Индикативната стойност на търговете е 700 млн. лв. Тази година ще стартират и обществените поръчки на инженеринг за АМ „Русе - Велико Търново“, в участъка от Русе до обхода на Бяла и обходният път на Бяла. Това са 75 км от общо 133 км от дължината на автомагистралата, каза инж. Атанасов. Индикативната стойност на поръчките е близо 550 млн. лв. Друг ключов проект е Видин – Ботевград, тъй като с цялостното хомогенизиране и модернизация на трасето от Дунав мост II ще се осигури бърза и удобна връзка с автомагистралите „Хемус”, „Тракия” и „Струма”. Трасето е с дължина 167 км и тази година ще стартират тръжните процедури за строителство и надзор на 85 км от направлението. Ще започнем от най-сложните участъци Мездра – Ботевград /33 км/ и Видин – Ружинци /52 км/. Общата индикативна стойност на търговете за двете отсечки, които ще са с магистрален габарит, е 760 млн. лв. Проектът ще бъде изпълнен със средства от републиканския бюджет. Работим и по подготовката на останалите отсечки от направлението Видин - Ботевград и целта е през следващата година да открием тръжните процедури и за тях, заяви инж. Атанасов. Той съобщи, че стартира и прединвестиционно проучване за тунел под „Петрохан“, с който ще се осигури най-къса връзка на Северозападна България със столицата.", "date": "2018.02.27", "title": "АПИ: През 2018 г. ще стартираме търгове за строителство за над 3,5 млрд. лв."}
{"url": "https://www.24chasa.bg/novini/article/6738767", "text": "Сърбия е посветила усилията си на мира и стабилността в Западните Балкани и разчита на по-нататъшната подкрепа на Германия и лично на канцлера Ангела Меркел, заяви днес сръбският президент Александър Вучич на съвместна пресконференция с Ангела Меркел в Берлин, предаде Танюг, цитирана от БТА. Вучич каза, че Германия е една от най-важните страни за Сърбия не само в икономически, но и в политически план, и благодари на Меркел за нейното ангажиране в региона на Западните Балкани. \"Знаем, че пред нас е трудният път на решаване на глави 23 и 24 /от преговорите за членство в ЕС/ и тежкото препятствие - решаването на въпроса за Косово\", каза сръбският президент. Той добави, че не вярва в простите решения, а в компромиса. \"Казах на канцлера, че е по-важно да целуваш земята на децата си, отколкото на предците си, важно за нас е бъдещето. Готови сме на компромис. И двете страни да изгубят по нещо, дори и да не бъдат доволни. За народа ще бъде неприемливо Сърбия да бъде единственият губещ\", подчерта Вучич.", "date": "2018.02.27", "title": "Вучич: Неприемливо е Сърбия да бъде единственият губещ"}
{"url": "https://www.24chasa.bg/novini/article/6738757", "text": "В резултат на усложнената климатична обстановка в Европа вчера е бил отменен полет на авиокомпания \"Уиз Еър\" от Париж до София. Това съобщи посолството ни в Париж. По данни на български граждани, осъществили контакт с мисията ни във френската столица, на летище Буве се намират общо около 130 пътници, част от които българи, които чакат пренасочване и намиране на други подходящи полети. От българското посолство в Париж са се свързали с местното представителство на авиокомпанията, от където са били информирани, че всеки пътник е получил на електронната си поща предложение с възможностите за придвижване с други полети на авиокомпанията. От там са информирали още, че всеки пътник трябва лично да се свърже с представителите на Уиз Еър за анулирани полети на телефоните на авиокомпанията и да обяви своя избор на полет. Българските граждани могат да се обърнат и към представителството на \"Уиз Еър\" на летище Буве, където да заявят своето желание за пренасочване на полета или за възстановяване на сумата. От авиокомпанията са информирали още, че в случай на невъзможност за транспортиране на част от пътниците в рамките на деня, те могат да се настанят в хотела на летището, където да заплатят нощувката, а авиокомпанията се ангажира да възстанови тази сума след представяне на необходимите документи. Всички български граждани, които желаят да получат актуална информация или да подадат сигнал за техни близки и познати, могат да го направят на дежурните телефони на българското посолство във Франция: +33 1 45 51 85 90, +33 1 45 51 85 90", "date": "2018.02.27", "title": "Отмениха полет на \"Уиз Еър\" от Париж за София"}
{"url": "https://www.24chasa.bg/novini/article/6738758", "text": "„95% от проблемите на киберсигурността са заради неволна човешка грешка. Повишаване на обществената осведоменост е от изключително значение.“, заяви българският евродепутат Ева Майдел (ГЕРБ/ЕНП) по време на форум на високо равнище посветен на превенцията и борбата с кибер престъпления. Събитието се проведе във вторник, 27 февруари 2018 г., в изпълнителния център на Майкрософт в Брюксел. „От ранна възраст се учим как да пресичаме правилно и как да спазваме основни принципи на безопасност във физическия свят. 44% от европейците нямат основни дигитални умения, а в свят, в който всеки е свързан с интернет трябва да имаме и адекватни знания и умения за защита и самозащита в онлайн пространството“, коментира още българският евродепутат Ева Майдел (ГЕРБ/ЕНП). Майдел участва в дискусионен панел, засягащ темата за интернет на нещата, като двигател на цифровата индустрия. Участниците се обединиха около идеята, че кибер заплахите са глобални и е необходим координиран подход между всички държави. Сред основните говорители на форума бяха Еврокомисарят отговарящ по въпросите на сигурността Джулиан Кинг, министърът по дигитални въпроси на Полша Кристоф Шуберт, както и заместник председателя на българската агенция за електронно управление Красимир Симонски. Конференцията има за цел да събере на едно място гледните точки на индустрията, представители на НАТО, ЕС и държавите-членки, за да се идентифицират конкретни действия за осигуряване на кибер сигурност.", "date": "2018.02.27", "title": "Ева Майдел: 95% от проблемите на киберсигурността са заради човешка грешка"}
{"url": "https://www.24chasa.bg/novini/article/6738849", "text": "Възстановено е движението за всички автомобили по път II-21 Русе - Сливо поле и по път II-52 с. Мечка - разклон Русе, по път I-2 Разград - Шумен.Това съобщиха от пресцентъра на Агенция „Пътна инфраструктура“. Отпадат всички ограничения за движение по републиканската пътна мрежа на територията на област Шумен и на област Хасково.", "date": "2018.02.27", "title": "Отпадат всички ограничения за движение по пътищата в областите Шумен и Хасково"}
{"url": "https://www.24chasa.bg/novini/article/6738871", "text": "Софийска градска прокуратура (СГП) внесе обвинителен акт в Софийски градски съд (СГС) срещу Илко Семерджиев – служебен заместник министър-председател по социални политики и служебен министър на здравеопазването в служебното правителство през 2017 г. Това съобщиха от пресцентъра на прокуратурата. Той е обвинен за това, че на 24 март 2017г. в гр. София е употребил заплашване, с цел да принуди орган на власт - Изпълнителния директор на Изпълнителна агенция по лекарствата /ИАЛ/ към Министерство на здравеопазването, да извърши нещо, свързано с функцията му, а именно - да назначи конкретно лице за заместник-изпълнителен директор на Изпълнителна агенция по лекарствата към МЗ– престъпление по чл. 269, ал. 1 от Наказателния кодекс. Според прокуратурата поведението на Семерджиев е било мотивирано от отказа на изпълнителния директор на ИАЛ да назначи конкретно лице за свой заместник, поради открития конфликт на интереси. От прокуратурата уточняват още, че подразнен от този отказ Илко Семерджиев, възползвайки се от властовата си позиция по отношение на Изпълнителния директор на ИАЛ, го е заплашил с уволнение, ако не промени решението си. Ако бъде признат за виновен, Илко Семерджиев може да получи наказание до шест години „лишаване от свобода“. Към настоящия момент спрямо Семерджиев е определена мярка за неотклонение „подписка“.", "date": "2018.02.27", "title": "Прокуратурата повдигна обвинение на бившия вицепремиер Илко Семерджиев"}
{"url": "https://www.24chasa.bg/novini/article/6738867", "text": "Бившият лидер на сирийската кюрдска Партия на демократичния съюз (ПДС) Салех Муслим заяви, че е наясно с искането на Турция за ареста му, но не го взема насериозно, като добави, че обвиненията срещу него са фалшиви, предаде Ройтерс. Муслим бе задържан в Прага през уикенда по искане на Турция, според която той е заподозрян в тероризъм. Чешки съд реши днес да освободи Муслим въпреки настояването на Турция за екстрадицията му, предаде БТА. Муслим, който обеща пред съда в Прага да остане в ЕС, докато текат други съдебни процедури по неговия казус, каза пред журналисти, че все още не е решил къде ще отиде. Той добави, че има разрешение за пребиваване във Финландия.", "date": "2018.02.27", "title": "Бивш лидер на кюрдска партия, арестуван в Прага: Обвиненията срещу мен са фалшиви"}
{"url": "https://www.24chasa.bg/novini/article/6738886", "text": "Ямболският районен съд не даде ход на делото за взривовете край пътния възел \"Петолъчката\", тъй като единият от адвокатите на обвинените не е имал едномесечен срок да се запознае с материалите по делото, съобщиха от съда. При взривяване на складова база за утилизиране на боеприпаси на 5 юни 2012 година загинаха трима работници, осем бяха ранени и бяха нанесени сериозни материални щети. Подсъдими са собственикът на фирмата \"Берета трейдинг\" Делислав Делев, началникът на производството Иван Пеев и проектантът на взривните работи във фирмата Иван Табов. Те са обвинени, че при изпълнение на договор с Министерството на отбраната са държали и работили с взривни вещества и не са взели необходимите мерки за сигурност при тяхното унищожаване. Следващото съдебно заседание бе отложено за 19 април.", "date": "2018.02.27", "title": "Ямболският районен съд не даде ход на делото за взривовете край \"Петолъчката\""}
{"url": "https://www.24chasa.bg/novini/article/6738887", "text": "Разследването на съда в Хага за самоубийството на босненския хърватски генерал Слободан Праляк в съдебната зала на Международния трибунал е приключило и не е доказало някакъв пропуск на службите за сигурност и на протокола на съда, съобщи адвокатката на Праляк Ника Пинтер за хърватския в. \"Ютарни лист\", цитиран от БТА. Това означава, че никой няма да носи съдебна отговорност за внасяне на цианид, с който се отрови Праляк, но не отговаря на въпроса как отровата е стигнала до съдебната зала, посочва изданието. Пинтер каза, че холандската полиция води свое разследване по случая и ще уведоми за резултата хърватското дипломатическо представителство. Вестникът припомня, че след смъртта на Слободан Праляк в стаята му бе намерен плик с името на Ника, в който имаше друг плик с писмо до неговата съпруга. Слободан Праляк се самоуби в края на ноември в съдебната зала на Международния трибунал, докато съдът произнасяше присъдата му за военни престъпления.", "date": "2018.02.27", "title": "Няма пропуск на службите за сигурност при самоубийството на Слободан Праляк"}
{"url": "https://www.24chasa.bg/novini/article/6738895", "text": "Във връзка с обилните снеговалежи, последвалата усложнена метеорологична обстановка от 26 февруари 2018 г., прекъсване на електрозахранването и обледяване на на елекропроводите, захранващи водоснабдителните обекти, е възможно нарушаване на водоснабдяването в отделни населени места. По разпореждане на министъра на регионалното развитие и благоустройството Николай Нанков от вчера се извършват огледи на водоснабдителните мрежи и съоръжения за констатиране на проблеми. Това съобщиха от Министерство на регионалното развитие и благоустройството. Към момента нарушено водоснабдяване има в населени места в областите Видин, Добрич, Силистра, Смолян, Стара Загора, Хасково и Шумен. Работи се по възстановяване на електрозахранванията. Водоснабдяването ще бъде възстановено при отстраняване на авариите. При нарушаване на водоподаването на населените места, потребителите могат да получат допълнителна информация на електронните страници или на дежурните телефони на ВиК операторите. Съгласно подадената информация от ВиК операторите към принципал Министерството на регионалното развитие и благоустройството, стопанисващи водоснабдителните язовири, всички съоръжения са в нормално експлоатационно състояние. Няма нарушения в подаваните водни количества за населените места. По разпореждане на министър Нанков нивото на тези язовири се наблюдава с оглед предстоящото снеготопене.", "date": "2018.02.27", "title": "Министър Нанков разпореди извършване на огледи на ВиК съоръженията"}
{"url": "https://www.24chasa.bg/novini/article/6738897", "text": "Алармирах институциите за да помогнем на българите, блокирани на румънското летище „Тимишоара“. Това каза в интервю за  „Фокус“ омбудсманът Мая Манолова, във връзка с отменените поради лошите метеорологични условия полети. Омбудсманът допълни, че правителственият Ербъс лети към „Тимишоара“, за да прибере българските граждани. Сред пътниците на отмененият полет има 20 деца и възрастни хора, които се нуждаят от лекарска помощ, допълни Мая Манолова. „След като стана ясно, че няма друга алтернатива, заради огромния хуманитарен проблем, ситуацията стигна до транспортното министерство, включително и до премиера Бойко Борисов. След намесата на премиера и на министър Ивайло Московски до Тимишоара излетя правителственият самолет, за да прибере нашите сънародници, които наистина са в бедстващо положение“, обясни тя. Омбудсманът Мая Манолова изрази своята признателност към българските институции за бързата им реакция. Тя допълни, че България трябва да стои зад всеки български гражданин независимо къде се намира.", "date": "2018.02.27", "title": "На \"Тимишоара\" има 20 деца и възрастни хора, които се нуждаят от лекарска помощ"}
{"url": "https://www.24chasa.bg/novini/article/6738909", "text": "Някой иска да повтори февруарските събития от 2013 г. Пак ЧЕЗ, пак ток. Това заяви премиерът Бойко Борисов на извънредно изявление в Народното събрание. \"Този път оставка няма да има - ще ги разнищя докрай\", отсече той. Той е получил от чешкия си колега Бабиш конфиденциална информация. Според нея зад сделката за ЧЕЗ стоят и руски банки, включително грузински капитали. От информацията от Бабиш става ясно, че няма никаква приключила сделка, а само на хвърчащи \"писма за комфорт\". Г-жата ще има най-много 10%, сметнал е Борисов за евентуалния бъдещ дял на Върбакова. Премиерът е категоричен - и този път са му спретнали ювелирна акция. Радев да пита чешкия си колега и той, цялата мощ на държавата да се впрегне, препоръча Борисов. 33-те процента струваха 0, напомни Борисов относно последните дялове от ЕРП-така, продадени през 2012 г. След четвъртък ще преценя дали ще приемем оставката на Петкова, уточни Борисов. \"Това е сценарият на тези гадове - да спрат тока, но този път няма да се дам. В четвъртък изслушваме всички. Господ ми е свидетел - нямам нищо общо! Вкупом заговориха изведнъж за сделката, както направиха, преди да докарат Орешарски\", отсече Борисов. \"Ще потърся съдействие и от чуждите служби. Както са ми пратили информацията от Чехия, така сме я завели в секретното деловодство на парламента, за да могат депутатите да четат. Тези писма за комфорт създадоха у нас огромен дискомфорт\", обобщи премиерът. ГЕРБ и патриотите внасят промени в Закона за енергетиката, за да не може държавата да губи блокиращата си квота в тези предприятия. Ще се проверят офшорните компании през БНБ и КФН.", "date": "2018.02.27", "title": "Борисов: Пак искат да ме бутнат заради тока като преди 5 г., няма да стане! (Видео)"}
{"url": "https://www.24chasa.bg/novini/article/6738934", "text": " Електроразпределение Север възстанови електрозахранването на 64 населени места в Североизточна България, останали без ток вследствие на силния вятър и снегонавяванията през изминалото денонощие. Това съобщиха от пресцентъра на Електроразпределение Север. Екипите на компанията отстраниха десетки повреди по електроразпределителната мрежа. Всички аварийни екипи и специализирана техника на Електроразпределение Север са в готовност за отстраняване на аварии на територията на Североизточна България в случай на влошаване на метеорологичните условия.", "date": "2018.02.27", "title": "Възстановиха електричеството във всички населени места в Североизточна България"}
{"url": "https://www.24chasa.bg/novini/article/6738943", "text": "Транспортната свързаност и оперативната съвместимост на системите на Западните Балкани ще е една от основните теми в европейския дневен ред в следващите четири месеца, е казал заместник-министърът на транспорта, информационните технологии и съобщенията Велик Занчев по време на годишната конференция \"Стратегическа инфраструктура и инвестиции 2018 - кохезия и свързаност\", организирана от Градът медиа груп. Това съобщиха от Министерството на транспорта,информационните технологии и съобщенията. За България е изключително важно в момента да докаже на европейските си партньори, че добрата свързаност на този регион ще гарантира по-голяма сигурност и икономически растеж за целия Европейски Съюз, е посочил Занчев. По думите му в последната година в района на Западните Балкани се наблюдава интензивен процес на окрупняване на проектите и разглеждането им на коридорен принцип и България има сериозен принос за това. Заместник-министър Занчев е отбелязал, че в резултат на политиката за сближаване на страните от района, е получена подкрепа от Европейската комисия за изграждане на връзките София-Скопие и София-Ниш, както и на мултимодалния коридор Русе-Варна-Бургас-Александруполис-Кавала-Солун. В рамките на няколко месеца подписахме меморандуми за сътрудничество с Македония, Сърбия и Гърция за изграждането на железопътната инфраструктура по тези коридори. Те са израз на силната политическа воля, паралелно и в координация да изграждаме липсващите връзки, с което ще гарантираме завършеност на коридорите и по-висока стойност на инвестициите, е казал Велик Занчев. Ръководителят на Управляващия орган на ОП \"Транспорт и транспортна инфраструктура\" Галина Василева е представила актуалния статус на проектите с европейско финансиране от ОПТТИ 2014-2020 и Механизма за свързана Европа. Тя е посочила, че четири от шестте големи проекта по ОПТТИ са одобрени от Европейската комисия, а два са в процес на подготовка - Лот 3.2 на АМ \"Струма\" и втора фаза на жп линията Пловдив - Бургас. За следващата многогодишна финансова рамка на ЕС ще настояваме за сектор \"Транспорт\" да се запази грантовото финансиране, тъй като това са проекти с малка възвръщаемост на средствата и не са атрактивни за частни инвестиции, е казала Галина Василева.", "date": "2018.02.27", "title": "Велик Занчев: Транспортната свързаност на Западните Балкани е основна тема в европейския дневен ред"}
{"url": "https://www.24chasa.bg/novini/article/6738958", "text": "Портиерът на мюсюлманско религиозно училище бе осъден на 572 години затвор за сексуална злоупотреба с 18 момчета, посещаващи училището в Южна Турция, предаде АФП, като се позовава на агенция Доган. Мъжът е бил задържан по сигнал на ученици. Той е осъден на 571 години, 11 месеца и 25 дни затвор от съд в Адъяман /Южна Турция/, след като е признат за виновен за \"сексуални злоупотреби\", \"лишаване от свобода\", \"заплаха\" и \"шантаж\". Според в.\"Хюриет\" мъжът започнал да работи в училището през 2012 г. и е живял в спалното помещение на учениците от ноември 2013 г. до февруари 2015 г., въпреки че това е било забранено, предаде БТА. През този период той е извършил сексуални посегателства срещу няколко непълнолетни. След като напуснал спалното помещение през февруари 2015 г., той водел ученици в дома си, за да извършва сексуални злоупотреби с тях. Решението на съда идва на фона на възмущение в цялата страна след случай на изнасилване на дете на четири години и половина от 20-годишен мъж в окръг Адана в началото на февруари. Правителството обяви миналата седмица създаване на комисия с участието на шестима министри, която да разгледа средства за борба срещу сексуални злоупотреби с деца. Сред министрите е и министърът на правосъдието Абдюлхамит Гюл, който обяви, че правителството обмисля въвеждане на химическа кастрация за педофили. Броят на случаите на сексуална злоупотреба с деца е нараснал от 3778 през 2006 г. до 21 189 през 2016 г., според данни на министерството на правосъдието, разпространени от правозащитни организации.", "date": "2018.02.27", "title": "Осъдиха турчин на 572 години затвор за сексуална злоупотреба с 18 момчета"}
{"url": "https://www.24chasa.bg/novini/article/6738937", "text": "Българската агенция по безопасност на храните затвори зоопарка в София заради птичи грип. При два екземпляра от умъртвените птици, които бяха незаконно транспортирани през Дунав мост 2, бил открит птичи грип.  Първоначалните изследвания са доказали наличие на птичи грип в две от птиците – лебед и патица. Окончателните резултати за щама на заболяването ще бъдат оповестени до дни, съобщиха от контролния орган.  По-рано днес стана ясно, че министърът на земеделието Румен Порожанов е разпоредил проверка на дейността на БАБХ.  Тя се наложи след сигнали от неправителствени организации и граждани за защитени видове птици, които агенцията по храните е реши да умъртви. В понеделник от контролния орган съобщиха, че на Дунав мост 2 са спрени алпаки, мечета, гъски, патици, гълъби и патета. “Те са транспортирани в изключително лоши условия, не са спазени никакви изисквания за хуманно отношение и не са придружени от ветеринарномедицински документи, които да удостоверят техния произход и здравен статус”, съобщиха от БАБХ. След това казаха, че е взето решение птиците да бъдат умъртвени по хуманен начин. \"След унищожаването на 119 птици, открити в транспорт, превозващ нелегално животни и птици, Областната дирекция по безопасността на храните - София град предостави за изследване от Националната референтна лаборатория по инфлуенца и Нюкясълска болест по птиците проби от евтаназираните екземпляри\", съобщиха от агенцията. Забранява се достъпът на външни лица до Зоологическа градина- София, до приключване мерките, които е разпоредил шефът на БАБХ Дамян Илиев. Той забранява да се транспортират яйца, фуражи за птици, отпадъци, тор от птици, оборудване, използвано в обекта и имащо досег с птици от софийския зоопарк. Пернати, за които е възможно да имат досег с диви птици, трябва да се затворят и отглеждат на закрито до отмяна на нарежданията.  В тази връзка изпълнителният директор на Българската агенция по безопасността на храните разпореди следното: На основание чл. 126, ал. 1 и чл. 117, ал. 1, т. 1, 2 и 7 от Закона за ветеринарномедицинската дейност и във връзка с получен положителен за М ген на Инфлуенца по птиците“ лабораторен резултат от Национална Референтна Лаборатория за “Инфлуенца “А“ и Нюкясълска болест по птиците” към НДНИВМИ с протокол от изпитване с изх. № ДДД 02-646/27.02.2018 г. от проби взети от конфискувани животни с протокол за разпореждане № 1/20.02.2018 г. и изх № 475/20.02.2018 г. на РИОСВ Монтана и настанени в животновъден обект с рег. № 1407-044, Зоологическа градина- София, намиращ се в гр. София, общ. София., област София-град, Н А Р Е Ж Д А М : I. Директорът на ОДБХ–гр. София-град да организира изпълнението на следните мерки с оглед ликвидиране и ограничаване на разпространението на болестта Инфлуенца по птиците: 1. Налагане на възбрана за придвижване на птици от и към Зоологическа градина- София. 2. Налагане на възбрана за придвижване на яйца, фуражи за птици, отпадъци, тор от птици, оборудване, използвано в обекта и имащо досег с птици от Зоологическа градина- София. 3. Затваряне и отглеждане на закрито по стада на видовете птици, за които това е възможно, с цел предотвратяване на контакта с диви птици. 4. Засилване на мерките за биосигурност и съхранение на всички фуражи за изхранване на птици на закрито. 5. Организиране на клинични прегледи на птиците, намиращи се в Зоологическа градина- София. 6. Организиране на вземане на фекални проби от всички волиери и помещения, в които се отглеждат птици в обекта. 7. Налагане на забрана за достъп на външни лица до Зоологическа градина- София, до приключване мерките по т. 1 – 6. II. За изпълнението на дейностите по т. I, т. 1-6 да се представя ежеседмичен доклад до дирекция „Здравеопазване и хуманно отношение към животните, и контрол на фуражите“ към ЦУ на БАБХ на ел. поща : ahwfc@bfsa.bg.", "date": "2018.02.27", "title": "Затвориха зоопарка в София заради птичи грип"}
{"url": "https://www.24chasa.bg/novini/article/6738962", "text": "Частично бедствено положение е обявил кметът на Белене в ранния следобед днес, съобщиха от областната администрация в Плевен. Кметът Дулев е поискал от началника на отбраната ген.-лейт. Боцев разрешение военна техника от поделението в Белене да бъде насочена към критичните участъци и да бъде спасен бедстващ мъж. Заместник - областният управител на Плевен д-р Красимир Трифонов уточни, че разрешение вече е получено, предаде БТА. Със заповедта на кмета на Белене е въведен общинския план за защита при бедствия в частта снегонавявания и обледяване. Бедственото положение ще остане до отпадане на обстоятелствата, които са го наложили, уточняват от областната администрация. В община Никопол е затворен пътя Никопол-Лозица. По настояване на местната власт ръководството на областната администрация е оказало нужното съдействие за насочване на роторен снегорин за почистване на пътния възел при село Любеново. От Областното пътно управление са уверили, че машина ще бъде изпратена.", "date": "2018.02.27", "title": "Обявиха частично бедствено положение в Белене"}
{"url": "https://www.24chasa.bg/novini/article/6738423", "text": "Скандалите в държавата и по-специално тези около ЧЕЗ и здравната каса събраха елита на ДПС при почетния председател Ахмед Доган. Сбирката в сараите в “Бояна” предизвика голям интерес, но запознати обясниха, че Сокола често присъства на редовните вторнишки заседания на Централното оперативно бюро и ръководството на парламентарната група. А тази среща била уговорена още миналата седмица. Българските служби и държавните институции дължат обяснение и малко повече информация за сделката за ЧЕЗ, заяви на влизане зам.-шефът на ПГ на ДПС Хамид Хамид. “Не мисля, че точно този избран участник е стратегически инвеститор. Затова трябва да се проследят средствата”, каза той. Запитан дали продажбата на ЧЕЗ може да разклати кабинета, той попита: “Не мислите ли, че управлението вече само се клати по други причини?”. В парламента ще има дебат по оставката на министър Теменужка Петкова и това ще бъде мястото и времето, в което ще се пита всичко, каза другият зам.-шеф на групата Йордан Цонев. Депутатът Рамадан Аталай пък обясни, че заседанието не е по-различно от предишни такива в Бояна.", "date": "2018.02.27", "title": "Активът на ДПС се събира при Доган в сараите в Бояна (Снимки)"}
{"url": "https://www.24chasa.bg/novini/article/6738420", "text": "Скандалното определение на Народния съд като \"необходимо и неизбежно военновременно правосъдие\" е позиция на БСП, а не само на Валери Жаблянов. Това обяви пред   червеният депутат Красимир Янков. Изречението е било извадено с аргумента, че по време на заседанието на Националния съвет, на което е обсъждана въпросната декларация за Луковмарш, не е била дискутирана позицията на БСП за Народния съд. Това обаче не означава, че партията е променила позицията си за Народния съд. Тоест определението му като \"необходимо и неизбежно военновременно правосъдие\" е на цялото БСП, а не само на Валери Жаблянов. Корнелия Нинова обяви, че партията застава зад Валери Жаблянов, припомни Красимир Янков. Красимир Янков -БСП: \"Никой до този момент в БСП не е имал аргументи срещу самото изречение.\" –Не е имало аргументи ли? Тоест по технически причини и аргументи е извадено, а по съществото на съдържанието нямате аргументи? Красимир Янков -БСП: \"При условие че и самата Корнелия Нинова, като председател на партията обяви, че застава зад Валери Жаблянов.\" -Тази позиция, която той е изразил в това извлечение позиция ли е на БСП? Красимир Янков -БСП: \"Позиция е на БСП! Няма документ, декларация или решение на БСП, която да отхвърля така предложения текст за целия период, в който ние сме взимали отношение. \" - Тоест подкрепата за Жаблянов, която БСП оказа, означава и подкрепа за текста, който всъщност изпълнителното бюро извади? Красимир Янков -БСП: \"Няма аргументи срещу този текст, които да са изложени в хода на дискусията в БСП. По отношение на конкретния текст никой в БСП не е възразил за съдържанието на този текст.\"", "date": "2018.02.27", "title": "Красимир Янков: Позицията на Жаблянов за Народния съд е позиция на цялото БСП"}
{"url": "https://www.24chasa.bg/novini/article/6738422", "text": "Прессекретарят на Кремъл Дмитрий Песков заяви, че страната му ще продължи да работи за осъществяването на резолюцията на Съвета за сигурност на ООН по прекратяването на бойните действия в Сирия за оказване на хуманитарна помощ за населението. Същевременно той изрази съжаление, че някои други страни игнорират безчинствата в контролирания от сирийската опозиция анклав Източна Гута край Дамаск, предава ТАСС, цитирана от Фокус. „Като цяло се води напрегната работа, но, безспорно, предизвиква съжаление това, че говорейки за Източна Група, някак си нашите партньори игнорират тези безчинства и тази ситуация, провокирана от терористите, които се крият зад цивилните и които ги използват за заложници“, заяви Песков. Той допълни, че „Русия ще продължи целенасочената работа по осъществяването на съгласуваната резолюция, приета от Съвета за сигурност на ООН“. На въпрос дали има вероятност продължителността на „хуманитарните паузи“ да бъде удължена Песков отговори, че „това зависи от държанието на терористичните групировки: дали ще водят огън, дали ще продължат с провокациите“", "date": "2018.02.27", "title": "Песков: Редица страни игнорират безчинствата в Източна Гута"}
{"url": "https://www.24chasa.bg/novini/article/6738442", "text": "След излизането на Путин от властта Русия ще се разпадне на 9 части, обяви пред   премиерът в изгнание на Чеченската република Ичкерия Ахмед Закаев. Русия е федерална държава, но само формално, всъщност Путин я превърна в унитарна държава, водеща агресивна политика, която е заплаха за света. Ако не беше острата реакция на международната общност срещу руската агресия против Украйна, Путин планираше натиск и към Балканите, заяви Закаев. По думите му със своята политика на свръх централизация на властта Путин на практика е заложил разпада на Руската федерална държавност. Руската опозиция обмисля провеждането на учредителен конгрес, на който да се обсъди нов вид държавност, например парламентарна република, каза още Ахмед Закаев. \"Още от края на 1999 година, когато Елцин назначи Путин за президент, а по-късно той беше и избран, Путин разгърна своето президентство на основата на динамизиране на Руската федерация и практически тогава започна втората чеченска война. При Путин обаче Русия формално е федерална страна, а по същество е унитарна държава. Тя води агресивна политика и по този начин представлява заплаха за света. Сега вече международната общност разбира, че Руската федерация на практика е дубликат на Съветския съюз и с войните, които води представлява заплаха за света. За разлика от 2002 - 2003 година Русия е разделена от Путин на 9 региона с отчетливи административни граници. Това е в основата на моето разсъждение, че Русия може да се разпадне на 9 части, след като Путин напусне Кремъл. Тези региони са обособени със свои граници и това е опасността Русия да се разпадне на 9 части, което ще засегне интересите не само на международната общност, но и на руските региони. Путин със своята политика на свръх централизация на властта доведе до това, че на практика той заложи взрив и разпад на руската федерална държавност\", добави той.", "date": "2018.02.27", "title": "Ахмед Закаев: След Путин Русия ще се разпадне на 9 части"}
{"url": "https://www.24chasa.bg/novini/article/6738456", "text": "Председателят на Европейския парламент Антонио Таяни би бил прекрасен избор за ръководител на следващото правителство на Италия, заяви бившият премиер и лидер на консерваторите Силвио Берлускони, цитиран от ДПА. 64-годишният политик заяви това преди насрочените за неделя общи избори. Десният блок на Берлускони е фаворит на изборите, но в него има вътрешни разделения, включително по въпроса кой да стане премиер в случай на победа, предаде БТА. \"Всеки може да разбере, че Таяни би бил прекрасен кандидат\", заяви Берлускони пред италианското държавно радио РАИ. \"Всички, даже левите депутати, го смятат за най-добрия председател в историята на Европарламента\", добави той. Таяни има дългогодишна кариера в европейските институции и репутация на политик, който се стреми към компромисни решения. През 1994 г. е избран за евродепутат. Освен това е служил като еврокомисар по транспорта и индустрията. В младостта си е монархист и става един от основателите на партията на Берлускони \"Напред Италия\". В периода 1994-1995 г. е говорител на бившия премиер. Никога досега не е играл важна роля в националната политика, с изключение на неуспешен опит да бъде избран за кмет на Рим през 2001 година. Твърдият десен съюзник на Берлускони Матео Салвини, от Лигата (преименуваната Северна лига), също се стреми към премиерския пост. Той потвърди в интервю, че неговият модел е унгарският авторитарен премиер и противник на имиграцията Виктор Орбан. \"Ако Европа е (председателя на Европейската комисия Жан-Клод) Юнкер, тогава аз съм антиевропейски настроен. Ако е Орбан, който е от ЕНП (Европейската народна партия), това е Европа, която харесвам\", заяви Салвини пред в. \"Месаджеро\".", "date": "2018.02.27", "title": "Берлускони подкрепи Антонио Таяни за премиер на Италия"}
{"url": "https://www.24chasa.bg/novini/article/6738447", "text": "Корабът \"Кук\", който през летните месеци извършваше туристически разходки от Бургас до острова \"Света Анастасия\" е потънал, предаде БТА. Корабът бе ситуиран на пристанището в Поморие. Плавателният съд е потънал снощи в поморийския залив. Заради силния северен вятър са се скъсали въжетата на атракциона. Вероятно при следващия порив корабът се ударил в стената на пристанището, образували са се пробойни и се е напълнил с вода, съобщиха от Община Поморие. Корабът \"Кук\" е двупалубен. Той извършваше по няколко курса на ден до острова. За инцидента е информиран собственикът на плавателния съд.", "date": "2018.02.27", "title": "Потъна корабът \"Кук\", който превозваше туристи до остров \"Света Анастасия\""}
{"url": "https://www.24chasa.bg/novini/article/6738467", "text": "Сняг и студ предизвикаха големи нарушения на транспорта във Великобритания и Ирландия, а метеоролозите предупредиха, че температурите тази седмица могат да достигнат най-ниски стойности от почти пет години, предаде ДПА. В много райони през нощта падна сняг до 10 сантиметра. Британската метеорологична служба заяви, че днес се очакват обилни снеговалежи, придружени от много ниски температури, предаде БТА. Много пътища във Великобритания бяха частично или напълно затворени, а влаковете бяха спрени или се движеха с големи закъснения. Метеоролозите предупредиха, че снегът може да откъсне от света някои населени места и да наруши електроснабдяването. Главният синоптик на британската метеорологична служба Франк Сондърс заяви, че някои райони може да бъдат засегнати от най-голямото застудяване от 2013 г., а може би дори от 1991 г. Отменени бяха редица полети от и за Манчестър и други летища в северната част на Великобритания. Двете главни лондонски летища - \"Хийтроу\" и \"Гатуик\" - работят нормално. Лошо време засегна транспорта и в голяма част от Ирландия. Националната метеорологична служба заяви, че дневните температури днес са достигнали минус 5 градуса, а утре се очаква да паднат още повече.", "date": "2018.02.27", "title": "Транспортен хаос във Великобритания \nи Ирландия заради снега"}
{"url": "https://www.24chasa.bg/novini/article/6738484", "text": "Животът й се преобърна за секунди една априлска вечер през 2013 г., когато я обезобразиха с киселина по поръчка на бившия й годеник. Лучия Анибали превърна тази жестокост в политическа битка и днес я води като кандидат за депутат в парламента на Италия, предаде Франс прес, цитирана от БТА. В предизборната кампания преобладават въпроси, свързани с мигрантите и несигурността; адвокатката Лучия Анибали, родена в Торино в Централна Италия, полага усилия да се открои и темата за насилието срещу жени. И същевременно заявява, че се стреми да работи най-вече за своя избирателен район на север - Парма. \"Щом една жена е доказала тъй убедително, че може да пренареди живота си, надяваме се успешно да използва този потенциал и в публичната си дейност\", обяснява за АФП Енрико Бруски, аптекар от градския център. В кокетния град в региона Емилия-Романя - историческа крепост на левицата, където Лучия Анибали се кандидатира в листата на Демократическата партия - управляващите левоцентристи, младата жена естествено може да разчита на симпатии, макар някои минувачи да предупреждават, че ще съдят за нея по делата й. \"След като ме нападнаха, започнах да разсъждавам как да преосмисля живота си\", разказва пред АФП жената, прочула се в Италия със смелост и твърд характер. \"Търсех начин да използвам възможно най-добре адвокатската си професия и разбрах, че може би трябва да се впусна в политиката\", добавя 40-годишната активистка. Избрала е за целта Парма, защото в този град се е върнала към живота - в местната клиника за животозастрашаващи изгаряния, където я приели вечерта на 16 април 2013 г. след ужасяващото нападение, поръчано от бившия й годеник, също адвокат. Неуспял да се примири, че жената сложила край на връзката им, той наел двама албанци, които да плиснат киселина в лицето й. \"Лицето ми изгаряше. Крещях ужасно. Мехурчета се свличаха по бузите ми; помня как хвърлих коженото си яке, за да не се повреди, сякаш имаше някакво значение . . .\", разказваше след това Лучия Анибали. Следствието бързо разкри престъпния сговор и през 2016 г. правосъдието постанови за поръчителя 20 години затвор, а за извършителите - дванайсетгодишни присъди. От края на 2016 г. Лучия Анибали е съветничка на министърката, натоварена с въпросите на равноправието, която я потърсила ден след осъждането на нападателите й. \"Готова бях за нещо ново\", разказва адвокатката, чието лице след двайсетина пластични интервенции все още носи белезите от нападението. С 27 на сто от жените над 15 години, които заявяват, че са подлагани на физическо или сексуално насилие, Италия е под средния европейски показател (33 процента). Тя е на по-добра позиция от Дания с 52 на сто, Финландия с 47, Франция и Великобритания с по 44 процента, сочат данни от първото голямо европейско проучване по въпроса, публикувани през 2014 г. от Агенцията на ЕС за основните права (FRA). Тези числа може да не са съвсем точни, отбелязват авторите на доклада - в страните с повече неравенство от Южна Европа жените са склонни понякога да премълчават за понесено от тях насилие. Следствията, водени в Италия, показват и съществени разлики в броя на жените, заявили, че са били нападани, и заявилите, че са подали жалба. \"Ако се говори много за тези неща в Италия, то е защото през последните години жените вземат пример от други жени и събират смелост да говорят\", обяснява Лучия Анибали, която е разказала за своята драма в биографична книга, излязла през 2014 г. Телевизионният филм по тази книга е гледан от близо пет милиона души. В крайна сметка това нападение \"промени живота ми към по-добро\", уверява Лучия Анибали: \"Защото, щом успееш пак да прогледнеш, както стана с мен, или се научиш отново да ядеш - това са победи, след които научаваш истинската цена на живота.\"", "date": "2018.02.27", "title": "Италианската адвокатка Лучия Анибали - лице на жените, станали жертви на насилие"}
{"url": "https://www.24chasa.bg/novini/article/6738461", "text": "Парламентът да изслуша премиера за сделката за ЧЕЗ утре като първа точка в дневния ред и да създаде анкетна комисия, която да изясни всички обстоятелства по нея. Това иска БСП. Червените дават на главния прокурор досието за приватизацията на ЧЕЗ. БСП е против тази сделка която е неясна и не се знае коя стои зад нея. Правителството пренася в жертва 3 милиона българи, заяви соцлидерката Корнелия Нинова. Затова БСП иска спиране на сделката чрез всички законови възможни механизми. При откриване на нова процедура държавата трябва да участва наравно с други купувачи - не да национализира, а да участва наравно с други фирми, обясни Нинова. В четвъртък тя ще се срещне с чешкия посланик, за да му връчи писмо до чешкото правителство с въпроси за сделката. Верен ли е слухът, че плащането вече е извършено в петък - откъде са парите, попита още соцлидерката. И обори твърдението, че сделката е между частни субекти, защото зад ЧЕЗ стои чешката държава. Политическата отговорност е лично на премиера, категорична бе Нинова. Тя извади папката с досието за приватизацията на ЧЕЗ. И обясни, че през 2004 г. премиерът Симеон Сакскобургготски е приватизирал 67% от ЧЕЗ. В стратегията, приета тогава, пише, че 33% се запазват, за да може държавата да има контрол и надзор над дружеството, обясни Нинова. През 2011 г. останалият пакет от 33% е продаден от премиера Борисов. Нарушил ли е стратегията да приватизация и при какви условия е продаден, попита тя. И обясни, че в договора има условие, че ако тръгне да продава, трябва да уведоми предварително и писмено държавата за това. Може би е добре първо да изслушаме премиера, анкетна комисия да събере достатъчно информация и тогава да се свика КСНС. Защото КСНС само по слухове..., коментира Нинова.", "date": "2018.02.27", "title": "БСП дава сделката за ЧЕЗ на прокурор (Обновена)"}
{"url": "https://www.24chasa.bg/novini/article/6738494", "text": "Платеното паркиране в Кюстендил е отменено до 1 март. Това съобщиха от общинската администрация. Причината за отмяната е снежната покривка. Продължава разчистването на улиците в града и на пешеходните зони. Специализирана техника почиства от снега централния площад и отдадените места за продажба на мартеници.", "date": "2018.02.27", "title": "Платеното паркиране в Кюстендил е отменено до 1 март заради снега"}
{"url": "https://www.24chasa.bg/novini/article/6738503", "text": "Министърът на земеделието, храните и горите разпореди проверка на дейността на Българската агенция по безопасност на храните във връзка със сигнали от неправителствени организации и граждани. Те са свързани с предприетите мерки по унищожаване на птици, които по данни към момента са били внесени нерегламентирано на територията на страната през Дунав мост II. Това съобщиха от пресцентъра на МИнистерството на земеделието, храните и горите. Съгласно заповедта на министъра проверката ще бъде извършена от Инспектората на Министерството на земеделието, храните и горите, съвместно с дирекция „Животновъдство“ в МЗХГ. Тя трябва да установи спазени ли са всички правила и процедури по ветеринарно-медицинското законодателство от служителите на БАБХ. За резултатите МЗХГ ще информира своевременно.", "date": "2018.02.27", "title": "Министър Порожанов възложи проверка на дейността на БАБХ"}
{"url": "https://www.24chasa.bg/novini/article/6738508", "text": "На 27 февруари 2018г., Комисията по Икономически и парични въпроси на Европейския парламент одобри ключови поправки внесени чрез доклад на българския евродепутат Ева Майдел. Докладът е от важно значение за органите за защита на конкуренцията във всички държави на ЕС, защото подобрява техните инструменти и хармонизира някои от правомощията им. Това съобщиха от пресцентъра на ПП ГЕРБ. „Бизнесът в Европа и в България може да увеличи приходите си при добро прилагане на правилата за защита на конкуренцията. Гласуваният днес доклад, освен всичко друго, гарантира, че няма да имаме различни стандарти при третирането на компании в отделните държави от ЕС. Щастлива съм, че моите колеги гласуваха доверие за много от измененията и идеите, които внесох в това законодателно досие в ролята ми на водещ докладчик за от страна на комисията по Вътрешен пазар.“ Следваща стъпка за доклада за „Засилване на органите за защита на конкуренцията“ е гласуването му в пленарна зала през март. От 2004г. Европейката комисия и националните органи за защита на конкуренцията са приели над 1000 решения, разследващи нарушения на конкуренцията в различни сектори на икономиката. Близо 85% от тези решения, прилагащи Европейското право, са взети от компетентните национални органи. Въпросният доклад цели да направи националните органите за защита на конкуренцията по-независими, да подобри техните ресурси и по този начин да осигури равномерното прилагане на Европейското законодателство във всички държави.", "date": "2018.02.27", "title": "Майдел: Няма да имаме различни стандарти при третирането на компании в отделните страни от ЕС"}
{"url": "https://www.24chasa.bg/novini/article/6738520", "text": "Пиян 24-годишен мъж от Игнатиево изтрезня в ареста, след като опита да подкупи служители на пътна полициа. Патрулка стояла на пост в градчето и полицаите спирали коли за рутинна проверка. Шофьорът на един от автомобилите - пежо с варненска регистрация, бил видимо пиян и едва стоял на краката си. На молбата на униформените да си даде документите за проверка, той отговорил, че не носи в себе си никакви. Тъй като нарушенията му били доста, той решил да се измъкне и взел да увещава полицаите да се \"разберат\". \"Преговорите\" обаче не успели и той решил да действа - хвърлил банкнота от 50 лв. в патрулката. Минута след това бил закопчан и откаран в ареста. Срещу него е образувано бързо полицейско производство за \"опит да осуети полицейска проверка и да накара служителите на реда да не изпълнят служебните си задължения\". Материалите са докладвани на прокурор от Районна прокуратура – Варна.", "date": "2018.02.27", "title": "Пиян шофьор подхвърли пари на полицаи, арестуваха го"}
{"url": "https://www.24chasa.bg/novini/article/6738524", "text": "По разпореждане на премиера Бойко Борисов самолет Ербъс 319 на Авиоотряд 28 ще извърши днес следобед извънреден полет по летище Тимишоара, за да прибере в София група от 113 български граждани. Това съобщиха от правителствената пресслужба.  Пътниците бяха блокирани на летището в Тимишоара, след като самолет на нискотарифния авиопревозвач \"Райън еър\" е бил отклонен от маршрута Лондон-Пловдив към летището на румънския град вчера вечерта. След подаден сигнал българското посолство в Букурещ е влязло в контакт с летищните власти, както и с представители на авиокомпанията. До момента 62-ма граждани с два автобуса пътуват към София и вече са на българска територия. 90 души се намират все още на летището в Тимишоара, а други 23-ма души - майки с деца, са настанени в хотели в околностите. Вицепремиерът и министър на външните работи Екатерина Захариева и министърът на транспорта, информационните технологии и съобщенията Ивайло Московски организират извънредния полет, след като се оказа, че превозвачът не може да осигури самолет и че от съдействие имат нужда много семейства с малки деца. Тъй като самолетът може да превози 93 пътници, с приоритет на борда ще бъдат качени семействата с малки деца, възрастните хора и тези, които се нуждаят от лечение. За останалите ще се търси решение за транспортиране по суша. До момента на два пъти на българските граждани са им осигурени ваучери за храна. Почетният консул на Република България в Тимишоара е поел ангажимент да посети сънародниците ни на летището и да окаже съдействие, тъй като на място нямаме дипломатическо или консулско представителство. Решението за изпращане на правителствения самолет бе взето от премиера, след като той, министър Захариева и омбудсманът Мая Манолова бяха сигнализирани от редица граждани в социалните мрежи и по телефона.", "date": "2018.02.27", "title": "Борисов праща правителствения Ербъс да прибере бедстващите в Тимишоара българи"}
{"url": "https://www.24chasa.bg/novini/article/6738539", "text": "59-годишна варненка си счупи 6 ребра, след като се блъсна с пежото си в крайпътно дърво. Инцидентът станал във варненския квартал \"Аспарухово\". По данни на полицията жената карала с несъобразена със зимните условия и хлъзгавия път скорост. Возилото поднесло, тя не успяла да го овладее и спряла в дървото. По нейно настояване е изписана от болницата за домашно лечение. Падналият в понеделник сняг и силният вятър предизвикаха много безредици по варненските пътища. На много места в града имаше закъсали коли и автобуси на градския транспорт. Основните пътни артерии бяха блокирани от дълги колони за часове. Рестирирани са десетки катастрофи само с материални щети. При всички инциденти има пострадали само още двама - жена и дете. Катастрофата станала на пътя между варненските села Гроздьово и Пчелник. 29-годишната шофьорка на мерцедес карала прекалено бързо по заснежения път, поднесла и се блъснала в отводнителна канавка. При удара пострадали нейна приятелка на 26 години и детето й. Те се разминали с леки контузии, без опасност за живота.", "date": "2018.02.27", "title": "Варненка се заби в крайпътно дърво, счупи 6 ребра"}
{"url": "https://www.24chasa.bg/novini/article/6738563", "text": "Руският външен министър Сергей Лавров заяви, че опозиционните сили, продължаващи да обстрелват Дамаск трябва да признаят необходимостта да се изпълняват резолюциите на Съвета за сигурност на ООН, изискващи от страните от конфликта в Сирия да прекратят бойните действия, предава ТАСС, цитирана от Фокус. „Бих искал да изразя надежда, че опозиционерите, които по свидетелство на ООН, продължават да обстрелват Дамаск, ще поемат отговорност и ще се признаят необходимостта да се спазват изискванията на Съвета за сигурност на ООН.", "date": "2018.02.27", "title": "Лавров: Сирийската опозиция, обстрелваща Дамаск, да признае нуждата от примирие"}
{"url": "https://www.24chasa.bg/novini/article/6738138", "text": "47-годишна жена от казанлъшкото село Ръжена е в болница, след като е била нахапана от два питбула. Кучетата са били пуснати без повод и каишка, предаде  . По думите на кмета на община Ръжена Апостол Терзиев собствениците на питбулите са ги пуснали „да си поиграят” в двора на къщата. Малко след това жената е била нападната от двете кучета. По думите на кмета нахапаната жена е майката на собственика, която се опитала да разтърве кучетата. Съседи твърдят, че жената сериозно е пострадала.", "date": "2018.02.27", "title": "47-годишна жена е нахапана от два питбула, в болница е"}
{"url": "https://www.24chasa.bg/novini/article/6738130", "text": "\"Сърбия вижда много препятствия по пътя си към ЕС и окончателния й избор в тази област е вътрешен въпрос на страната\", обяви в понеделник вечерта президентът на балканската държава Александър Вучич по време на съвместна пресконференция с председателя на Европейската комисия Жан-Клод Юнкер, предава  . \"Ние знаем, че сме изправени пред сериозен избор, и окончателното ни решение е наш вътрешен въпрос\", изтъкна сръбският лидер, цитиран от ТАСС. Досега Брюксел подчертаваше многократно, че за присъединяването на Сърбия към ЕС е необходимо страната да разреши въпроса за Косово, подписвайки \"правно обвързващ документ\". Според Вучич това е най-тежката част от ангажиментите на Белград към Брюксел.", "date": "2018.02.27", "title": "Вучич: Влизането на Сърбия в ЕС е вътрешен въпрос"}
{"url": "https://www.24chasa.bg/novini/article/6738159", "text": "Ерусалимският храм Възкресение Христово, най-голямата светиня на християните и твърде важен туристически обект, остана затворен днес за трети ден в знак на протест срещу действията на израелските власти, предаде Франс прес. Висшите духовници от Гръцката православна, Арменската апостолическа и Католическата църква, които заедно се грижат за обекта, взеха в неделя необичайното решение да затворят храма, изграден на мястото, където според преданието е бил разпнат и погребан Исус Христос, предава БТА. Оттогава хиляди поклонници и туристи от цял свят намират затворен широкия портал. Това се е случвало твърде рядко през последния четвърт век и не е траяло дълго. Нищо обаче не показва засега, че кризата между църквите и израелските власти е на път да приключи. Висшите духовници критикуват неотдавнашното решение на градските власти в Ерусалим да обложат с данък част от църковните имоти. Според кметството става дума за имоти, които не се използват като култови сгради, като храма Възкресение Христово или пък за религиозно обучение, а за дейности с търговски характер, пораждащи приходи - примерно от наеми. Кметството е изчислило, че дълговете към него възлизат досега на около 150 милиона евро. Според църквите това означава средствата да бъдат отнети от финансирането на техните важни социални дейности. Духовниците протестират освен това срещу израелски законопроект, който според тях ще позволи еврейската държава да иззема земи, продадени от православната църква на частни инвеститори. Текстът, предвиждащ финансови обезщетения за инвеститорите, цели да успокои обитателите на имотите, които се страхуват инвеститорите да не ги изселят, за да осъществят по-доходни програми. Освен това според църквите действията на израелските власти целят да бъде отслабено християнското присъствие в Ерусалим. Храмът Възкресение Христово е в Източен Ерусалим - палестинската част на града, анексиран от Израел. Международната общност смята тази анексия за незаконна, напомня АФП.", "date": "2018.02.27", "title": "Храмът на Божия гроб в Ерусалим е затворен и днес"}
{"url": "https://www.24chasa.bg/novini/article/6738166", "text": "Турция и САЩ не водят каквито и да било преговори за възможност за деескалация в района на сирийския град Африн, където турската армия извършва операцията \"Маслинова клонка\". Това заяви говорителят на турското министерство на външните работи Хами Аксой, цитиран от ТАСС и БТА.  Вчерашното изявление на говорителя на министерството на отбраната на САЩ, че Турция и САЩ водят дипломатически преговори за варианти за деескалация в Африн, не съответства на действителността. Турция не води никакви дипломатически преговори със САЩ за Африн, се казва в изявлението на Аксой. Според информация на турския в. \"Сабах\" представител на Пентагона е заявил, че се водят преговори между Турция и САЩ за деескалация в Африн. Офанзивата на турските въоръжени сили \"Маслинова клонка\", насочена главно срещу сирийските кюрдски Сили за защита на народа (СЗН), започна на 20 януари.", "date": "2018.02.27", "title": "Турция: Не преговаряме със САЩ за деескалация в района на Африн"}
{"url": "https://www.24chasa.bg/novini/article/6738158", "text": "Общо 2 911 са регистрираните трудови злополуки у нас през 2017 г. Това показва годишна оперативна информация на Националния осигурителен институт (НОИ) за инцидентите по време на работа през миналата година, съобщиха от пресцентъра на НОИ. Данните сочат, че 2318 от тях са станали на работното място, а 593 - при отиване или връщане от работа. От общо 21 икономически сектора в 20 са допуснати наранявания при изпълнение на служебни задължения. Без регистрирани инциденти е секторът, който обединява дейностите на домакинства като работодатели и като производители на стоки и услуги за собствено потребление. С най-много трудови инциденти през 2017 г. е преработващата промишленост, в която през годината са допуснати общо 575 злополуки. В негативната класация следват \"Транспорт, складиране и пощи\" (368), \"Търговия; ремонт на автомобили и мотоциклети\" (241) и \"Строителство\" (175). Най-малко трудови злополуки са допуснати при дейности на екстериториални организации и служби (3) и операции с недвижими имоти (11). За цялата минала година у нас са регистрирани 94 смъртни случаи при трудови злополуки в 13 икономически сектори. От тях 79 са станали на работното място, а 10 при отиване или връщане от работа. Най-много са трагичните случаи в \"Строителство\" (18); \"Транспорт, складиране и пощи\" (17); \"Преработваща промишленост\" (12) и \"Търговия; ремонт на автомобили и мотоциклети\" (7). Сравнителният анализ на годишните оперативни данни за 2017 г. и 2016 г. регистрира увеличение на трудовите злополуки с 63. Най-съществено покачване има при \"Сухопътен транспорт\", \"Търговия на едро, без търговията с автомобили и мотоциклети\" и \"Горско стопанство\". Намаляват трудовите инциденти при \"Добив на метални руди\", \"Строителство на съоръжения\" и \"Складиране на товари и спомагателни дейности\".", "date": "2018.02.27", "title": "94 смъртни случаи при трудови злополуки през 2017 г."}
{"url": "https://www.24chasa.bg/novini/article/6738172", "text": "Наркозависим дилър от Варна, арестуван три пъти, утривал се няколко месеца и отново попаднал в ареста, остава зад решетките без право да обжалва мярката си за неотклонение. Това реши като последна инстанция състав на Варненския апелативен съд. Илиян Стоилов има доволно богата криминална биография и все свързана с притежание и разпространение на наркотици. Първо е бил арестуван на на 12 юни 2017 г. с 12 дози производни на амфетамина. На 27 юли бил задържан за денонощие с 12 пакетчета марихуана, а на 13 август в него са намерени и иззети 9 дози амфетамин. След като по чудо го пуснали от ареста след третия арест, той бил напълно наясно, че вече ще се измъкне трудно, се покрил. Полицията го издирвала навсякъде и успяла да влезе в дирите му и на 4 декември е задържан на излизане от компютърна зала на ул. „Отец Паисий“ във Варна с 66,43 грама марихуана и 1,5 грама производни на амфетамина. Тъй като съдебномедицинската експертиза е категорична, че Илиян е наркозависим, съдът постанови той да се лекува в условията на следствения арест.", "date": "2018.02.27", "title": "Арест за наркодилър от Варна, укривал се няколко месеца"}
{"url": "https://www.24chasa.bg/novini/article/6738165", "text": "Сметната палата отказа да завери годишните финансови отчети за 2016 година на 5 бюджетни организации, а 19 са заверени с резерви, съобщава пресцентърът на Палатата. По време на финансовите одити през 2017 г. са коригирани грешки в отчетите на министерства, ведомства, държавни висши училища и общини за 3.6 млрд. лв. Сметната палата прие Доклад за резултатите от финансовите одити, осъществени през 2017 г. , който обобщава изводите и становищата със заключения за заверките на годишните финансови отчети на министерства, ведомства, държавни висши училища и общини за 2016 г. Значителен брой - 90 на сто от всички финансови отчети, са заверени без резерви (212 становища) или без резерви с обръщане на внимание (56 становища), което означава, че няма съществени отклонения от нормативните изисквания. Отказана е заверка на годишните финансови отчети за 2016 г. на: Държавната агенция \"Държавен резерв и военновременни запаси\", на общините Лозница, Омуртаг и Братя Даскалови, както и на Софийския университет. С резерви са заверени годишните финансови отчети на 4 министерства и на 15 общини. Становищата с резерви са най-много при финансовите одити на годишните финансови отчети на общините, което е индикатор за недостатъчния им административен капацитет и неефективният вътрешен контрол по отношение на финансовата отчетност, посочват от Палатата. Най-често установяваните слабости при изготвяне на финансовия отчет: не се капитализират инфраструктурните обекти, земи, гори и трайни насаждения, активи с художествена и историческа стойност; неправилно се осчетоводяват получените и разходвани средства по програми на ЕС; не се спазва задължението за преглед за обезценка на дълготрайните активи и за провизиране на вземанията в зависимост от степента на събираемост; не се отчитат задбалансово поетите и реализирани ангажименти и възникналите нови ангажименти за разходи, условни вземания и задължения; не се извършва пълна годишна инвентаризация на активите и пасивите във връзка с изготвянето на годишен финансов отчет. Одитните доклади са публикувани на интернет страницата на Сметната палата. Може да ги видите  . ", "date": "2018.02.27", "title": "Сметната палата не завери годишните финансови отчети на 5 организации"}
{"url": "https://www.24chasa.bg/novini/article/6738176", "text": "Заемът от Международна банка, с който \"Инерком България\" ще плати на ЧЕЗ бизнеса й у нас, няма да се изплаща през цената на тока. Това каза председателят на КЕВР Иван Иванов на брифинг по повод сделката за ЧЕЗ. Няма да бъдат признати като разходи в цената на тока и лихвите по въпросния заем. Председателят на регулатора обяви, че КЕВР може да провери сделката само при два случая - ако се продава обособена част от лицензирано дружество и ако при сделката се залагат изцяло или частично материални активи, с които дружеството изпълнява лицензионната си дейност. Както Върбакова  , при заема от банката ще бъдат залагани акции на дружеството, а не материални активи. Иванов заяви, че в такъв случай комисията няма правомощия по закон да извършва проверка. Такива правомощия имат други институции. Ако бъде финализиран договорът за продажба обаче, КЕВР ще има значителни права за превантивен, текущ и последващ контрол на дружеството, за да се осигури сигурност на доставката на качеството на електроенергията.  Той припомни, че на 1 юли приключва текущият регулаторен период за дружествата на електроенергетиката, а до 31 март ще трябва да подадат заявления за цени в КЕВР, включително и бизнес планове за следващия програмен период, така че предстои пълен анализ на дейността на ЧЕЗ през изминалите 2 години, както и проверка дали са извършвани инвестиции, каза Иванов.", "date": "2018.02.27", "title": "КЕВР: Заемът на Гинка Върбакова няма да се изплаща през цената на тока"}
{"url": "https://www.24chasa.bg/novini/article/6738204", "text": "Информатор предупредил през 2013 г. ръководството на най-голямата банка в Дания, че членове на семейството на руския президент Владимир Путин и руска разузнавателна агенция използват естонския клон на банката за пране на пари, съобщи датски вестник, цитиран от Асошиейтед прес. Според изтекла информация от вътрешен доклад ръководството на \"Данске банк\" е знаело, че нещата са много по-сериозни, отколкото било обявено първоначално, посочва всекидневникът \"Берлингске\", предаде БТА. Вестникът отбелязва, че през 2013 г. \"Данске банк\" е закрила 20 сметки на руски клиенти след разкрития, че естонското й подразделение може да е въвлечено в незаконна дейност. По онова време самоличността на клиентите била запазена в тайна. Вестникът споделил подробности за схемата с група журналисти, разследващи случаи на корупция. Засега няма коментар от датската банка.", "date": "2018.02.27", "title": "Семейството на Путин използвало естонска банка, за да пере пари"}
{"url": "https://www.24chasa.bg/novini/article/6738206", "text": "Около 5 млн. лева са били откраднати при телефонни измами през миналата година, съобщи зам.-министърът на вътрешните работи Стефан Балабанов.  През 2017 г. е имало 1283 такива престъпления, а 198 са били разкрити. Има лек спад при броя им, а разкриваемостта се е увеличила.  \"Анализът ни показа, че най-много от този вид престъпления страдат пенсионерите, затова обсъдихме с електроразпределителните дружества, на сметките за ток да има надпис които предупреждава срещу измами, посочи Балабанов. Той обясни, че възрастните преглеждали по няколко пъти сметките си за ток, обсъждали ги в пенсионерските си клубове и се надява мярката да даде ефект.", "date": "2018.02.27", "title": "5 млн. лева задигнати при телефонни измами за 2017 г."}
{"url": "https://www.24chasa.bg/novini/article/6738228", "text": "Трябва са се дадат много отговори по сделката за купуването на ЧЕЗ от \"Инерком\", заяви президентът Румен Радев. Оставката на енергийния министър не е приключване на темата, а правителството трябва да отговори на много въпроси - има ли политически гръб и благословия за сделката, защо се крият дори банките, защо проверките се правят постфактум, след като от месеци се знаят потенциалните купувачи, каза Радев. Според държавния глава държавата е загубила възможност да влияе на продажбата на ЧЕЗ през 2012 г., когато е продала своите дялове в енергоразпределителните дружества.", "date": "2018.02.27", "title": "Румен Радев: Има ли политически гръб купувачът на ЧЕЗ? (Видео)"}
{"url": "https://www.24chasa.bg/novini/article/6738213", "text": "Снежната буря опустоши Северния плаж на Слънчев бряг и Южния в Несебър. Морските вълни са разрушили преградните диги и са погълнали половина ивица в курорта, където има разрушени заведения и паянтови постройки до крайбрежната алея. Големите вълни са изхвърлили на пясъка и купища боклуци. Вълнените на морето достигна 5 бала. Ще се наложи отново да вдигнем преградните диги и започваме да чистим плажа като утихне времето, казаха от фирмата наемател. Същото е положението на Южния плаж в Несебър, където цяла ивица е под вода. Огромните вълни са разрушили преградните диги и са стигнали чак до хотелите на първа линия, а приземните им етажи са наводнени. Три от заведенията са изцяло разрушени, а временните обекти са заляти и повредени от силния вятър. \"Преди зимния сезон от наша страна каквото трябваше да се направи, сме го направили. Но бурята миналата нощ беше много силна, а вълните стигат до 4-5 метра. Ситуацията е много тежка, а пораженията са огромни. Пясъкът буквално е \"засмукан\" от морето\", заяви наемателят на Южния плаж в Несебър Кирил Спасов. Министерството на туризма изпрати проверка на място веднага след постъпилите сигнали, че огромни вълни са залели плажове в Несебър и Слънчев бряг, информираха от пресцентъра на Министерството. Установено е, че поради лошото време охраняемата дига е поддала при плаж Слънчев бряг-север, като е наводнила ивицата и крайбрежната алея. Има наводнени заведения. В останалата част дигата е намалила височината си, но все пак е успяла да спаси обектите. На Южния плаж в Несебър морето е стигнало до хотелите. Дигата е изчезнала и на практика е \"изядена\" от морето. След като то се отдръпне, ще се види точно какви са пораженията. Министерството на туризма поддържа постоянна връзка с наемателите на двата морски плажа. Те са уверили, че ще разчистят морските ивици.", "date": "2018.02.27", "title": "Плажовете в Слънчев бряг и в Несебър опустошени (Обновена)"}
{"url": "https://www.24chasa.bg/novini/article/6738233", "text": "11 хиляди деца са били върнати в детските градини и училищата откакто служители на МВР започнаха през май м.г. да обикалят заедно с инспектори на МОН домовете на хората. Това съобщи вътрешният министър Валентин Радев. Той обясни, че 1500 обаче отново спрели да посещават учебните занятия.  \"Върви разследване за случая с убийството на Стефан Янев, който в телевизионно предаване съобщи, че внучките му не ходят на училище\", допълни главният секретар на МВР Младен Маринов. Той посочи, че двама души са задържани - дъщерята и зетят на убития.  \"Наредил съм проверка. За сега тя показва, че е имало оплакване само за неплащане на сметки за ток. Сигналите са отработвани и за сега не са открити грешки на МВР\", посочи Маринов.  ", "date": "2018.02.27", "title": "В. Радев: 11 хиляди деца са върнати по училищата и градините"}
{"url": "https://www.24chasa.bg/novini/article/6738251", "text": "Товарът на електроенергийната система в тази сложна снежна обстановка в страната е  6 600 мегавата. Тя се справя безупречно, заяви председателят на КЕВР Иван Иванов.  АЕЦ \"Козлодуй\" работи на пълна мощност от 2 100 мегавата, както и централите и ТЕЦ-овете в Маришкия басейн. \"Марица-изток 2\" дава на система 1350 мегавата, американските централи също са натоварени докрай. \"Ей И Ес\" е с товар 620 мегавата, а \"Контур Глобал\" -860 мегавата. В помощ на системата е токът на топлофикациите с 560 мегавата, а веитата - 400 мегавата.", "date": "2018.02.27", "title": "Електроенергийната система с товар 6600 мегавата, справяла се безупречно"}
{"url": "https://www.24chasa.bg/novini/article/6738258", "text": "По данни на базираната в Лондон „Сирийска обсерватория за правата на човека“ обявената от Русия „хуманитарна пауза“ в контролирания от сирийската опозиция анклав Източна Гута край Дамаск, е заплашена от нови въздушни удари и ракетни обстрели, предава AFP. „Обсерваторията“ докладва за въздушни удари, включващи и изпускането на две „варелови бомби“, както и за ракетен огън, предаде \"Фокус\". Същевременно сирийските правителствени медии обвиняват опозицията, че обстрелва хуманитарните коридори, за да държи цивилните като заложници.", "date": "2018.02.27", "title": "Въздушни и ракетни удари поразяват Източна Гута, въпреки примирието"}
{"url": "https://www.24chasa.bg/novini/article/6738255", "text": "Текат 72-часови проби на 6-и блок на ТЕЦ \"Варна\", който ще работи на газ, обяви председателят на КЕВР Иван Иванов. . Фирмата е регистрирана на децата на бившия транспортен министър Данаил Папазов, а самият той каза пред нашата медия, че ще пуснат блокове на централата на газ. Иванов заяви, че 6-и блок дори е вкаран в паралел с електроенергийната система, като се позова на информация на Централното диспечерско управление. Иванов поясни още, че от 1 юли изцяло този блок ще започне да произвежда ток. ", "date": "2018.02.27", "title": "В изпитание е блок на ТЕЦ \"Варна\""}
{"url": "https://www.24chasa.bg/novini/article/6738272", "text": "Най-старата артистка на Московския академичен театър \"Маяковски\", народната артистка на СССР Татяна Карпова почина на 102-годишна възраст, предаде ТАСС. Това бе оповестено от пресслужбата на театъра. Татяна Карпова е родена през 1916 г. в Харков. През 1938 г. е приета в трупата на театър \"Маяковски\", където работи до края на дните си. Сред първите й впечатляващи роли е тази на Любка Шевцова в постановката \"Млада гвардия\" по Александър Фадеев. Спектакълът е поставен на сцена от тогавашния художествен ръководител на театъра, режисьора Николай Охлопков. Татяна Карпова е изпълнила около 50 роли в театрални постановки, сред които \"Хамлет\", \"Медея\", \"Кръг\", \"Майка Кураж и нейните деца\", \"Таня\" и др. Тя остава водеща актриса и при новия художествен ръководител на театър \"Маяковски\" Андрей Гончаров, като с успех участва в негови постановки, включително в \"Котка върху горещ ламаринен покрив\", \"Децата на Ванюшин\" и \"Банкрут\".", "date": "2018.02.27", "title": "Почина артистката Татяна Карпова"}
{"url": "https://www.24chasa.bg/novini/article/6738265", "text": "Коринтският канал в Гърция е закрит заради свлачище, предизвикано от силните дъждове в Южна Гърция, предава РИА Новости. „Заради проливните дъждове в последно време, имаше свлачище по склоновете на канала от страна на континентална Гърция, което доведе до спирането на работата му и прекратяване на корабоплаването“, пише в официално заявление на компанията-оператор, цитирано от \"Фокус\". Предполага се, че възстановяването на обекта ще отнеме около 15 дни. Коринтският канал с дължина от 6,3 км. съединява Егейско и Йонийско море.", "date": "2018.02.27", "title": "Коринтският канал в Гърция е закрит заради свлачище, предизвикано от силните дъждове"}
{"url": "https://www.24chasa.bg/novini/article/6738287", "text": "35-годишна жена е ранена при пътен инцидент между Кричим и Девин. Това съобщиха от ОДМВР- Пловдив . Инцидентът е станал на 26 февруари около 15.00 часа, когато лек автомобил \"Рено\", управляван от 53-годишна шофьорка и товарен автомобил \"Ситроен\", управляван от 39-годишен мъж се сблъскват. В болница е настанена 35-годишна пътничка от първата кола. Алкохолните проби на водачите са отрицателни. Причините за катастрофата се изясняват. Образувано е досъдебно производство в РУ- Стамболийски.", "date": "2018.02.27", "title": "35-годишна жена пострада при катастрофа на пътя между Кричим и Девин"}
{"url": "https://www.24chasa.bg/novini/article/6738309", "text": "Организацията за забрана на химическите оръжия (ОЗХО) разследва предполагаеми атаки с химическо оръжие в последно време в обсадения анклав на сирийските бунтовници край столицата Дамаск - Източна Гута, предаде Ройтерс, като се позова на дипломатически източници. ОЗХО - световният мониторингов орган в тази сфера, чиято централа е в Хага, започна в неделя разследване на твърденията за атаки с хлор в Източна Гута. ОЗХО само ще се опита да установи фактите, без да вменява вина, предава БТА. Разследващият екип няма да пътува до Източна Гута поради съображения за сигурност след атаки срещу мисии на организацията в Сирия през 2013 и 2014 г. Той ще събере свидетелски показания, снимков и видеоматериал и ще интервюира медицински експерти, казаха източниците на Ройтерс. ОЗХО засега не е отговорила на запитванията за коментар. Организацията ще разследва включително твърденията на сирийски опозиционни активисти, които казаха вчера, че едно дете е загинало и 13 човека са получили проблеми с дишането вследствие на атака с хлор от правителствените сили в Източна Гута. Предполагаемото химическо нападение в последния бастион на сирийските бунтовници близо до столицата Дамаск е било извършено в неделя - ден след като Съветът за сигурност на ООН прие единодушно резолюция за незабавно 30-дневно прекратяване на огъня в Сирия по хуманитарни причини. Руският министър на външните работи Сергей Лавров осъди тези твърдения като провокация. Великобритания може да се присъедини към Съединените щати за въздушни удари срещу сирийското правителство, в случай че бъде доказано, че неговите сили са използвали химически оръжия срещу цивилни, обяви днес министърът на външните работи Борис Джонсън, цитиран от Ройтерс. \"Ако знаем, че това се е случило, и можем да го докажем, и има предложение за действия, при които Великобритания може да е полезна, тогава аз мисля, че ние трябва да го обмислим сериозно\", каза Джонсън пред Би Би Си. Неотдавна въпросът за предполагаемата употреба на химическо оръжие от режима в Дамаск предизвика гневни международни реакции. Франция заплаши Сирия с въздушни удари, а по-рано представител на правителството на САЩ отправи предупреждение в същия дух.", "date": "2018.02.27", "title": "Разследват предполагаеми химически атаки в Източна Гута"}
{"url": "https://www.24chasa.bg/novini/article/6738321", "text": "Отменени са полетите София-Варна и Варна-София, поради лоши метеорологични условия в морската столица. Това съобщиха за  „Фокус“ от пресцентъра на Летище „София“. Сутрешният полет София- Варна е трябвало да излети в 7.15 часа, изпълняван от компания „България Ер“. Полетът Варна-София е трябвало да излети в 9.40 часа. Полетът до Малага е обединен с този до Палма де Майорка. Той ще излети в 15.55 часа, изпълняван от компанията „България Ер“.", "date": "2018.02.27", "title": "Отмениха полетите от София до Варна и обратно заради времето"}
{"url": "https://www.24chasa.bg/novini/article/6738317", "text": "Лошото време парализира работата на транспорта и образователните учреждения в редица румънски градове, предаде ТАСС, цитирана от БТА.  Според информация на румънската телевизия Диджи 24 редица магистрали и десетки пътища са затворени. Коли на пътна помощ транспортират заседнали в преспите автомобили. Заради силния вятър е спряна работата на пристанищата в района на Констанца, преустановени са пътуванията на фериботи в Тулча и Телеорман. Отменени са 15 полети и 85 пътувания на влакове; много влакове пристигат с големи закъснения. В Букурещ, както и в редица окръзи, сред които Долж, Констанца, Бузъу, Браила, Телеорман, са затворени детски градини и училища. В Югоизточна Румъния, включително в Букурещ, е в сила \"оранжев код\" за лошо време. В редица места са отчетени рекордно ниски температури. В Източна и Южна Румъния температурите достигат минус 22 градуса по Целзий, а поривите на вятъра до 55-65 километра в час. Заради виелиците видимостта на пътищата е под 50 метра.", "date": "2018.02.27", "title": "Оранжев код за лошо време в Румъния, затвориха магистрали и училища"}
{"url": "https://www.24chasa.bg/novini/article/6738343", "text": "Влак, пътуващ от Монтана за Бойчиновци, е прегазил 63-годишният С.В. от Монтана в 6,20 часа тази сутрин, съобщиха от Областната дирекция на МВР в Монтана. Фаталният инцидент е станал в промишлената зона на Монтана, от където влакът преминавал на път за Бойчиновци. Мъжът е загинал на място и се е наложило намеса на спасители от пожарната в Монтана, за да бъде изваден трупът. Машинистът е видял пресичащия линията човек, подал е звуков сигнал, но не е успял да спре. Предполага се, че С.В. също е видял влака, но се е подхлъзнал по снега и е паднал върху релсите.", "date": "2018.02.27", "title": "Влак прегази мъж в Монтана"}
{"url": "https://www.24chasa.bg/novini/article/6738353", "text": "Министерството на регионалното развитие и благоустройството обявява нова възможност за финансиране на проекти за енергийна ефективност на публични и жилищни сгради в 28 малки общини за 34 млн. лв. Средствата се осигуряват от Оперативна програма „Региони в растеж“ 2014-2020 г. по процедура „Енергийна ефективност в периферните райони - 2” на база спестен ресурс от първата покана по мярката. Управляващият орган на ОПРР публикува проект на Насоки за кандидатстване по процедурата, която ще се реализира чрез подбор на проектни предложения. Мярката е в рамките на Приоритетна ос 2 „Подкрепа за енергийна ефективност в опорни центрове в периферните райони“. Продължението й е насочено към надграждане на резултатите от изпълнението на първата процедура „Енергийна ефективност в периферните райони”, по която вече са сключени и се реализират 170 договора за подобряване на енергийната ефективност на общо 574 сгради, от които 401 жилищни и 173 публични на обща стойност 171 млн. лв. В резултат от изпълнението на енергийните мерки повече от 4 600 домакинства ще подобрят топлинния комфорт в своите жилища и ще реализират спестявания, както на потребяваната енергия, така и на заплащаната за нея цена. Това съобщиха от МРРБ. Новата мярка предвижда обновяване на публичните сгради на държавната и общинската администрация, на общински сгради от образователната, културната и социалната инфраструктура и подкрепящи мерки на жилищния фонд с цел повишаване на енергийната ефективност в малки градове - центрове на общини в периферни райони. Общините, които могат да кандидатстват за средства по тази мярка, са: Ботевград, Берковица, Белоградчик, Генерал Тошево, Девин, Елхово, Златоград, Ивайловград, Крумовград, Козлодуй, Карнобат, Мездра, Малко Търново, Никопол, Нови пазар, Нова Загора, Поморие, Попово, Пещера, Провадия, Разлог, Сандански, Свиленград, Самоков, Севлиево, Троян, Тутракан и Червен бряг. Планираните дейности ще доведат до подобряване на енергийната ефективност на сградите, намаляване на крайното потребление на енергия и намаляване на емисиите на парникови газове в малките градове. Мерките ще имат и допълнителен ефект, тъй като ще осигурят рентабилна експлоатация на обществените сгради, което ще позволи устойчиво да продължи управлението и поддръжката им, с оглед предоставяне на по-добри и допълнителни услуги на населението. Специален фокус е поставен върху публични обекти, предоставящи социални услуги, поради спецификата на целевата група, която ще бъде облагодетелствана от подобрената инфраструктура. По настоящата процедура продължава подкрепата и за домакинствата, които са идентифицирани като третия по значение потребител на енергия. Това мотивира продължаващата подкрепа за жилищния сектор, особено в периферните райони на страната, където сред енергоносителите преобладава делът на твърдите горива и електроенергия за системите за топлоснабдяване. Подобряването на жилищния фонд в малките градове ще доведе до по-добро качество на въздуха и ще подобри условията за живот в тях. Поради продължаващата негативна демографска тенденция на намаляване на населението в малките градове мерките за подобряване на условията за живот ще допринесат за повишаване на цялостната им атрактивност и ще стимулират хората да останат да живеят в тези населени места. Предложения и коментари по проекта на Насоки за кандидатстване могат да се изпращат в срок до 16.03.2018 г. (включително) по официален път или на електронна поща: oprd@mrrb.government.bg. Проектът на Насоки за кандидатстване е публикуван на интернет страницата на МРРБ, както и на официалната страница на ОПРР 2014-2020 - www.bgregio.eu в подменю \"Актуални процедури\" на меню \"Оперативна програма Региони в растеж 2014-2020\".", "date": "2018.02.27", "title": "МРРБ финансира проекти за енергийна ефективност за 34 млн. лева в 28 малки общини"}
{"url": "https://www.24chasa.bg/novini/article/6738368", "text": "Премиерът Борисов се е обадил по телефона на чешкия си колега Андрей Бабиш, за да поиска информация за сделката за активите на ЧЕЗ. Това заяви председателят на парламентарната група на ГЕРБ Цветан Цветанов след приключването на политическия консултативен съвет, който се проведе в Министерския съвет. Цветанов каза още, че чешките институции са проверявали сделката и е имало доклад от финансовия министър. Борисов е поискал тази информация да стигне и до българските власти. В четвъртък на съвместно заседание на енергийната комисия и на Комисията за контрол на службите за сигурност ще бъдат изслушани всички институции, които трябва да проверят сделката за бизнеса на ЧЕЗ.  Дотогава е възможно да пристигне информация от чешката държава. Коалиционните партньори ГЕРБ и Обединени патриоти са решили да се изчака да приключи изслушването в парламента и едва след това да бъде разглеждана оставката на министъра на енергетиката Теменужка Петкова - дали да бъде приета, или не и ако бъде приета, да се търси нов министър.  На консултативния съвет не е обсъждано име на нов министър. Цветанов заяви, че това вероятно ще стане следващата седмица.", "date": "2018.02.27", "title": "Борисов поиска от Бабиш информация за сделката. Отлагат оставката на Теменужка Петкова"}
{"url": "https://www.24chasa.bg/novini/article/6738370", "text": "Дизеловите автомобили в Германия ще бъдат забранявани в градове с високо замърсяване на въздуха, ако управата им реши това. Това постанови германският Федерален административен съд в Лайпциг току-що. Съдът разреши управите на градовете в страната да прибягват до тази мярка. Управите пък са задължени да приемат спешни мерки за намаляване на високите стойности на вредни газове, тъй като има европейски закон за нормите, а той е с предимство пред местните закони. Затова е вероятно повечето големи градове да наложат забраната. Очаква се Берлин да е един от първите. Тъй като Мюнхен пък е с най-високо замърсяване, най-вероятно и там собствениците на стари дизелови автомобили ще се сблъскат с подобна забрана. Съдът в Лайпциг трябваше да се произнесе по дело, заведено от управите на Дюселдорф и Щутгарт срещу постановление на техните административни съдилища, което ги задължаваше да спрат дизеловите коли от движение. С решението си съдът в Лайпциг потвърждава присъдата на колегите си в Дюселдорф и Щутгарт, като думата му има тежест във федерален мащаб. Тя означава, че всеки град е свободен да въвежда такива строги мерки, без да се налага да се приема общ закон на федерално ниво. Юристите смятат, че най-ефективна и бърза мярка за намаляване на замърсяването на въздуха е именно спирането на дизеловите автомобили. Забраната обаче си остава автономно решение на всеки град и може да се прилага по тяхно усмотрение. Тя може да важи само за определено време от деня или пък отделни дни, само за отделни участъци в града и може и да се отменя, ако замърсяването падне до постановените от ЕС норми. Градовете от своя страна настояват да се въведе синя зона за автомобили, които не замърсяват. Със син стикер ще бъде указвано, че те имат достъп до целия град. В Германия има милиони дизелови автомобили. Очаква се техните собственици да понесат големи загуби заради обезценяването на колите им. Също така десетки съюзи на занаятчиите, търговците и икономически организации предупредиха, че доставчици, търговци и работници, ползващи служебни дизелови коли, може да останат без препитание, ако нямат достъп до клиентите си. За да се избегне такъв сценарий, се допуска градовете да правят изключения от забраната именно за такива случаи.", "date": "2018.02.27", "title": "Забраняват дизелови автомобили в замърсени градове в Германия"}
{"url": "https://www.24chasa.bg/novini/article/6738375", "text": "Заради силни снеговалежи днес бяха отменени полети от Подгорица и Белград, предаде ТАСС, като се позовава на информация на летищата в Сърбия и Черна гора. По данни на пресслужбата на летището в Подгорица днес са отменени полетите за Белград и от Белград, а също така няма да бъде извършен полетът за Истанбул, предаде БТА. През нощта летището в Подгорица е било затворено, като служители на аерогарата цяла нощ са опитвали да изчистят пистите за излитане и кацане. Едва в сутрешните часове, когато снеговалежът е намалял, пистите са били изчистени. В момента летището работи. Белградското летище \"Никола Тесла\" работи нормално, като няма сериозни закъснения на полетите. Силните снеговалежи, обхванали целия балкански регион, предизвикват сериозни проблеми на пътищата. Движението на коли е силно затруднено в Черна гора, Хърватия, Босна и Херцеговина, Сърбия. Хърватски телевизии показват кадри, на които се вижда, че морето по крайбрежието е замръзнало. Температурите в страната паднаха до минус 17 градуса. В сръбската столица Белград днес има много задръствания, службите по чистотата не успяват да изчистят пътищата, автомобилите в града се движат със скорост 5-10 км/ч. През последното денонощие са станали много катастрофи. На територията на цяла Сърбия е въведен жълт код за лошо време.", "date": "2018.02.27", "title": "Отмениха полети от Подгорица и Белград заради силните снеговалежи"}
{"url": "https://www.24chasa.bg/novini/article/6738381", "text": "България си поставя за цел да създаде необходимата среда и да изгради капацитет, за да привлича стратегически чуждестранни проекти и инвеститори. Това заяви президентът Румен Радев, който днес на „Дондуков“ 2 проведе среща с генералния директор на Световната търговска организация (СТО) Роберто Азеведо. Държавният глава благодари за подкрепата, която България получава от СТО за покриване на стандартите на съвременната търговия. Регионалните инициативи и подкрепата за регионалната интеграция имат своя принос за ефективността на глобалната търговия, беше общата позиция на Румен Радев и Роберто Азеведо. Румен Радев изрази желанието на страната ни да засили присъствието си и на нови пазари извън Европейския съюз, където потенциалът за търговия е голям, но все още не е напълно реализиран. „България има своя опит и традиции в търговията с различни партньори по света, спазва стандартите за отвореност и има важна роля за активизирането на икономическия обмен с региона на Западните Балкани“, заяви Роберто Азеведо и добави, че страната ни има ключово местоположение в Източна Европа на фона на динамично развиващата се дигиталната икономика на услугите. Президентът открои мерките в образованието, които подготвят пазара на труда за бързо настъпващите промени, произтичащи от дигитализацията и навлизането на високите технологии, като ключови фактори за България за постигането на по-добри резултати в търговския обмен. . Това заяви президентът Румен Радев, който днес на „Дондуков“ 2 проведе среща с генералния директор на Световната търговска организация (СТО) Роберто Азеведо. Държавният глава благодари за подкрепата, която България получава от СТО за покриване на стандартите на съвременната търговия, съобщиха от прессекретариата на Президентството. Регионалните инициативи и подкрепата за регионалната интеграция имат своя принос за ефективността на глобалната търговия, беше общата позиция на Румен Радев и Роберто Азеведо. Румен Радев изрази желанието на страната ни да засили присъствието си и на нови пазари извън Европейския съюз, където потенциалът за търговия е голям, но все още не е напълно реализиран. „България има своя опит и традиции в търговията с различни партньори по света, спазва стандартите за отвореност и има важна роля за активизирането на икономическия обмен с региона на Западните Балкани“, заяви Роберто Азеведо и добави, че страната ни има ключово местоположение в Източна Европа на фона на динамично развиващата се дигиталната икономика на услугите. Президентът открои мерките в образованието, които подготвят пазара на труда за бързо настъпващите промени, произтичащи от дигитализацията и навлизането на високите технологии, като ключови фактори за България за постигането на по-добри резултати в търговския обмен. ", "date": "2018.02.27", "title": "Румен Радев: България цели да изгради капацитет, за да привлича чужди инвеститори"}
{"url": "https://www.24chasa.bg/novini/article/6738548", "text": "По искане на Районна прокуратура – Велико Търново е наложена мярка за неотклонение \"задържане под стража\" по отношение на 27-годишен мъж за държане на наркотици, съобщиха от апелативната инстанция. Светозар М. е привлечен в качеството на обвиняем за това, че на 22.02.2018 г. в гр. Велико Търново, ул. „Чумерна“ без надлежно разрешително по Закона за контрол върху наркотичните вещества и прекурсорите, държал високо рисково наркотично вещество метаамфетамин с нето тегло 10 грама на стойност 250 лева. Престъпление по чл. 354а от НК. Преценено е, че от събраните до момента доказателства може да се направи обосновано предположение за авторството на деянието, както и че е налице опасност обвиняемия да се укрие или да извърши престъпление, поради което съдът е уважил искането на прокуратурата и е взел мярката за неотклонение задържане под стража. Разследването продължава под ръководството на ВТРП.", "date": "2018.02.27", "title": "Оставиха в ареста търновец, държал 10 грама метаамфетамин"}
{"url": "https://www.24chasa.bg/novini/article/6738580", "text": "Държавният глава Румен Радев ще се срещне утре от 10.00 часа на \"Дондуков\" 2 с министъра на външните работи на Иран д-р Мохамад Джавад Зариф, съобщиха от президентския прессекратариат. От 13.00 часа в зала \"Рубин\" на хотел \"Рамада\" президентът ще участва в тържествената част на 31-ото общо събрание на Националното сдружение на общините в България. В началото на форума организацията ще отбележи 140-тата годишнина от Освобождението на България.", "date": "2018.02.27", "title": "Румен Радев ще се срещне с министъра на външните работи на Иран"}
{"url": "https://www.24chasa.bg/novini/article/6738618", "text": "Временно се спира пропускането на камиони 12 тона през Дунав мост край Русе, информира МВР. До тази мярка се стига заради влошени метеорологични условия на територията на Румъния. Движението ще бъде възстановено веднага след като румънската страна започне да пропуска преминаването им през българо-румънската граница.", "date": "2018.02.27", "title": "Спират големите камиони по Дунав мост заради снега"}
{"url": "https://www.24chasa.bg/novini/article/6738628", "text": "Германия подкрепя пътя на Сърбия към Европейския съюз, заяви днес германският канцлер Ангела Меркел след разговор със сръбския президент Александър Вучич в Берлин, предаде Танюг. \"Впечатлени сме от начина, по който Сърбия напредва в борбата с корупцията, и я насърчаваме да продължи напред\", каза Меркел на съвместна пресконференция с Вучич, предава БТА. Тя добави, че преговорите за членство на Сърбия в ЕС може да бъдат успешни, ако тя продължи реформите в областта на правовата държава. Що се отнася до отношенията на Белград с Косово, Меркел каза, че на срещата с Вучич са разговаряли как може да се стигне до някаква правна рамка, \"договорно решение\" за Косово. Меркел посочи, че трябва да се решат и редица проблеми в региона, като подчерта, че Берлин оценява приноса на президента Вучич за сътрудничеството в Западните Балкани.", "date": "2018.02.27", "title": "Меркел: Германия подкрепя пътя на Сърбия към ЕС"}
{"url": "https://www.24chasa.bg/novini/article/6738653", "text": "Руският патриарх Кирил между 2 и 4 март ще участва на честванията в София на 140-тата годишнина от Освобождението на България от Османско робство, предава ТАСС. „Патриарх Кирил от 2 до 4 март ще посети България по покана на българския патриарх Неофит и Светия синод на Българската православна църква по случай празнуването на 140-тата годишнина от Освобождението на България от Османско иго. В рамките на посещението патриархът ще участва в паметните мероприятия, ще отдаде почит на паметта на войните, паднали за освобождението на България по време на Руско-турската война от 1877-1878 г., ще извърши молебен в храм-паметника „Рождество Христово“ на Шипка“, заяви прессекретарят на руския патриарх свещеник Александър Волков, предава \"Фокус\". „Посещението на патриарх Кирил ще послужи за укрепването на двустранните отношения между руската и българската църкви, ще засвидетелства особената роля на православието в многовековните братски отношения на нашите народи“, поясни той. Очаква се, че патриарсите Кирил и Неофит ще проведат съвместна литургия в храм-паметника „Александър Невски“ в София. Също така руският патриарх ще се поклони на светите мощи на св. Серафим в българската столица.", "date": "2018.02.27", "title": "Руският патриарх идва у нас за 140-тата годишнина от Освобождението ни"}
{"url": "https://www.24chasa.bg/novini/article/6738707", "text": "В телефонен разговор с министър-председателя на Чехия Андрей Бабиш премиерът Бойко Борисов поиска на компетентните български органи да бъде предоставена информацията, с която чешкото правителство разполага, по сделката за продажбата на бизнеса на ЧЕЗ Груп в България. Борисов изрази загриженост от намеренията на дружеството, в което чешката държава притежава 63%, да продаде активите си на компания, която не се е доказала на пазара. Борисов посочи, че ЧЕЗ България е част от системата за национална сигурност на страната и сделката, извършена без необходимата прозрачност, предизвиква основателна тревога. Това съобщиха от правителствената пресслужба. Премиерът Бабиш посочи, че е информиран от Надзорния съвет на дружеството, че продажбата е напълно законосъобразна и не представлява риск за никоя от страните. Извършени са проверки на купувача и по отношение на способността му да управлява електроенергийното дружество в България, и по отношение на произхода на средствата за заплащане на активите, които са показали, че не съществуват проблеми за осъществяване на сделката. Министър-председателят на Чехия изрази готовност да предостави на българските власти материалите с резултатите от проверките. Борисов съобщи, че вече е възложил на ДАНС и на НАП проверки на купувача и на обстоятелствата около сделката и е поискал съдействието на КФН и КЕВР по случая.", "date": "2018.02.27", "title": "Бабиш казал на Борисов, че сделката за ЧЕЗ не е рискова - уверили го от надзора"}
{"url": "https://www.24chasa.bg/novini/article/6738680", "text": "В годината, в която отбелязваме 70-та годишнина от Всеобщата декларация за правата на човека и в която България е председател на Съвета на ЕС, сме все по- амбицирани да защитаваме правата на човека във всички си политики. Това каза министър Лиляна Павлова по време на сегмента на високо ниво на 37-та сесия на Съвета по правата на човека към ООН, който се провежда в Женева днес, съобщиха от пресцентъра на Българското европредседателство.  Имаме отлична възможност като страна да защитим кандидатурата си за член на Съвета по правата на човека за периода 2019-2021 г., допълни министър Лиляна Павлова. Тя призова делегатите да подкрепят България по този й път и отбеляза доброто сътрудничество на страната ни с всички държави членки на ООН и с организациите в рамките на обединената структура - Службата на Върховния комисар по правата на човека, УНИЦЕФ, Комитета за правата на хората с увреждания и др. Министърът за Българското председателство на Съвета на ЕС обърна внимание на защитата от страна на правителството на социалните, икономическите и културните права чрез образование, технологии и иновации, както и към непрестанните усилия за закрила на детето, включително на децата в неравностойно положение, на децата с увреждания и децата имигранти. В рамките на нашето председателство на ЕС допълнително внимание се отделя на ранното детство и на намаляването на детската бедност, отбеляза още Лиляна Павлова. Министърът за Българското председателство обърна внимание, че страната ни отдава първостепенно значение на постигането на равенство между жените и мъжете. Ясен и видим пример за рекорда на България по отношение на овластяването на жените е активното им участие в политическия живот и лидерство във всички сектори на обществения живот, отбеляза тя. Като пример тя посочи факта, че България е на първо място в ЕС по дял на жените в ИТ сектора с 30 % специалисти със средна степен на ЕС от 16 %, според проучване на Европейския институт за равенство между половете. В Женева министър Павлова се срещна с генералния директор на Службата на ООН в швейцарската столица Михаел Мьолер и със заместник-ръководителя на Делегацията на ЕС Карл Халергард. По време на разговорите бяха обсъдени съвременните регионални и глобални предизвикателства. Министър Павлова изрази съпричастността на страната ни към умиротворителните мисии на Организацията на обединените нации и към инициативите за насърчаване на равенството между половете. Министър Павлова запозна домакините си с основните приоритетите на Българското председателство на Съвета на ЕС.", "date": "2018.02.27", "title": "Лиляна Павлова представи България пред Съвета на ООН по правата на човека (Снимки)"}
{"url": "https://www.24chasa.bg/novini/article/6738658", "text": "Заместник министър-председателят и министър на външните работи Екатерина Захариева председателства първото заседание на Съвет „Общи въпроси“ в рамките на Българското председателство на ЕС, което се проведе днес в Брюксел, съобщиха от пресцентъра на министерство на Външните работи. Съветът започна подготовката за заседанието на Европейския съвет, насрочено за 22–23 март, с обсъждане на дневен ред с обяснителни бележки. Заседанието ще бъде насочено към мерките за укрепване на растежа, създаване на нови работни места и подобряване на конкурентоспособността. Очаква се Европейският съвет да приеме заключения, в които се разглеждат следните въпроси: - напредъкът, осъществен при доразвиването на единния пазар, цифровият единен пазар, съюзът на капиталовите пазари и енергийният съюз - европейският семестър за 2018 г. - социални въпроси, като прилагането на европейския стълб на социалните права и предстоящото предложение на Комисията за създаване на Европейски орган по заетостта - (евентуално) търговия Наред с това ще бъдат приети процедурни заключения относно предстоящата среща на върха ЕС–Западни Балкани. Като част от програмата на лидерите държавните и правителствените ръководители ще проведат дебат по въпросите на данъчното облагане, по-специално в контекста на цифровата икономика. По време на Съвета Комисията представи мотивирано предложение съгласно член 7, параграф 1 от ДЕС относно принципите на правовата държава в Полша. Представянето на предложението е част от първия етап на процедурата по член 7, параграф 1 от ДЕС. Успоредно с това Комисията води диалог с полските власти и отправи към тях препоръки за предприемане на действия до 20 март. Следващите стъпки по процедурата ще зависят от резултатите от този диалог. Съветът ще разгледа отново този въпрос в подходящия момент. „Насърчаваме продължаването на диалога между Европейската комисия и Полша. Положителните резултати ще дадат възможност на Съюза да насочи вниманието си към програмата, по която трябва да постигнем напредък през 2018 г.“, заяви вицепремиерът Екатерина Захариева. На днешното си заседание Съветът прие регламент, с който се налага забрана върху необоснованото блокиране на географски принцип в рамките на вътрешния пазар и официално одобри реформата на схемата на ЕС за търговия с емисии (СТЕ) за периода след 2020 г.", "date": "2018.02.27", "title": "Захариева: Насърчаваме диалога между Европейската комисия и Полша (Снимки)"}
{"url": "https://www.24chasa.bg/novini/article/6738719", "text": "Въоръжените сили трябва възможно по-бързо да получат финансирането, което се полага за способностите, които искаме да притежават, коментира пред журналисти президентът и върховен главнокомандващ на ВС Румен Радев, който участва днес в заключителния етап от тазгодишното издание на конференцията на началника на отбраната в София. На форума генерал-лейтенант Андрей Боцев е представил анализа на подготовката, войсковия ред и дисциплината на Българската армия и структурите на пряко подчинение на министъра на отбраната през учебната 2017 година, предаде БТА. Разчитаме, че във възможно кратки срокове трите модернизационни проекта ще бъдат внесени за одобрение в Министерския съвет, след което и гласувани в парламента, каза на брифинг след конференцията ген. Боцев. При проекта за бойните машини за Сухопътните войски се предвижда намаляване на броя на спомагателните машини. Най-основният проблем е съществуващият некомплект с личен състав във въоръжените сили, силно съм обезпокоен от този при офицерския състав, възлизащ на около 20 процента, заяви ген. Боцев. Сред основните ни приоритети продължава да бъде попълването на некомплекта във военните формирования, посочи той. Обявени са конкурси за около 400-500 човека, но след май ще има и нови. Началникът на отбраната спомена и финансовите ограничения, в условията на каквито се води подготовката на щабовете и формированията. Постигнатите резултати дават основание годината да бъде отчетена като успешна, посочи Боцев. Той открои и осигурените допълнително от държавния бюджет над 100 млн. лева за повишаване на възнагражденията на хората в отбраната през настоящата година, както и за назначаването на нови военни. На въпрос за плановете за доброволна военна служба ген. Боцев отговори, че това би повишило способностите, защото така ще има хора за попълване на резерва, както и евентуално след изтичане на срока на доброволната служба, ако има желание, с предимство да се продължава службата в армията. За да се направи привлекателна такава служба са необходими значителни бонуси, смята Боцев. Дебата за състоянието и перспективите пред сектора на отбраната през изминалата година ген. Боцев открои като положителна тенденция. През годината в задгранични мисии общо са участвали 2285 военни. Въоръжените сили са осъществили 290 учения, в това число влизат и 32 международни с българско участие. Въоръжените сили са оказали и поддръжка на МВР в охраната на българско-турската граница. Състоянието на войсковия ред и дисциплината през 2017 г. удовлетворява, каза Боцев. Инцидентите са намалели с 2 процента в сравнение с 2016 година.", "date": "2018.02.27", "title": "Президентът: Военните трябва възможно най-бързо да получат нужното финансиране"}
{"url": "https://www.24chasa.bg/novini/article/6738581", "text": "Синът на убития производител на ябланска халва Иван Христов е задържан за 72 часа в понеделник вечерта, съобщиха от Окръжна прокуратура-Ловеч. 23-годишният Виктор Иванов е привлечен като обвиняем, затова, че на 25 февруари умишлено е умъртвил баща си като го е застрелял в главата със законно притежаваната си ловна пушка. Оръжието е намерено и иззето. Тялото на собственика на най-голямата фирма за локум и ябланска халва \"Богати\" Иван Христов, на 47 г., бе открито от по-големия му брат в къщата му в с. Добревци в неделя след обед. Според хора от селото, бизнесменът имал извънбрачна връзка, която не криел от семейството си. Наскоро дори се изнесъл да живее в къща, съседна на обитаваната от съпругата, сина и 12-годишната му дъщеря. Всъщност там и бил убит. Добревчани изказаха предположение, че заради другата жена между баща и син е възникнала разправия. Вероятно Виктор е кипнал и е насочил оръжието към родителя си. След изстрела с бренекето лицето му почти било отнесено, разкриха полицаи. Окръжна прокуратура-Ловеч ще внесе искане в съда за вземане на постоянна мярка за неотклонение \"Задържане под стража\" на Виктор след изтичане на първоначалните 72 часа. За умишлено убийство Законът предвижда наказание от 15 до 20 години лишаване от свобода, доживотен затвор и доживотна присъда без право на замяна.", "date": "2018.02.27", "title": "Задържаха сина на убития халваджия в Добревци (Обновена)"}
{"url": "https://www.24chasa.bg/novini/article/6738759", "text": "В хода на спецоперация по противодействие на престъпленията свързани с автомобили, служители от СДВР забелязали движещ се по бул. „Ломско шосе“ в столицата лек автомобил “Ситроен ДС4“. Колата била със счупен прозорец на шофьорската врата. При направената справка станало ясно, че е с подменени регистрационни табели, като са поставени номера от товарен автомобил. Установено било, че на 17 февруари автомобилът е обявен от собственика за противозаконно отнет от столичната ул. „Боряна“. Полицейските служители последвали крадената кола и придружаващо го БМВ до врачанското с.Паволче. Там при опит да бъде укрит противозаконно отнетия „Ситроен“, в специално пригоден за целта гараж, са задържани и двамата автокрадци – 36-годишния Генади Гергинов - Жмудата, активен автоджамбазин и 43-годишния Радослав Христов, който шофирал съпровождащия автомобил. При последвалите процесуално-следствени действия в гаража полицаите намерили и иззели множество вещи, използвани в престъпната им дейност. Иззети били мобилни телефони, СИМ-карти, два комплекта регистрационни табели, множество автоключове за различни марки автомобили, и техническо средство тип „тапа“. След доклад на събраните материали в Софийската районна прокуратура арестуваните са привлечени като обвиняеми.", "date": "2018.02.27", "title": "Спипаха край Враца автоджамбази в акция, вече са обвиняеми"}
{"url": "https://www.24chasa.bg/novini/article/6738760", "text": "Главният преговарящ на ЕС за Брекзит Мишел Барние заяви, че неограничен преходен период след Брекзит няма да бъде възможен и че ЕС ще настоява той да приключи до края на 2020 г., предава Франс прес, цитирана от Фокус. \"Великобритания изглежда, че ще желае преходен период с \"открит край\", което няма да бъде възможно\", заяви Барние, след като се срещна с министри от ЕС, за да ги уведоми как вървят преговорите с Великобритания.", "date": "2018.02.27", "title": "Мишел Барние: Преходен период с открит край след Брекзит не е възможен"}
{"url": "https://www.24chasa.bg/novini/article/6738978", "text": "Началникът на Военната полиция на Чешката Република бригаден генерал Павел Криз пристигна на двудневно официално посещение в нашата страна по покана на директора на служба „Военна полиция” бригаден генерал Борислав Сертов днес, 27 февруари 2018 г., съобщиха от пресцентъра на Министерство на отбраната. По време на посещението на военната делегация от Чешката Република ще бъдат разгледани и обсъдени въпроси, свързани с подготовката и сертифицирането на военнополицейски формирования, декларирани за участие в операции зад граница, организация, обучение и мисии на военнополицейските формирования, както и поддържането и развитието на военнополицейски способности. Предвидено е посещение на чешката военна делегация в регионална служба „Военна полиция” – София.", "date": "2018.02.27", "title": "България и Чехия обсъждат военнополицейското сътрудничество"}
{"url": "https://www.24chasa.bg/novini/article/6738984", "text": "Седмичното правителствено заседание ще се проведе както обикновено – в сряда, 28 февруари, от 10 ч. при следния предварителен дневен ред: 1. ПРОЕКТ НА РЕШЕНИЕ ЗА ОДОБРЯВАНЕ НА СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО №10 ЗА 2017 Г. Внася: министър-председателят 2. ПРОЕКТ НА РЕШЕНИЕ ЗА ОДОБРЯВАНЕ НА СТАНОВИЩЕ НА МИНИСТЕРСКИЯ СЪВЕТ ПО КОНСТИТУЦИОННО ДЕЛО №12 ЗА 2017 Г. Внася: министър-председателят 3. ПРОЕКТ НА РАЗПОРЕЖДАНЕ ЗА ПРОМЯНА НА ГРАНИЦИТЕ НА СВОБОДНА ЗОНА РУСЕ Внася: министърът на икономиката 4. ПРОЕКТ НА РЕШЕНИЕ ЗА ОТПУСКАНЕ НА ПЕРСОНАЛНИ ПЕНСИИ ПО КОДЕКСА ЗА СОЦИАЛНО ОСИГУРЯВАНЕ Внася: министърът на труда и социалната политика 5. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАГРАЖДАВАНЕ ПОСМЪРТНО НА ПАНДЕ СОТИРОВ ЕВТИМОВ С ОРДЕН „СТАРА ПЛАНИНА“ ВТОРА СТЕПЕН Внася: заместник министър-председателят по обществения ред и сигурността и министър на отбраната 6. ПРОЕКТ НА РЕШЕНИЕ ЗА ОДОБРЯВАНЕ НА ХУМАНИТАРНА ПОМОЩ ЗА ИРАК В РАЗМЕР 100 000 ЕВРО (195 583 ЛВ.), ЗА СИРИЯ В РАЗМЕР 150 000 ЕВРО (293 375 ЛВ.), ЗА АФГАНИСТАН В РАЗМЕР 100 000 ЕВРО (195 583 ЛВ.) И ЗА ЙЕМЕН В РАЗМЕР 50 000 ЕВРО (97 792 ЛВ.) Внася: заместник министър-председателят по правосъдната реформа и министър на външните работи 7. ПРОЕКТ НА РЕШЕНИЕ ЗА АПОРТИРАНЕ НА ИМОТИ – ЧАСТНА ДЪРЖАВНА СОБСТВЕНОСТ, В КАПИТАЛА НА „УНИВЕРСИТЕТСКА МНОГОПРОФИЛНА БОЛНИЦА ЗА АКТИВНО ЛЕЧЕНИЕ „СВ. ГЕОРГИ“ ЕАД – ПЛОВДИВ Внася: министърът на здравеопазването 8. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТИ – ЧАСТНА ДЪРЖАВНА СОБСТВЕНОСТ, НА ОБЩИНА БУРГАС, ОБЛАСТ БУРГАС Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ЧАСТ ОТ ИМОТ – ЧАСТНА ДЪРЖАВНА СОБСТВЕНОСТ, ЗА ИМОТ – ПУБЛИЧНА ДЪРЖАВНА СОБСТВЕНОСТ Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОРАЗУМЕНИЕТО МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ОРГАНИЗАЦИЯТА НА ОБЕДИНЕНИТЕ НАЦИИ ЗА ОБРАЗОВАНИЕ, НАУКА И КУЛТУРА (ЮНЕСКО) ОТНОСНО ПРОДЪЛЖАВАНЕ ДЕЙНОСТТА НА РЕГИОНАЛНИЯ ЦЕНТЪР ЗА ОПАЗВАНЕ НА НЕМАТЕРИАЛНОТО КУЛТУРНО НАСЛЕДСТВО В ЮГОИЗТОЧНА ЕВРОПА В СОФИЯ КАТО ЦЕНТЪР ПОД ЕГИДАТА НА ЮНЕСКО (КАТЕГОРИЯ 2), ПОДПИСАНО НА 10 НОЕМВРИ 2017 Г. В ПАРИЖ Внася: министърът на културата 11. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА ПРОТОКОЛА ОТНОСНО ИЗМЕНЕНИЕ НА ЧЛ. 50, БУКВА „А“ ОТ КОНВЕНЦИЯТА ЗА МЕЖДУНАРОДНО ГРАЖДАНСКО ВЪЗДУХОПЛАВАНЕ, ПОДПИСАН НА 6 ОКТОМВРИ 2016 Г. В МОНРЕАЛ, И НА ПРОТОКОЛА ОТНОСНО ИЗМЕНЕНИЕ НА ЧЛ. 56 ОТ КОНВЕНЦИЯТА ЗА МЕЖДУНАРОДНО ГРАЖДАНСКО ВЪЗДУХОПЛАВАНЕ, ПОДПИСАН НА 6 ОКТОМВРИ 2016 Г. В МОНРЕАЛ Внася: министърът на транспорта, информационните технологии и съобщенията 12. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ ЗА ПРЕДОСТАВЯНЕ НА ПОМОЩНИ УСЛУГИ ПРИ ИЗПЪЛНЕНИЕ НА ПРОЕКТИ МЕЖДУ МИНИСТЕРСТВОТО НА ОКОЛНАТА СРЕДА И ВОДИТЕ НА РЕПУБЛИКА БЪЛГАРИЯ И ЕВРОПЕЙСКАТА БАНКА ЗА ВЪЗСТАНОВЯВАНЕ И РАЗВИТИЕ Внася: министърът на околната среда и водите 13. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА МЕМОРАНДУМ ЗА РАЗБИРАТЕЛСТВО МЕЖДУ МИНИСТЕРСТВОТО НА НАЦИОНАЛНАТА ОТБРАНА НА РУМЪНИЯ, МИНИСТЕРСТВОТО НА ОТБРАНАТА НА РЕПУБЛИКА БЪЛГАРИЯ, МИНИСТЕРСТВОТО НА НАЦИОНАЛНАТА ОТБРАНА НА КАНАДА, ФЕДЕРАЛНОТО МИНИСТЕРСТВО НА ОТБРАНАТА НА ФЕДЕРАЛНА РЕПУБЛИКА ГЕРМАНИЯ, МИНИСТЕРСТВОТО НА ОТБРАНАТА НА УНГАРИЯ, МИНИСТЪРА НА ОТБРАНАТА НА ИТАЛИАНСКАТА РЕПУБЛИКА, МИНИСТЪРА НА ОТБРАНАТА НА ВЕЛИКОТО ХЕРЦОГСТВО ЛЮКСЕМБУРГ, МИНИСТЪРА НА ОТБРАНАТА НА КРАЛСТВО НИДЕРЛАНДИЯ, МИНИСТЪРА НА НАЦИОНАЛНАТА ОТБРАНА НА РЕПУБЛИКА ПОЛША, МИНИСТЪРА НА НАЦИОНАЛНАТА ОТБРАНА НА ПОРТУГАЛСКАТА РЕПУБЛИКА, МИНИСТЪРА НА ОТБРАНАТА НА КРАЛСТВО ИСПАНИЯ, ГЕНЕРАЛНИЯ ЩАБ НА РЕПУБЛИКА ТУРЦИЯ, ЩАБА НА ВЪРХОВНОТО ГЛАВНО КОМАНДВАНЕ НА СЪЮЗНИТЕ СИЛИ В ЕВРОПА (SHAPE) ОТНОСНО СЪЗДАВАНЕТО, ФУНКЦИОНИРАНЕТО, ОКОМПЛЕКТОВАНЕТО С ЛИЧЕН СЪСТАВ, ФИНАНСИРАНЕТО, АДМИНИСТРИРАНЕТО И ПОДДРЪЖКАТА НА ЩАБА НА МНОГОНАЦИОНАЛНА БРИГАДА „ЮГОИЗТОК“ (HQ MN BDE-SE) Внася: заместник министър-председателят по обществения ред и сигурността и министър на отбраната 14. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „СВ. СВ. КОНСТАНТИН И ЕЛЕНА – МАЛЪК ПЛАЖ“, ОБЩИНА ВАРНА, ОБЛАСТ ВАРНА Внася: министърът на туризма 15. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „СЛЪНЧЕВ ДЕН“, ОБЩИНА ВАРНА, ОБЛАСТ ВАРНА Внася: министърът на туризма 16. ПРОЕКТ НА РЕШЕНИЕ ЗА ОТКРИВАНЕ НА ПРОЦЕДУРА ЗА ПРЕДОСТАВЯНЕ НА КОНЦЕСИЯ ЗА УСЛУГА ЗА МОРСКИ ПЛАЖ „СВ. СВ. КОНСТАНТИН И ЕЛЕНА – СЕВЕР“, ОБЩИНА ВАРНА, ОБЛАСТ ВАРНА Внася: министърът на туризма 17. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В РЕДОВНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ОКОЛНА СРЕДА, КОЕТО ЩЕ СЕ ПРОВЕДЕ НА 5 МАРТ 2018 Г. В БРЮКСЕЛ Внася: министърът на околната среда и водите 18. ПРОЕКТ НА РЕШЕНИЕ ЗА ИЗМЕНЕНИЕ НА РЕШЕНИЕ №355 НА МИНИСТЕРСКИЯ СЪВЕТ ОТ 2016 Г. ЗА ПРИЕМАНЕ НА НАЦИОНАЛНИЯ ПЛАН ЗА ДЕЙСТВИЕ ЗА ПЕРИОДА 2015-2020 Г. ЗА ИЗПЪЛНЕНИЕ НА НАЦИОНАЛНАТА СТРАТЕГИЯ НА РЕПУБЛИКА БЪЛГАРИЯ ЗА ИНТЕГРИРАНЕ НА РОМИТЕ (2012-2020)", "date": "2018.02.27", "title": "Вижте какво решава кабинетът утре"}
{"url": "https://www.24chasa.bg/novini/article/6738990", "text": "Военнослужещи от състава на 55-и инженерен полк – Белене продължиха и днес, 27 февруари, да оказват помощ на населението в усложнената зимна обстановка. Намесата на военнослужещите се наложи след обявяване на частично бедствено положение на територията на община Белене, съобщиха от пресцентъра на Министерство на отбраната. В 17.15 ч. група от военнослужещи със специализираната военна техника се насочи към местността „Хидротехнически комплекс”, за да окаже помощ на бедстващ човек, намиращ се в района. Модулното формирование с ръководител капитан Николай Йорданов ще разчиства от снежни преспи и снегонавявания общински път от разклона на село Кулина вода до самото село, както и пътя за местността „Хисарлъка”. Военнослужещите се включиха в спасителните действия след отправена молба от заместник-областния управител на област Плевен д-р Красимир Трифонов до началника на отбраната генерал-лейтенант Андрей Боцев и заповед на командира на Сухопътните войски генерал-майор Михаил Попов.", "date": "2018.02.27", "title": "Втори ден военни помагат на бедстващите хора в Плевенско"}
{"url": "https://www.24chasa.bg/novini/article/6739042", "text": "          “Оценявам сделките на ЧЕЗ на Балканите като неизгодни, непрозрачни и странни”, заявява премиерът в оставка на Чехия в интервю за собствения си вестник “Лидове новини”. Според Андрей Бабиш върху сделката за милиони е паднала сянка на съмнение и той би искал тя да бъде обяснена от ръководството на енергийния гигант. Това написа в онлайн изданието си “Лидове новини” в уводна бележка към интервю с министър-председателя. В Чехия се знае, че Бабиш има нееднозначно отношение към ЧЕЗ още по времето, когато е само едър индустриалец и издател. По думите му още когато ЧЕЗ е стартирал бизнеса си на Балканите, той е критикувал неговите мениджъри. А преди продажбата на българските си фирми директорът на ЧЕЗ Даниел Бенеш го е уверявал, че става дума за прозрачна сделка с ясен и познат купувач (българската фирма “Инерком”) и че информиран за сделката надзорен съвет следи целия процес около нея. “Шокиран съм от събитията в България”, казва чешкият премиер в оставка по повод оставката на енергийния министър Теменужка Петкова. Според него развитието на ситуацията около сделката на ЧЕЗ хвърля негативна светлина върху нея и генералният директор на чешката компания трябва да обясни какво става. “Премиерът Бойко Борисов даже каза, че различни органи я разследват”, казва Бабиш в интервюто си. По думите му върху сделката не може да се влияе особено и защото ЧЕЗ не е 100 процента държавна фирма. “ЧЕЗ е държава в държавата и прави, каквото си поиска”, добави Бабиш. Дали обстоятелството, че част от парите на “Инерком” за сделката с ЧЕЗ идват от фирми, свързани с грузинско-руския милиардер Паат Гамгонеишвили, чието име фигурира в международното разследване за укриване на данъци “Парадайс пейпърс” и “Офшор лийкс”, не би могло да се превърне в причина за спиране на сделката, пита още “Лидове новини”. “Това действа негативно. Според мен реакцията на българските политици и оставката на енергийната министърка Теменужка Петкова е сигнал за това”, отговаря Бабиш. На въпрос не е ли допълнителен проблем за достоверността на сделката опровержението на Българската банка за развитие на твърденията, че би дала гаранция на “Инерком” в нейната сделка за ЧЕЗ или че проявява някакъв интерес да рефинансира кредит от Европейската банка за възстановяване и развитие, Бабиш отговаря: “Ако някой е подал лъжлива информация на Надзорния съвет на ЧЕЗ, ще е голям проблем. Аз съм много неприятно изненадан. Дейността на ЧЕЗ в България не беше изгодна, с продажбата на фирмите ѝ там се очакваше лошата ситуация да се изглади. Тепърва ще видим какво ще стане.”", "date": "2018.02.27", "title": "Бабиш: Дейността на ЧЕЗ в България не беше изгодна"}
{"url": "https://www.24chasa.bg/novini/article/6739038", "text": "Министерството на туризма изпрати проверка на място веднага след постъпилите сигнали, че  , информират от пресцентъра на Министерството. Установено е, че поради лошото време охраняемата дига е поддала при плаж Слънчев бряг-север, като е наводнила ивицата и крайбрежната алея. Има наводнени заведения. В останалата част дигата е намалила височината си, но все пак е успяла да спаси обектите. На Южния плаж в Несебър морето е стигнало до хотелите. Дигата е изчезнала и на практика е \"изядена\" от морето. След като то се отдръпне, ще се види точно какви са пораженията. Министерството на туризма поддържа постоянна връзка с наемателите на двата морски плажа. Те са уверили, че ще разчистят морските ивици.", "date": "2018.02.27", "title": "Министерството на туризма проверява плажовете в Несебър и Слънчев бряг"}
{"url": "https://www.24chasa.bg/novini/article/6739097", "text": "Турският външен министър Мевлют Чавушоглу каза, че Турция ще преследва бившия лидер на сирийската кюрдска Партия на демократичния съюз Салех Муслим, \"където и да отиде той\", след като чешки съд взе днес решение за освобождаването му, предаде Ройтерс, цитирана от БТА. Връчихме нота на Чехия, няма да изоставим тази работа, е заявил още Мевлют Чавушоглу, цитиран от турския телевизионен канал НТВ. Салех Муслим бе задържан в Прага в края на миналата седмица по искане на Турция. Анкара настояваше да бъде наложена мярка за временно задържане в ареста на Муслим, докато излезе решението по искането на Турция за неговата екстрадиция по подозрения в тероризъм. В Турция Муслим е включен в списък на издирвани терористи и има обявена награда от 4 милиона лири за залавянето му. Салех Муслим е обвинен в Турция във връзка с две терористични нападения в Анкара, отнели живота на 29 и на 36 души. Муслим, който обеща на съда, че ще остане в ЕС, докато текат други съдебни процедури по неговия казус, каза пред журналисти, че все още не е решил къде ще отиде. Той добави, че има разрешение за пребиваване във Финландия.", "date": "2018.02.27", "title": "Чавушоглу: Ще преследваме Салех Муслим, където и да отиде"}
{"url": "https://www.24chasa.bg/novini/article/6739087", "text": "Организираната престъпност може би е замесена  . Това заяви в интервю днес за словашкия в. \"Сме\" и пред изданието \"Политико\" британско-канадският журналист Том Никълсън, който от години живее и работи в Словакия, предадоха Асошиейтед прес и Франс прес. Според Никълсън Куциак му е казал преди да умре, че е работил по случая на евентуална връзка на италианска мафия в измама, свързана с европейски субсидии в Източна Словакия. Никълсън каза, че е готов да даде показания, но полицията все още не се е свързала с него. Той поясни, че Куциак е водел разследване за измами с плащания на европейски средства на двама пребиваващи в Словакия италианци, за които се предполага, че имали връзка с калабрийската мафия Ндрангета, предаде БТА.  \"Във всички случаи словашките тайни служби имат имената на гангстерите\", каза Никълсън. Той допълни, че Ян Куциак, но и той самият са работили по изтекли поверителни документи, свързани с въпросните измами. Томпсън каза, че словашката организирана престъпност никога не е убивала журналисти, докато италианските мафии не са проявявали такива скрупули. Днес в. \"Сме\" написа, че двамата италиански бизнесмени, разследвани от Куциак, са правили бизнес с високопоставен съветник на премиера Роберт Фицо, предаде Асошиейтед прес. Словакия още е в шок след новината за убийството на журналиста. Той бе намерен застрелян заедно с приятелката си Мартина Кушнирова в дома им в град Велка Мача, на 65 км от Братислава. Словашкото правителство обяви награда от 1 милиона евро за информации, които ще помогнат на властите да разкрият убийството на журналиста. Досега в Словакия не е имало подобно престъпление. Още вчера полицията каза, че убийството е свързано с работата на Куциак. Той е работил за електронното издание Aktuality.sk, собственост на германската медийна група \"Аксел Шпрингер\" и на швейцарската издателска компания \"Рингие\". Куциак се беше специализирал в разследване на корупционни афери, сред които такива касаещи евентуални връзки между бизнеса и управляващата партия \"Смер - социална демокрация\" на Фицо. Последната статия на Куциак е от 9 февруари и касае транзакции на фирми, свързани с бизнесмена Мариан Кочнер. В миналото Куциак пак беше писал статии за него и после се бе оплакал в полицията от заплахи от негова страна. Според анализатора Григорий Мезеников убийството на журналиста и неговите предполагаеми връзки със словашкия политически елит може да предизвикат политическо земетресение в Словакия. Анализаторът казва, че е била прекрачена червена линия и случилото се може да разтърси електората на управляващата партия. Премиерът Фицо е известен с критиките си спрямо медиите. На пресконференция през 2016 г., той каза по адрес на някои журналисти, че са \"мръсни антисъветски проститутки\". Той също така нарече журналистите \"прости идиотски хиени\" и \"гадни змии\". Снощи в центъра на Братислава се събраха много хора, за да изразят възмущението си от убийството на журналиста и да запалят свещи в негова памет. Подобна акция имаше и в Прага. Нови протести срещу убийството на Куциак и срещу корупцията в Словакия ще се състоят в Братислава в сряда и в петък. Опозицията пък вече настоя словашкият вътрешен министър Роберт Калиняк и началника на националната полиция Тибор Гашпар да подадат оставка. Неотдавна неправителствената организация \"Трансперънси интернешънъл\" класира Словакия на 7-о място сред най-корумпираните страни в ЕС, припомня Франс прес.", "date": "2018.02.27", "title": "Колега на убития словашки журналист: Италианската мафия може да е замесена"}
{"url": "https://www.24chasa.bg/novini/article/6739106", "text": "Кметът на Йерусалим преустанови плана си да събира данъци от църквите, с което успокои напрежението, довело до тридневно затваряне на църквата \"Възкресение Христово\", предаде Асошиейтед прес, цитирана от БТА.  Канцеларията на премиера Бенямин Нетаняху съобщи, че той и кметът на Йерусалим Нир Баркат са съставили работна група, която да намери решение на въпроса. Този екип ще води преговори с църковни представители. Баркат заявява, че планът му за данъчно облагане се отнася само до търговски обекти, които са собственост на църквата, а не до места на вероизповедание. Църквите обаче смятат, че този план нарушава дългогодишни договорености. В знак на протест основните християнски деноминации затвориха в неделя църквата \"Възкресение Христово\", разположена върху местата, където християните вярват, че Исус Христос е бил разпнат, погребан и възкръснал, отбелязва АП. Християнските лидери, главно тези на Гръцката православна църква , протестират и срещу внесен в израелския парламент законопроект, който разрешава на държавата да отчуждава земи, които църквите са продали на частни инвеститори от 2010 г., предаде ДПА. Канцеларията на премиера Бенямин Нетаняху съобщи, че процедурата по приемане на този нормативен акт е замразена. Гръцката православна църква е един от най-едрите собственици на недвижими имоти в Израел. Тя е критикувана от собствените си палестински енориаши, според които църквата е продавала земи на анонимни купувачи на занижени цени. Мнозина палестински православни християни смятат, че църковното ръководство е продало земи, които е трябвало да бъдат запазени за палестинците. Израелските власти също се безпокоят от тези сделки с имоти, които според тях застрашават жилищните права на стотици израелци, живеещи на притежавани от църквата имоти, които са били отдадени под наем на израелски държавни институции през 50-те години, отбелязва ДПА.", "date": "2018.02.27", "title": "Кметът на Йерусалим преустанови плана си да облага църквите с данъци"}
