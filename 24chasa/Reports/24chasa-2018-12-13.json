{"url": "https://www.24chasa.bg/novini/article/7199264", "text": "Млад мъж на 24 години ранил три жени и дете, а после се затворил в дома си в столичния кв. \"Христо Ботев\". Пострадалите са откарани с линейки в Бърза помощ. Според МВР засега опасност за живота им няма. По-сериозно е пострадала най-възрастната жена. В полицията получили сигнал за инцидента в 19,05 ч. Според първоначалната информацията става дума за конфликт, но от какво е предизвикан още не е ясно. 24-годишният е ранил жените с хладно оръжие, съобщиха от МВР. На мястото пристигнали екипи на СДВР и Първо РУ- Дошли и служители от Специализираните полицейски сили, които успели да изведат нападателя без никой да пострада. Младежът е задържан в Първо РУ. На мястото на инцидента се извършва оглед, предстоят разпити на свидетели.", "date": "2018.12.13", "title": "24-годишен рани 3 жени и дете в София и се барикадира, спецченгета го изведоха"}
{"url": "https://www.24chasa.bg/novini/article/7199198", "text": "От 17 декември започва продажбата на електронни винетки от сайта bgtoll.bg и мобилното приложение. Това заяви в интервю пред Нова телевизия професор Олег Асенов, експерт към Агенция ,,Пътна инфраструктура“, цитиран от пресцентъра на АПИ. Гражданите ще могат да купуват електронни винетки и от терминали за самотаксуване, които ще бъдат разположени в търговските обекти по протежение на републиканската пътна мрежа. Плащането ще става посредством дебитна и кредитна карта, както и с карта за гориво. Шофьорите ще могат да купят е - винетка и от пунктовете за продажба, разположени в търговските обекти, посочи проф. Асенов. Това, което е важно хората да знаят, когато си купуват електронна винетка е да не грешат регистрационния номер на своя автомобил, заяви проф. Асенов и допълни, че трябва правилно да изберат типа винетка и времето, от което искат да бъде валидна. Системата дава възможност на потребителите да валидират винетката си до 30 дни от момента, в който те реално я закупуват, което им дава възможност да планират пътуванията си, обясни проф. Асенов. Нарушителите ще бъдат засичани чрез регистрационния номер на автомобила от камери разположени по пътната мрежа и от мобилните екипи на т.н. тол контрол. Нарушителите ще бъдат спирани от автомобилите на тол контрола. На водача, който не е заплатил винетка, ще бъде дадена възможност да заплати компенсаторна такса на място. Проф. Асенов поясни, че размерът на компенсаторните такси в момента е качен за обществено обсъждане - за леки автомобили е 70 лв.; за автомобили от 3.5 т. до 12 т. – 125 лв. и за тежкотоварните над 12 т. е 175 лв.", "date": "2018.12.13", "title": "АПИ: Важно е да не бъде сгрешен регистрационният номер при купуване на електронна винетка"}
{"url": "https://www.24chasa.bg/novini/article/7199217", "text": "Премиерът на Испания Педро Санчес обеща огромно повишение на минималната месечна заплата с 22% през 2019 г., съобщи АФП. Тя ще скочи от 736 на 900 евро. Увеличението - най-голямото от 1977 г., ще бъде одобрено на среща на кабинета в Барселона на 21 декември. “Богата държава не може да има бедни работници”, обяви Санчес пред парламента. Промяната ще влезе в сила от януари. Тя е подкрепена и от партия “Подемос” като част от усилията на социалистите да получат достатъчно подкрепа за прокарване на бюджета за следващата година в законодателния орган. ", "date": "2018.12.13", "title": "Испания вдига минималната заплата с 22%"}
{"url": "https://www.24chasa.bg/novini/article/7199195", "text": "Проф. Пиер Марго от Университета в Лозана и зам.-министърът на вътрешните работи Милко Бернер откриха в четвъртък модерна лаборатория за обучение на криминалисти в Академията на МВР. Проектът е за 1,2 швейцарски франка и е финансиран от фонд “Сигурност” на Българо-швейцарската програма за сътрудничество. Бъдещите експерти, които ще разплитат убийства, изнасилвания и други престъпления, ще се обучават с най-модерна техника благодарение на Швейцария. Модерен микроскоп, който анализира проектили на куршуми, за да се определи оръжието, техника за разпознаване на документи менте, специални устройства, които показват изследваните предмети на големи монитори, са само част от придобивките за курсантите в академията. “В полицейската практика се работи със свидетели, които може да лъжат. Съвсем различно е, когато имаш физически доказателства”, каза проф. Пиер Марго, който е консултант по проекта. Криминалистът от Швейцария днес преподава в университет, но в миналото е разплитал сложни престъпления благодарение на експертизата. Пред “24 часа” той разказа за едно от тях - взривяването на кораба “Рейнбоу Уориър” на природозащитната организация “Грийн пийс” в Тихия океан през 80-те. Тогава корабът е в новозеландското пристанище Окланд по време на акция срещу ядрени опити на Франция. “Рейнбоу Уориър” потъва след взрив по корпуса. Тогава разследващите от Нова Зеландия се свързват с Пиер Марго и той им дава свой метод за вземане на отпечатъци под вода. Така са разкрити двама френски шпиони, които са осъдени, а във Франция министърът на отбраната подава оставка.  “Години по-късно работих в Австралия. Тогава с мен се свързаха от френското разузнаване, за да ги обуча как да вземат пръстови отпечатъци под вода”, казва проф. Марго. Освен модерната криминалистична лаборатория беше открит и тренировъчен център в двора на академията. Там има полигон, на който бъдещите полицаи ще преследват бегълци в опасни ситуации. Има обзаведени и три помещения като банка, кафене и магазин, които ще се ползват за тренировки при опасни ситуации. “На първо място сме по подготовка на експерти по криминалистика на Балканския полуостров”, заяви ректорът на Академията на МВР проф. Неделчо Стойчев и благодари на екипа, който е работил по реализацията на проектите.", "date": "2018.12.13", "title": "Професор от Швейцария, разкрил атентат на френското разузнаване, откри кримилаборатория в Академията на МВР (Обзор)"}
{"url": "https://www.24chasa.bg/novini/article/7199246", "text": "Руската гражданка Мария Бутина, обвинена в САЩ, че е действала като руски таен агент, за да се внедри във влиятелно американско оръжейно лоби и да влияе върху американската политика към Москва, се призна за виновна в заговор, предаде Ройтерс, цитирана от БТА. Бутина се яви във федерален съд във Вашингтон, след като се съгласи на сделка със следствието, отказвайки се от съдебен процес, отбелязва Асошиейтед прес. \"Да\", отговори тя, запитана от съдията дали между 2015 и 2018 г. е влизала в заговор с хора на територията на САЩ, за да навреди на интересите на САЩ, предаде ТАСС. Като част от сделката Бутина призна, че се е опитала да се внедри в Националната асоциация на притежателите на огнестрелни оръжия (NRA) и да предава разузнавателни сведения за американски политици на висш руски правителствен служител. Първоначално 30-годишната Бутина, завършила Американския университет във Вашингтон и отстоявала публично правото на притежание на огнестрелно оръжие, не се признаваше за виновна. Нейният адвокат твърдеше, че тя е просто студентка, която се интересува от подобряването на руско-американските отношения. Докато чака присъдата си, Бутина ще остане в затвора.", "date": "2018.12.13", "title": "Бутина, обвинена в САЩ, че е руски агент под прикритие, се призна за виновна"}
{"url": "https://www.24chasa.bg/novini/article/7199122", "text": "От началото на месец декември клиентите на свободния пазар на “Енерго-Про Енергийни услуги” ще могат да се възползват от нова услуга - SMS известие. С нея клиентът ще получава от кратък номер 176161 текстови съобщения на посочен от него мобилен телефон при издаване на фактура за електрическа енергия, както и при настъпване на краен срок за плащане. SMS известяване могат да заявят всички битови и небитови клиенти на “Енерго-Про”, независимо от това какъв продукт на компанията ползват. Услугата се активира за клиентски номер и е за период от 12 месеца. Абонирането за услугата носи редица ползи за клиентите. Тя дава възможност за по-добро управление на разходите, тъй като своевременното информиране за настъпило задължение позволява по-ефективно финансово планиране на предстоящите плащания на клиентите. Освен това тя ще напомня и за задължения с изтичащ срок за плащане. Така се предоставя възможност на съответния клиент, активирал услугата, да избегне натрупването на лихви за забавено плащане и да не създаде предпоставки за прекъсване на снабдяването с електроенергия. Активирането става, като абонатът подава заявление чрез своя персонален мениджър продажби или директно в някой от клиентските центрове на компанията. Повече информация за срока на активиране и цената на услугите може да се намери в ценоразписа на допълнителните услуги на “Енерго-Про”, публикуван на www.energo-pro- energyservices.bg и www.kupitok.bg, както и на телефон *6161.", "date": "2018.12.13", "title": "Клиентите на “Енерго-Про” ще получават с SMS сметката за ток"}
{"url": "https://www.24chasa.bg/novini/article/7199091", "text": "Специалният пратеник на генералния секретар на ООН за кипърския въпрос Джейн Лют започна подготовка за предстоящото си по-късно тази седмица посещение в Кипър с разговори с гръцкия заместник-министър на външните работи Йоргос Катрунгалос и с турския външен министър Мевлют Чавушоглу, съобщават гръцки и кипърски медии, цитирани от бТА. Перспективите за възобновяване на преговорите по кипърския въпрос са били основна тема на срещата между Лют и Катрунгалос вчера в Ню Йорк, съобщава агенция АНА-МПА. Според гръцки дипломатически източник, на срещата на четири очи гръцкият заместник външен министър е изложил пред Лют постоянната гръцка позиция по проблема. Днес се е провела среща на Лют с турския министър на външните работи Мевлют Чавушоглу в Анкара, съобщава кипърският \"Филелефтерос\", като се позовава на съобщение на самия Чавушоглу в Туитър. Според съобщението на турския министър дипломатът на ООН ще направи изявления за срещите си след пристигането си в Кипър. От турската столица се очаква Джейн Лют да пристигне на разделения остров, където ще разговаря с лидерите на двете общности.", "date": "2018.12.13", "title": "Пратеникът на ООН за кипърския въпрос разговаря с гръцки и турски топ дипломати"}
{"url": "https://www.24chasa.bg/novini/article/7199108", "text": "В началото на срещата им в Брюксел европейските лидери почетоха с минута мълчание жертвите на атаката в Страсбург, написа в Туитър говорителят на председателя на Европейския съвет Доналд Туск, предаде ДПА, цитирана от БТА. Форумът протича в атмосфера на покруса, каза френският президент Еманюел Макрон. \"Не само Франция бе ударена, не само един френски град, нашите сънародници, но заедно с това един голям европейски град бе смъртоносно ударен преди няколко дни\", добави той.", "date": "2018.12.13", "title": "Европейските лидери почетоха с минута мълчание жертвите на атентата в Страсбург"}
{"url": "https://www.24chasa.bg/novini/article/7199110", "text": "Сръбски митничари, в сътрудничество с полицията, открили в бельото на гражданин от България марихуана, съобщи днес Танюг, позовавайки се на Митническото управление, предаде БТА. Когато кола \"Опел\" с българска регистрация пристигнала вчера на ГКПП Градина, 42-годишният български гражданин заявил, че няма какво да декларира. Митничарите обаче решили да извършат внимателна проверка. Интуицията не ги излъгала, тъй като в бельото на пътуващия открили пликче с 12 грама марихуана. Шофьорът казал на митничарите, че е купил дрогата за себе си в България, без да си даде сметка, че нейното превозване през границата, независимо от това за кого е предназначена и за какво количество става дума, е забранено, отбелязва Танюг.", "date": "2018.12.13", "title": "Сръбски митничари откриха 12 г марихуана\nв бельото на българин"}
{"url": "https://www.24chasa.bg/novini/article/7199128", "text": "Йеменските бунтовници хуси дадоха принципно съгласие ООН да изпълнява инспекции и проверки на летището в Сана, предаде Ройтерс, като се позова на говорител на въоръженото движение. Хусите са доволни от постигнатото на консултациите, каза говорителят след преговорите с международно признатото йеменско правителство под егидата на ООН в Швеция. Ролята на ООН би включвала проверки за безопасност и инспекции на летището в йеменската столица. Посланикът на Саудитска Арабия в САЩ принц Халед бин Салман - брат на престолонаследника Мохамед бин Салман, приветства днес постигнатото с посредничеството на ООН споразумение между воюващите страни в Йемен за спиране на бойните действия в пристанищния град Ходейда на Червено море. \"Обявеното днес споразумение ще помогне за възстановяване на сигурността в района, включително на сигурността в Червено море - жизненоважен за международната търговия морски път\", заяви в профила си в Туитър принцът. Това е голяма крачка към смекчаване на хуманитарната криза и постигане на политическо решение, отбеляза Халед бин Салман, цитиран от Франс прес. Принцът изрази надежда съюзените с Иран хуси да престанат \"да работят в полза на интересите на иранския режим\".", "date": "2018.12.13", "title": "Йеменските бунтовници хуси се съгласиха ООН да проверява летището в Сана"}
{"url": "https://www.24chasa.bg/novini/article/7199147", "text": "Слухове, че афганистанското правителство обмисля закон, който да ограничава времето, през което мъж може да гледа настойчиво жена, породиха подигравки в социалните медии, предаде ДПА, цитирана от БТА. Според слуховете времето, през което мъж може да впери поглед в жена, се ограничава на 14 секунди, след което ще се налага глоба от 130 долара. Потребители на социалните мрежи се пошегуваха, че в такъв случай мъжете и жените трябва да носят хронометри, за да засичат времето. На 13-ата секунда жените трябва да предупредят мъжете да си затворят очите или да премигнат. Някои потребители на социалните мрежи обаче си помислиха, че забраната действително е влязла в сила и изразиха възмущение, че разполагат с много по-малко пари от 130-те долара глоба, предвидени в нея. Накрая се наложи афганистанското министерство по въпросите на жените да опровергае слуховете, но това не намали разпространението им.", "date": "2018.12.13", "title": "Слух разтърси Афганистан - готвят закон жените да не могат да бъдат гледани над 14 секунди"}
{"url": "https://www.24chasa.bg/novini/article/7199124", "text": "Затвор от 1 до 6 години и глоба от 20 до 100 хил. лв. очакват лицата, които произвеждат нелегално алкохол, алкохолни напитки и тютюневи изделия. Това решиха депутатите с приемане на промените в Наказателния кодекс на второ четене, като така окончателно криминализираха производството на акцизни стоки без разрешение. Досега наказание имаше само за държане или продажба на такива стоки, но не и за производството им. Парламентът гласува и затвор до 3 години за всеки, който изготвя, държи или укрива предмети, материали и технически съоръжения, предназначени за изграждане на съоръжения за производство на акцизни стоки. Промените бяха инициирани от главния прокурор Сотир Цацаров. През септември той предупреди за законодателни пропуски, които пречат на разследвания срещу нелегалното производство на акцизни стоки. Впоследствие Цацаров проведе разговори с финансовия министър Владислав Горанов, вътрешния Младен Маринов, правосъдния Цецка Цачева, шефа на парламентарната правна комисия Данаил Кирилов и депутата Емил Димитров. След това ГЕРБ и “Обединени патриоти” изготвиха текстовете. През Наказателния кодекс се изменя и Законът за тютюна, тютюневите и свързани с тях изделия. Въвежда се регистрационен и лицензионен режим на търговията и рециклирането на машини за производство на цигари. Повод за това станаха акцията във “Винпром Карнобат” и арестът на Миню Стайков. Промените в Наказателния кодекс ще влязат в сила след публикуването им в “Държавен вестник”.", "date": "2018.12.13", "title": "Нелегалното производство на акцизни стоки вече е престъпление (Обзор)"}
{"url": "https://www.24chasa.bg/novini/article/7199154", "text": "Пети човек беше арестуван във връзка с нападението на коледния базар в Страсбург, потвърдиха френски прокурори пред ДПА. Арестуваният не е от семейството на нападателя, идентифициран като Шериф Шекат, на 29 години, казаха държавните обвинители. Четиримата арестувани по-рано бяха родителите на Шекат и двама от братята му, предава БТА. Приключила е полицейската операция в квартал на Страсбург, където нападателят е бил видян за последно, предаде Асошиейтед прес. Не се съобщава дали това е довело до някакви резултати. Представител на полицията по-рано каза, че силите за сигурност, заедно с елитната специална част РАИД (RAID - Recherche, Assistance, Intervention, Dissuasion/ Претърсване, помощ, намеса, възпиране) са предприели действия \"само по предположение\", че заподозреният Шериф Шекат може да се укрива в сграда в района. Властите съобщиха, че във вторник вечерта шофьор на такси е оставил Шекат в квартал Нойдорф, южно от центъра на града. Тази вечер в Страсбург се очаква да пристигне френският министър на вътрешните работи Кристоф Кастанер.", "date": "2018.12.13", "title": "Пети арестуван във връзка с атаката в Страсбург, още издирват атентатора"}
{"url": "https://www.24chasa.bg/novini/article/7199159", "text": "Европейският съюз удължи с шест месеца икономическите санкции срещу Русия, съобщи председателят на Европейския съвет Доналд Туск, съобщава Франс прес, цитирана от БТА.                                                                                                                                                                                                                                                                                                                       ", "date": "2018.12.13", "title": "Туск: ЕС удължава с 6 месеца икономическите санкции срещу Русия"}
{"url": "https://www.24chasa.bg/novini/article/7199189", "text": "Основателят на Потсдамския институт за изследване на въздействието на климата Ханс Йоахим Шелнхубер предлага да се въведат \"климатични паспорти\" за хора, принудени да напуснат дома си вследствие на глобалното затопляне, предаде Асошиейтед прес, цитирана от БТА. Шелнхубер каза днес, че тези паспорти могат да се изработят по образец на сходни удостоверения, издавани на бежанците от гражданската война в Русия през 20-те години на миналия век. Т.нар. \"нансенови паспорти\" (по името на норвежкия полярен изследовател, дипломат и общественик Фритьоф Нансен) по-късно обхващат и други хора, превърнали се в апатриди (безотечественици), след като изгубили гражданството си. Благодарение на тези паспорти стотици хиляди хора намерили убежище на нови места по света. Предложението на Шелнхубер, направено в кулоарите на климатичната конференция на ООН в Полша, вероятно ще срещне съпротива от богатите държави, които се безпокоят от възможността милиони бежанци да се отправят към тях през следващите десетилетия.", "date": "2018.12.13", "title": "Учен: Климатични паспорти за напуснали дома си заради глобалното затопляне"}
{"url": "https://www.24chasa.bg/novini/article/7198710", "text": " представи тенденциите при пазаруване по Коледа и Нова година, като очерта няколко основни наблюдения: потребителите започват подготовката на празниците от все по-рано с всяка изминала година, пазаруват повече, в по-големи количества и по-качествени и премиум стоки, като за коледната трапеза са все по-склонни да експериментират с различни от обичайните и традиционни вкусове. Разбира се, интересът към българските стоки се запазва, като веригата отчита най-високия дял на продадени артикули, произведени в България, при свежите храни – млечни, колбаси, риба, замразени храни, тестени изделия –   за периода януари-ноември 2018 г. Следват ги плодовете и зеленчуците с дял от   за същия период. Наблюдава се устойчива тенденция с всяка изминала година коледно-новогодишното пазаруване да започва все по-рано, въпреки че традиционно най-горещите дни за пазар остават 23 и 30 декември. Само за декември 2017 г. Kaufland регистрира над   от покупки. За да подсигури все по-голямата и разнообразна потребителска кошница през този период, веригата обогатява стандартния си асортимент от над 22 000 арткула с допълнителни   само за празниците, съобразени изцяло с разнообразието от вкусови предпочитания на клиентите. С всяка изминала година потребителите пазаруват повече през празничния период. Търговската верига отчита ръст в средната стойност на покупката преди всичко заради пазара в по-големи количества. Пример за това са продажбите, реализирани само за една седмица, тази преди Коледа, на портокали в кофа, които възлизат на  . Ръстът се дължи още на тенденцията по празниците потребителите да избират по-висок клас продукти – както хранителни, така и нехранителни. Забелязва се предпочитание към известни марки продукти за трапезата и за подаръци за близките. Собствената марка детски играчки Kidland, която Kaufland представи през ноември 2018 г. например, е основната причина до момента да са продадени   в сравнение със същия период миналата година. Дори, когато търсят базови артикули за празничната трапеза, потребителите отново са склонни да избират по-премиум предложения. В същото време остават ценово чувствителни и интересът към промоциите се запазва, особено към отстъпки при по-високия клас продукти. Богатият асортимент и комплексните решения, тип „one stop shop”, които Kaufland предлага, традиционно привличат и нови клиенти по празниците, които искат да експериментират нови и непознати вкусове и търсят по-широк кръг от стоки, извън обичайните, за празниците. Със специалния коледен кът, който Kaufland тази година обособи в мрежата си от хипермаркети в страната, компанията улеснява потребителя, като събира на едно място коледните предложения за по-бърз и лесен избор. Свежата витрина на веригата пък ще предлага готови всички традиционни ястия за трапезата на Бъдни вечер. Наблюдава се тенденцията по Коледа и Нова година потребителите да търсят по-бързи и готови кулинарни решения. Това е особено валидно за консервите – кисело зеле, корнишони, туршия, лозов лист и люти чушлета. Времето да ги приготвят сами е все по-малко, затова клиентите залагат все повече на готовите продукти, които могат да купят. Докато трапезата на Бъдни вечер е строго традиционна, то тази на Коледа става все по-разнообразна. Клиентите все повече избират необичайни и гурме решения, в това число и чуждестранни. Доказателство е все по-засиленият интерес към хамона. Хамонът от луксозната марка на Kaufland Exquisit, който веригата предлага ексклузивно по празниците, бележи   в продажбите през 2018 г. в сравнение с 2017-а. Ръст в продажбите отчитат още прошутото, антипастите, панетоне и щолен. В последните години нараства значително и продажбата на пуйки. В Kaufland продажбите им в количество към момента са с  , отколкото през цялата 2017 г. С оглед именно на тази тенденция и все по-експериментаторския дух на потребителите, Kaufland допълва стандартните си предложения и с още   висок клас за ценители, селектирани от   – Европа, Северна и Южна Америка и обобщени в луксозната брошура на веригата, валидна до края на 2018 г. Изкушенията включват висококачествени месни специалитети като уругвайски говежди ростбиф, испански и италиански колбаси, сурово сушена шварцвалска шунка, френски терини – от заек, глиган и патешко месо, пастети и деликатеси от гъши дроб. Изборът сред рибите е обогатен с канадски омар и мариновани белени скариди, червен хайвер и филе от аншоа.", "date": "2018.12.13", "title": "Kaufland България отчита все по-голяма и разнообразна потребителска кошница по време на коледните и новогодишни празници"}
{"url": "https://www.24chasa.bg/novini/article/7198993", "text": "Лидерът на партията Независими гърци Панос Каменос изрази намерение да подаде оставка от поста министър на отбраната на Гърция в случай, че Преспанското споразумение между Гърция и Република Македония бъде ратифицирано от гръцкия парламент, съобщават гръцките медии, цтирани от БТА. В слово пред представители на въоръжените сили в Лариса, Централна Гърция, Каменос обвини Скопие, че от последните изявления на премиера на страната Зоран Заев изглежда, че страната е решила да продължи с провокативните декларации и иредентистките намерения. Според Каменос, както е цитиран от телевизия Скай, това може да доведе до фактическото обезсмисляне на това споразумение, което е мъртво след подобни изявления.", "date": "2018.12.13", "title": "Гръцки министър подава оставка, ако бъде гласувана спогодбата от Преспа"}
{"url": "https://www.24chasa.bg/novini/article/7199018", "text": "„2019 г. ще бъде преломната. Това ще е годината, в която ще бъдат пречупени амбициите на опозицията за предсрочни избори и смяна на властта”. Това заяви в предаването „Плюс-Минус. Коментарът след новините” по  депутатът от ГЕРБ Спас Гърневски. Той коментира социологическите изследвания, според които подкрепата за управляващи и опозиция почти се изравнява. „Дори да сме стигнали средата на мандата, след всичко, което се разви от първия ден, опозицията от първия ден започна битка с управляващите, целият този период на безпрецедентни атаки срещу управляващите, особено тази година, не може да не доведе до едно такова съотношение относно доверието”, заяви Гърневски. „Най-нормално е президентът да се срещне с управляващите. Но когато не искаш да се срещнеш с управляващите, не се интересуваш дали изпълняват програмата си, а искаш да се срещнеш с хора, които са изгубили изборите, искаш да обсъдиш тяхната абстрактна визия – това не е нормално”, заяви Гърневски. За дискусията, организирана от президента, по темата за прозрачността на изборите, на която ГЕРБ не отиде, Спас Гърневски заяви: „Насрочва я в последния момент. И когато прави такава среща за Изборния кодекс, би било нормално към президента също да има зададени въпроси. А такива са зададени. Има сериозни съмнения за президентските избори. Има ли в неговата кампания социално слаби хора, които се явяват спонсори на неговата кампания като подставени лица”, запита Гърневски.", "date": "2018.12.13", "title": "Спас Гърневски: 2019 г. ще бъдe преломна, ще пречупи амбициите на опозицията"}
{"url": "https://www.24chasa.bg/novini/article/7199025", "text": "Френската полиция започна операция в квартал на Страсбург, където за последно е видян  , предадоха Ройтерс и Асошиейтед прес. Елитните сили на френската полиция бяха разположени на улица в квартала Нойдорф, където е обособен периметър за сигурност, предаде БТА. Френски полицейски представител каза, че силите на реда предприемат операцията само въз основа на предположение, че заподозреният Шериф Шекат може да се укрива в района. По-рано днес властите съобщиха, че такси е откарало Шекат до този квартал във вторник вечерта след нападението на Коледния базар. Смята се, че нападателят е бил ранен при престрелка с полицията същата нощ. При пристигането си в Брюксел за срещата на върха френският президент Еманюел Макрон каза, че тази вечер в Страсбург ще пристигне френският вътрешен министър Кристоф Кастанер.", "date": "2018.12.13", "title": "Акция в квартала на Страсбург, където може би се крие нападателят от Коледния базар"}
{"url": "https://www.24chasa.bg/novini/article/7199034", "text": "В България проблеми със строителството има, но те са свързани с предварителните проучвания и заданията, по които работят фирмите и да се търси „мафия” в сектора отблъсква младите специалисти от него. Това коментира изпълнителният директор на Камарата на строителите в България инж. Мирослав Мазнев в предаването \"Лице в лице\" по   ден, след като няколко фирми изкараха стотици единици тежка техника в София в знак на протест срещу политическото говорене. „Нарекоха ни „Мафия” – „Строителната мафия”, а тази строителна мафия е в България от 20 години една и съща, тя работи с всички. Ние, ако сме престъпници, всички ли през тези 20 години са част от мафията?”, запита Мазнев. „Ние имаме страхотни гаранции, които даваме за един дълъг период, това са европейски норми. В България има една магистрала, която е завършена само с една година гаранционен срок – АМ „Люлин”. Да питаме – мафия ли е било, какво е било?”, коментира строителят. Той посочи, че цените у нас са в пъти по-ниски от тези в близки до България държави и така просто не е възможно да се постигнат спряганите медийно отчисления към възложителите в размер на 40-50%. „Липсва професионална аналитичност върху нещата. (…) Не се вижда балтонът как ни стои, а че копчето е зашито накриво”, заяви Мазнев. По думите му проблеми често има в заданията и това е причината, например, за сегашното състояние на АМ „Тракия”. Той намекна и че експертизите на пътя край Своге, от който падна автобус и загинаха 20 души, също вероятно ще покаже, че трасето няма вина за инцидента. Според него България е уникален случай в бившия социалистически лагер, защото строителният сектор е останал в ръцете на местните фирми, а не на чужди. В същото време, той отбеляза, че фирмите не са в най-добра кондиция след два големи спада – около кризата през 2009 г. и при намаляването на инфраструктурните проекти след 2015 г.", "date": "2018.12.13", "title": "Мазнев: Ако има строителна мафия, то как 20 години всички работят с нея?"}
{"url": "https://www.24chasa.bg/novini/article/7199041", "text": "Работник e загинал при злополука в град Кермен, съобщават от ОД на МВР-Сливен, цитирани от   Инцидентът е станал около 09.00 часа в дърводелски цех. За случая е уведомена местната структура на „Инспекция по труда“. Загиналият е бил машинен оператор и е работил на трудов договор. Съвместна проверка на инспекцията и териториалното поделение на Националния осигурителен институт в Сливен ще установи дали в случая се касае за трудова злополука.", "date": "2018.12.13", "title": "Работник загина при злополука в дърводелски цех в Кермен"}
{"url": "https://www.24chasa.bg/novini/article/7199040", "text": "Президентът на Косово Хашим Тачи, облечен във военно яке, посети днес казарми близо до столицата Прищина, за да увери всички общности в Косово и особено сръбската, че бъдещата армия на Косово ще продължи да им служи без каквито и да било етнически различия, предаде АП, цитирана от БТА. Командващият силите за сигурност на Косово генерал-лейтенант Рахман Рама изтъкна, че никой не трябва да се страхува от новата армия на Косово, която няма да бъде \"заплашваща сила\". Нашата основна цел е да създадем сили, които ще бъдат мултиетнически, всеобхватни и които ще служат на всички граждани без разлика, заяви Рама пред Асошиейтед прес.", "date": "2018.12.13", "title": "Хашим Тачи: Бъдещата армия на Косово ще служи на всички граждани"}
{"url": "https://www.24chasa.bg/novini/article/7199050", "text": "Турският президент Реджеп Тайип Ердоган заяви днес, че 454 проекта на стойност от близо 4,5 милиарда долара ще бъдат осъществени в рамките на оповестения втори 100-дневен план за действие на правителството, предаде в.\"Хюриет дейли нюз\". Ердоган представя днес плана за действие за предстоящия нов 100-дневен период от работата на новото правителство след преминаването към президентска система на управление, предаде БТА. Първият 100-дневен план за действие, оповестен на 3 август, включваше над 1000 проекта. Президентът посочи, че правителството е предвиждало бюджет от 43 милиарда турски лири за 400 проекта в плана, но в крайна сметка е изразходвало 37,3 милиарда за 340 проекта, които са финализирани. Ердоган обяви, че в рамките на новия 100-дневен план ще бъде създаден Фонд за развитие на Турция, чиято цел ще бъде да насърчи инвестиции на частния капитал и да създаде алтернативно финансиране за високотехнологични инвестиции. Президентът съобщи, че ще бъде създаден също Комитет за финансова стабилност и развитие с оглед укрепване на финансовата стабилност и развитие на финансовия сектор. Ердоган каза също, че Турция полага усилия за използване на местни валути в търговията с 12 страни. Той отбеляза, че турското външно министерство ще предприеме нови инициативи в чужбина, насочени срещу финансиране на поддръжници на Кюрдската работническа партия /ПКК/ и на ФЕТО. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в страната през 2016 г. Ердоган обяви, че през новия 100-дневен период ще започне строителството на наземна част от газопровода \"Турски поток\" на турска територия. Сред културните проекти в новия план за действие е реставриране на осем исторически джамии и социални комплекси.", "date": "2018.12.13", "title": "Ердоган: Проекти за 4,5 млрд. долара през вторите 100 дни на правителството"}
{"url": "https://www.24chasa.bg/novini/article/7199066", "text": "Еврото поевтиня в късния следобед, след като ръководителят на Европейската централна банка Марио Драги заяви, че стимулирането на еврозоната чрез „количествено улесняване“ може да бъде възобновено по всяко време при необходимост, съобщи АФП. Драги направи коментара днес, малко след като ЕЦБ обяви края на 3-годишната си програма на изкупуване на държавни и корпоративни облигации, предаде  . От 2015 година досега банката вложи в икономиката на еврозоната по този начин 2 трилиона и 600 милиарда евро. Икономическият растеж обаче отново се забави през последните месеци, а инфлацията остана под желаните 2 процента. Към този час еврото се разменя за долар и 13 цента.", "date": "2018.12.13", "title": "Еврото поевтиня"}
{"url": "https://www.24chasa.bg/novini/article/7199065", "text": "Турция е завършила подготовката за операция на турската армия срещу кюрдските формирования на изток от река Ефрат в Сирия, за която вчера съобщи президентът Реджеп Тайип Ердоган, предаде ТАСС, като се позовава на турския телевизионен канал НТВ. Според телевизията тирове са транспортирали днес артилерийски установки и танкове в град Килис, който е разположен на турско-сирийската граница. В Килис са били прехвърлени също военнослужещи от различни части на страната. Турският телевизионен канал ТРТ съобщи вчера, че през изминалите два дни Турция е прехвърлила военна техника и отряди за специално назначение на границата със Сирия. Вчера турският президент Реджеп Тайип Ердоган заяви, че до няколко дни Анкара ще започне операция на изток от р. Ефрат. \"Ще започнем операцията за прочистването от сепаратисти терористи на изток от Ефрат до няколко дни\", каза президентът и подчерта, че американските военни в района, които си сътрудничат на терен със сирийската кюрдска милиция Сили за защита на народа, не са цел на планираната операция. По думите на Ердоган \"тази стъпка ще позволи да бъде открит пътят за политическо решение и за по-здраво сътрудничество\". По-рано Турция проведе две военни операции на територията на Сирия - \"Ефратски щит\" и \"Маслинова клонка\". На пресконференция след края на срещата на върха на Г-20 в Аржентина Ердоган заяви също, че Анкара в скоро време ще прочисти от терористични формирования района на изток от река Ефрат.", "date": "2018.12.13", "title": "Турция завършила подготовката за военна операция на изток от река Ефрат в Сирия"}
{"url": "https://www.24chasa.bg/novini/article/7199071", "text": "Британската министър-председателка Тереза Мей обяви при пристигането си в Брюксел, че не очаква незабавен пробив за Брекзит на започналата днес европейска среща на високо равнище, предаде Франс прес, цитирана от БТА. \"Не очаквам незабавен пробив, но се надявам, че можем да започнем да работим възможно най-бързо по необходимите гаранции\", каза Мей преди началото на срещата. Мей пристигна в Брюксел, за да поиска допълнителни гаранции за споразумението за Брекзит от своите 27 колеги, особено по въпроса за предпазния механизъм, целящ да се избегне връщане на физическа граница между Република Ирландия и британската провинция Северна Ирландия. Британският парламент, включително и самата Консервативна партия, изразиха огромни резерви по въпроса, опасявайки се, че Обединеното кралство може да се окаже задържано за неопределено време в ЕС чрез този предпазен механизъм. \"Приемам силата на мнението в камарата на общините и затова днес ще съм настойчива пред колегите си\", каза Мей. Тя призна, че пристига след труден ден, след като снощи оцеля при вот на недоверие. Мей потвърди, че ще напусне премиерския пост преди следващите избори, които трябва да са през 2022 г., след като обяви това пред депутатите консерватори преди гласуването на вота на недоверие. Германският канцлер Ангела Меркел каза, че лидерите на държавите от ЕС няма да променят споразумението с Великобритания за Брекзит, но могат да обмислят допълнителни гаранции, предаде Асошиейтед прес. Канцлерката каза при пристигането си в Брюксел, че е много добре дошло, че Мей е оцеляла при вота. Тя предупреди да не се очаква прекалено голям компромис от ЕС. Меркел смята споразумението за напускане, което Мей се бори да бъде одобрено от британските законодатели, за \"много добре договорено\". Меркел каза: \"Разбира се, и ние имаме принципи и не виждам как може да променим отново това споразумение за напускане. Можем, разбира се, да разговаряме за това дали да има допълнителни гаранции, но 27-те (оставащи) държави членки ще са много единни по това и ще изразят ясно интересите си\". Тя изтъкна, че общността желае \"много, много добри отношения с Великобритания след напускането на Великобритания\". Президентът на Франция Еманюел Макрон каза днес, че от британската министър-председателка зависи да намери решение, така че да прокара сделката за Брекзит през парламента и че споразумението не може да бъде предоговаряно, предаде Ройтерс. \"Тази вечер може да водим политическа дискусия, но законовите рамки и споразумението, които бяха договорени, не трябва да бъдат променяни\", каза Макрон пред репортери преди срещата. \"Важно е да се избегне всякаква неяснота: не може да отворим отново законово споразумение, не можем да предоговаряме това, което е договорено след неколкомесечна работа\", каза френският президент. Австрийският канцлер Себастиан Курц каза, че има място за \"по-добро тълкуване\" на сделката за излизане на Великобритания от ЕС, но споразумението не може да бъде предоговаряно, предаде Асошиейтед прес. В момента Австрия е ротационен председател на ЕС. Според Курц Мей разбира, че \"няма да има предоговаряне на споразумението за напускане\". Според австрийския канцлер останалите държави от ЕС ще демонстрират \"известна готовност на срещата в Брюксел да намерят може би някакво по-добро обяснение на бъдещите отношения\" между ЕС и Великобритания. Свикване на втори референдум за излизане на Великобритания от ЕС би било по-добре, отколкото Брекзит без споразумение - \"твърд Брекзит\", което може да се случи сега, заяви днес премиерът на Люксембург Ксавие Бетел при пристигането си на двудневната среща на върха на ЕС в БРюксел. Бетел каза, че лидерите на ЕС очакват от Мей разяснения за ситуацията в Лондон. \"Ако тя ни обясни някои неща, можем да започнем обсъждане. Наистина искам да й помогна\", отбеляза той, цитиран от ТАСС. Споразумението за излизане на Великобритания от ЕС, съгласувано на 25 ноември, не може да бъде променено, заяви днес председателят на Европейския парламент Антонио Таяни на пресконференция в Брюксел. \"Може да тълкувате политическата декларация за бъдещите отношения, но когато става дума за споразумението, то не може да бъде променяно\", каза Таяни, цитиран от ТАСС. Той допълни, че Евросъюзът ще се радва, ако Великобритания реши да остане в общността.", "date": "2018.12.13", "title": "Мей пристигна за преговори за Брекзит в Брюксел, но не очаква незабавен пробив"}
{"url": "https://www.24chasa.bg/novini/article/7199078", "text": "Самолетът-носител \"Уайт найт 2\" със суборбиталния космически кораб \"Спейсшип 2\" от модела \"Юнити\" излетя за поредния тестови полет от летище в пустинята Мохаве в Калифорния, съобщи Асошиейтед прес, цитирана от БТА. Двамата пилоти ще се опитат корабът за пръв път да бъде отведен до границите на космоса, т.е. до въображаемата граница между стратосферата и космическото пространство. \"Уайт найт 2\" трябва да се издигне на височина около 15 км, преди корабът да се отдели от него и да започне да планира. След това двамата пилоти се надяват да го отведат до височина над 50 мили (80 км).", "date": "2018.12.13", "title": "Суборбиталният космически кораб \"Спейсшип 2\" стартира от пустинята Мохаве"}
{"url": "https://www.24chasa.bg/novini/article/7199082", "text": "Няма да има среща между Доналд Тръмп и Владимир Путин, преди Русия да освободи украинските кораби и моряци, задържани близо до Крим, каза днес съветникът на Тръмп по националната сигурност Джон Болтън, цитиран от Ройтерс и БТА. \"Не виждам условия в обозримо бъдеще, при които такава среща да се състои, преди корабите и екипажите да бъдат освободени\", каза Болтън пред журналисти във Вашингтон.", "date": "2018.12.13", "title": "САЩ: Няма да има среща Тръмп-Путин, докато Русия не освободи украинските моряци"}
{"url": "https://www.24chasa.bg/novini/article/7198943", "text": "Да отпадне статутът й на търговско дружество и принципал на Правителствена болница да стане здравното министерство. Това решение на Министерския съвет гласуваха и не приеха депутатите от парламентарната здравна комисия на редовно заседание, което приключи току-що. Около час продължиха дебатите около казуса, който на практика позволяваше болница \"Лозенец\" да се закрие, а сградата й да бъде използвана за създаване на национална педиатрична болница. Идеята за това обяви здравният министър Кирил Ананиев в края на ноември. Подобен развой обаче поставя под въпрос съществуването на Медицинския факултет към СУ, защото \"Лозенец\" е негова учебно клинична база, без която факултетът не може да има акредитация. Въпреки уверението на Ананиев, че за акредитацията, студентите и преподавателите няма да има проблем, вчера Академичния съвет изрази протестна готовност, докато не бъде създаден подробен план за действие по преструктуриране, който да бъде широко обсъден и одобрен от всички засегнати страни. Това поискаха и депутатите от ресорната комисия. За да изпълни искането от тях обаче, министър Ананиев обясни, че трябва първо да има правата над новата болница. Въпреки това депутатите гласуваха 11 гласа \"за\" и 11 \"въздържал се\".", "date": "2018.12.13", "title": "Правителствена болница да мине към здравното министерство не мина на първо четене"}
{"url": "https://www.24chasa.bg/novini/article/7198912", "text": "Премиерът Бойко Борисов се е срещнал днес със заместник-председателя на Европейската комисия Франс Тимерманс преди началото на заседанието на Европейския съвет. След срещата премиерът съобщи пред български журналисти в Брюксел, че Тимерманс го е насърчил да се продължи работата по изпълнението на останалите изисквания за прекратяване на механизма за сътрудничество и проверка, предава БТА. Премиерът е обсъдил с Тимерманс въпросите около дейността на комисията за отнемане на незаконно придобито имущество и наказателното преследване на уличените в незаконна дейност. Борисов уточни, че скоро ще бъдат приети съответните законови поправки, които удовлетворяват ЕК. Премиерът съобщи, че разговорът е засегнал разширяването на Шенген и борбата на нашата страна с контрабандата и незаконното разпространение на оръжие, както и действията в Агенцията за българите в чужбина. Той уточни, че е получил похвали за българските служби, че сами са установили и задържали съответните служители. Премиерът добави, че е разговарял по този въпрос с германския канцлер Ангела Меркел, от която също е получил само похвали. По въпроса за Шенген Борисов посочи, че нашите летища са доказано шенгенски. За сухопътната граница страхът на някои европейски държави е, че при друго правителство, което не се справя с миграционната вълна, както примерно нашите съседи, минавайки през шенгенска България, Гърция, Румъния, Унгария, стигат до Западна Европа, без да има къде да ги спрат, поясни той. Шенген по земя вече няма, навсякъде вече има граници, добави премиерът. Той коментира, че е изумен от това отново днес да се налага да се обсъжда въпросът с Великобритания, след като преди броени дни имаше извънредно заседание, посветено само на това и на което споразумението между ЕС и Лондон бе одобрено от европейските държавни и правителствени ръководители в неделен ден. Тази тема повече трябва да приключи, каза Борисов. По неговите думи е необходимо най-вече запазването на сътрудничеството с британските служби за сигурност, особено на фона на събития като терористичния удар в Страсбург тази седмица. Той отбеляза, че е бил попитан от своите колеги в Брюксел за решението на нашата страна да не подкрепи в Маракеш споразумението на ООН за миграцията. Премиерът е дал пример с терористичната дейност, извършвана от хора с миграционни корени. По неговите думи страхът на българите не е от някой, който дойде да работи в Европа за месец, два, пет. Страхът е впоследствие, това е проблемът. Европейските граждани са работили цяла година, за да има такъв брутен вътрешен продукт. Това означава огромни усилия на тези хора и граждани. Сега, в най-светлите ни празници, излезли със семействата си, направили си красиви базари, да се радват, да са щастливи, и да излезе някой с автомата да ги очисти. И ние да говорим как да се грижим за тези хора. Просто е нелепо в този момент и това им отговорих, поясни министър-председателят.", "date": "2018.12.13", "title": "Борисов в Брюксел: Летищата ни са доказано шенгенски, Шенген по земя вече няма (Видео)"}
{"url": "https://www.24chasa.bg/novini/article/7198920", "text": "Осемте обвинени за контрабанда със злато в особено големи размери в Гърция бяха освободени днес, след като мярката им за неотклонение беше заменена с по-лека, съобщава \"Ефимерида тон синдактон\", цитиран от БТА. На известния собственик на заложни къщи Димитрис-Рихардос Милонас и на един турски гражданин е наложена гаранция от 200 хиляди евро. Двамата и останалите шестима обвиняеми имат и забрана да напускат страната и задължение да се явяват в полицейски участък веднъж месечно.  При операцията бяха конфискувани големи количества злато и сребро, оръжия, големи парични суми и бижута.", "date": "2018.12.13", "title": "Освободиха задържаните за контрабанда със злато в Гърция"}
{"url": "https://www.24chasa.bg/novini/article/7198928", "text": "Агенцията за гранична и брегова охрана на Европейския съюз (Frontex) съобщи, че броят на мигрантите, влизащи в Испания през Средиземно море, от началото на тази година е повече от двойно по-голям в сравнение със същия период през 2017 г., предаде Асошиейтед прес. Днес Фронтекс обяви, че почти 53 000 нелегални мигранти са пристигнали в Испания през първите 11 месеца на 2018 г. Повечето са от Мароко, Гвинея и Мали, предаде БТА. Като цяло, според Фронтекс, броят на хората, опитващи се да достигнат европейските брегове през Средиземно море, тази година рязко е намалял, тъй като от Либия за Италия се отправят по-малко хора. Фронтекс посочи, че около 138 000 души са пристигнали до ноември, което е спад с 30 процента в сравнение със същия период на 2017 г. Въпреки намалелия брой пристигнали мигранти, ЕС не е в състояние да постигне единодушие за политиката към миграцията и това породи големи сътресения в общността.", "date": "2018.12.13", "title": "\"Фронтекс\": Расте броят на мигрантите, влизащи в Европа през Испания"}
{"url": "https://www.24chasa.bg/novini/article/7198613", "text": "Решението на Прищина да създаде собствена армия се явява провокация и нанася щети на стабилността на балканския регион, заяви днес президентът на Сърбия Александър Вучич в разговор с ръководителя на мисията на ООН в Косово Захир Танин, предаде ТАСС, цитирана от БТА. Президентът Вучич заяви, че намерението на Прищина да формира армия е нова провокационна и едностранна мярка след въвеждането на мита за сръбските стоки. Сръбският президент каза, че това предизвиква голяма обезпокоеност в Сърбия за бъдещето на сърбите в Косово. Той заяви, че Сърбия ще направи всичко, за да запази мира и стабилността, но ситуацията значително ще се влоши, след като утре Прищина вземе решение за формиране на армия, въпреки международното право. Вучич напомни, че според резолюция 1244 на Съвета за сигурност на ООН, силите на НАТО в Косово (КейФОР) имат мандат да разоръжават нелегални сили на косоварите. Сръбският президент съобщи също, че възнамерява да проведе консултации с привържениците на Сърбия в Съвета за сигурност на ООН за действията, които могат да бъдат предприети като ответна реакция на формирането на армия на Косово. Парламентът на Косово се очаква утре да одобри закон за превръщане на съществуващите сили за сигурност с численост 4 000 души в по-голяма, леко въоръжена армия, отбелязва АП.", "date": "2018.12.13", "title": "Вучич: Решението на Косово да създаде армия е нова провокационна мярка"}
{"url": "https://www.24chasa.bg/novini/article/7198641", "text": "Доналд Тръмп заяви днес в \"Туитър\", че никога не е искал от бившия си адвокат Майкъл Коен, осъден вчера на три години затвор, да нарушава закона, предаде Франс прес, цитирана от БТА. \"Никога не съм искал от Майкъл Коен да нарушава закона. Той бе адвокат и би трябвало да познава закона\", написа президентът. \"Коен бе признат за виновен по няколко обвинения и това няма никаква връзка с мен\", добави Тръмп. Нюйоркската прокуратура смята, че Коен е нарушил закона за финансирането на предизборните кампании и че е действал под давлението на Тръмп.", "date": "2018.12.13", "title": "Тръмп: Никога не съм карал Майкъл Коен да нарушава закона"}
{"url": "https://www.24chasa.bg/novini/article/7198646", "text": "Председателят на Комисията по вътрешна сигурност и обществен ред Цветан Цветанов участва в 109-ата среща на Управителния съвет на \"Европол\" в качеството си на представител на Съвместната група за парламентарен контрол над дейността на агенцията, съобщиха от пресцентъра на Народното събрание. На срещата бяха обсъдени плановете за стратегическите приоритети и за засилването на работата на организацията в дългосрочен план като център за обмяна не само на оперативна информация, но и на добри практики между правоохранителните служби на европейско ниво. Цветан Цветанов подчерта, че стратегическото разгръщане на работата на \"Европол\" е в полза на всяка една държава-членка и допринася за сигурността на всеки европейски гражданин. Същевременно, за да се извършва тази работа ефективно и в изпълнение на високите оперативни стандарти и цели, е необходимо тя да бъде подплатена с необходимия за това бюджет и политическа подкрепа както от изпълнителната власт, така и от парламентаристите на национално и европейско ниво. Председателят на Управителния съвет на Европол Прит Паркна благодари на Цветан Цветанов за експертния му принос по време на дебатите от дневния ред и подчерта, че неговата позиция е от решаващо значение за генериране на добавена стойност на политическо ниво за работата на Европол, както и за изграждането на повече доверие, легитимност и отчетност на агенцията.", "date": "2018.12.13", "title": "Благодарят на Цветанов за експертен принос на срещата на \"Европол\" във Виена"}
{"url": "https://www.24chasa.bg/novini/article/7198695", "text": "Председателят на Комисията по културата и медиите Вежди Рашидов, който е и председател на групата за приятелство със Саудитска Арабия в Народното събрание, се срещна днес в парламента с гостуващата у нас делегация на Фондация „Крал Абдулазис“ от Саудитска Арабия. На срещата присъстваха и народните представители Адлен Шевкед и Александър Симов, които са членове на групата за приятелство със Саудитска Арабия, съобщиха от пресцентъра на Народното събрание. Членовете на делегацията д-р Сюлейман Салим Шахри, Юсеф Мансур Абу Хеймид и Мансур Алхауити запознаха Вежди Рашидов с дейността на фондацията, начело на която е кралят на Саудитска Арабия. Организацията има повече от 400 научни издания за културно наследство, подкрепя големи проекти в света и иска да си сътрудничи с България. Вежди Рашидов увери гостите, че съществува добър потенциал за културен обмен между двете страни и изтъкна, че България има уникално културно наследство, достойно да бъде показано в най-престижните световни зали. Гостите приеха със задоволство идеята на Рашидов да се работи за организиране на изложба с ценни ръкописи от Националната библиотека „Св. Св. Кирил и Методий“ в Саудитска Арабия, както и да се обсъдят конкретни възможности за проекти в областта на различните изкуства.", "date": "2018.12.13", "title": "Вежди Рашидов към делегацията на Саудитска Арабия: Имаме уникално културно наследство"}
{"url": "https://www.24chasa.bg/novini/article/7198683", "text": "Кметовете на общините Пещера, Брацигово, Стамболийски и Кричим са изпратили официално писмо до Министерство на транспорта с искане да бъдат възстановени два влака по линията Пловдив-Пещера и обратно. Това съобщават от пресцентъра на община Пещера след проведена среща между кметовете на общините, през които са преминавали спрените влакове, цитирани от БТА. От там посочват, че влак тръгващ от гр.Пловдив в 17.35 ч., и влак тръгващ от гр.Пещера в 18:55 часа, са се ползвали основно от хора, които работят в други населени места, ученици и студенти. От пресцентъра припомнят също, че 117 жители на Пещера са внесли до кмета Николай Зайчев подписка срещу новото разписание на БДЖ в сила от 9 декември. С проблема е запознат и областният управител на Пазарджишка област Стефан Мирев.", "date": "2018.12.13", "title": "Кметове искат да се възстановят два влака по линията Пловдив - Пещера"}
{"url": "https://www.24chasa.bg/novini/article/7198685", "text": "Апелативният спецсъд остави Николай и Евгения Баневи в ареста. Според магистратите двамата имат достатъчно финансови възможности, за да си организират напускане на страната. Те контролират фирми на Сейшелите и Панама, както и имат познанства в чужбина. \"Не сме изненадани, очаквахме това решение\", казаха в своето около 10-минутно изявление след обявяването на присъдата Евгения и Николай Баневи. Двамата обявиха, че политически партии не са им искали пари, защото са знаели, че те не дават. Банев призова обществото да следи развитието на делото, за да види как ще приключи процесът срещу тях.  Баневи отново отрекоха да разполагат с 1 милиард лева в швейцарска сметка. \"Дай Боже да ги имаме, пошегува се Евгения Банева\".  Съпругът й уточни, че по делото няма нито един негов подпис или на жена му, а на други хора, които са били на трудови договори и на работа в холдинга. Николай Банев припомни, че два пъти е разговарял с премиера Борисов за състоянието на \"Полимери\". Отрекоха и твърдения на тяхната счетоводителка Мария Николова, че Евгения Банева не е разрешила 1 милион лева да бъдат внесени по сметка на предприятието \"Полимери\", защото щяла да си купува кола.", "date": "2018.12.13", "title": "Съдът остави Баневи в ареста. Те: Не сме изненадани"}
{"url": "https://www.24chasa.bg/novini/article/7198747", "text": "САЩ призоваха Унгария да подобри отношенията със съседна Украйна и да не се опитва да блокира сътрудничеството на Киев с НАТО, заявявайки, че \"ако Украйна се провали, Унгария ще бъде на фронтовата линия на руска агресия\", предаде Ройтерс, като се позова на американското посолство в Будапеща. Унгария обвинява Украйна, че погазва образователните права на етническото унгарско малцинство, и заплашва като ответна мярка да блокира усилията на Киев за сближаване с НАТО и ЕС, посочва Ройтерс, цитирана от БТА. Посланикът на САЩ в Будапеща Дейвид Корнстийн е заявил пред парламентарна комисия, че Унгария може да направи повече за \"приоритетна подкрепа на съюзите\" в момент, когато, по думите му, \"Русия представлява подновена заплаха за Украйна и Европа\". \"Сега повече от всякога Русия подлага Запада на тест\", твърди Корнстийн в изявление, разпространено от посолството. \"Силното ни усeщане е, че като съюзници в алианса най-добрият начин да насърчаваме реформите в Украйна е като разговаряме с нея, а не като блокираме ангажимента й с НАТО\", заявява той. По думите на Корнстийн Унгария, която е силно зависима от руския нефт, газ и ядрена експертиза, си играе с огъня като ухажва президента Владимир Путин. \"Трябва да не изпускаме от поглед голямата картина\", казва Корнстийн. \"Путин не се интересува от националния суверенитет. Неговото виждане е неоимперско. Ако Украйна се провали, Унгария ще бъде на фронтовата линия на руската агресия\", продължава американският дипломат. Държавният секретар в унгарското външно министерство Левенте Модяр е заявил пред парламентарната комисия, че различията между САЩ и Унгария не са стратегически и че се надява, че диалогът ще спомогне за коригирането им, според държавната информационна агенция MTI. Унгарският премиер Виктор Орбан подкрепи западните санкции срещу Русия заради анексирането на Кримския полуостров и подкрепата за проруските сепаратисти в Източна Украйна, но същевременно критикува тези мерки.", "date": "2018.12.13", "title": "САЩ: Унгария да не блокира сътрудничеството на Украйна с НАТО"}
{"url": "https://www.24chasa.bg/novini/article/7198746", "text": "Билбордове със снимки на прегърнати хомосексуални двойки разгневиха бургазлии. Паната са разположени на 5 възлови места в града и изобразяват прегърнати двама мъже или жени пред обществени сгради под надпис \"Няма страшно. Това е просто любов\". Реакцията срещу тях не закъсня в социалните мрежи, които са заляти с гневни коментари, три жалби са пуснати и в общината. Билбордовете са разположени на главния булевард \"Стамболов\" и ул. \"Индустриална\", където минават много пешеходци и рейсове на обществения транспорт. Билбордовете, рекламиращи любов между еднополови, са на софийската фирма \"Интерактив медия\" и са част от кампания на проект, финансиран от ЕК \"Заедно за правата на ЛГТБИ /лесбийски, гей, бисекуални и трансексуални/ в България\". Преобладаващите коментари в социалните мрежи са, че правата на хомодвойките не са нарушени и няма нужда да се набиват в очите на хората толкова показно. Освен това объркват децата и са в разрез с християнската религи, възмущават се бургазлии. Дори се появиха призиви към граждани да ги свалят или зацапат с боя. Възмущението в Бургас е огромно като се има предвид, че преди година в града се чуха и призиви да се разбрани разхождането по бански на обществени места в града. Акцията бе подета от евангелски пастори, но остана без последствие.", "date": "2018.12.13", "title": "Билбордове с гей двойки разгневиха Бургас (Снимки)"}
{"url": "https://www.24chasa.bg/novini/article/7198720", "text": "Президентът на Русия Владимир Путин подписа указ за преместването на столицата на Далекоизточния федерален окръг (ДФО) от Хабаровск във Владивосток, съобщи пресслужбата на Кремъл, цитирана от агенция ТАСС. Инициативата за преместването на столицата на ДФО бе подета по-рано от губернатора на Приморието Олег Кожемяко, а идеята бе подкрепена от вицепремиера и пълномощен представител на президента за Далечния изток Юрий Трутнев, премиера Дмитрий Медведев и шефа на администрацията на президента Антон Вайно. По думите на Трутнем преместването на столицата ще стане практически с нулеви разходи от бюджета. В последно време това е втората голяма административна промяна в Русия, след като през ноември 2018 г. с указ на Путин в състава на Далекоизточния федерален окръг  бяха включени Бурятия и Забайкалския край, които по-рано бяха част от  Сибирския федерален окръг.  Федералните окръзи бяха създадени от президента на Руската федерация през 2000 година и първоначално бяха 7: Централен федерален окръг (с център Москва), Северозападен (Санкт-Петербург), Северокавказки (Ростов на Дон), Приволжски (Нижни Новгород), Уралски (Екатеринбург), Сибирски (Новосибирск) и Далекоизточен (Хабаровск). По-късно през същата година Северокавказкият окръг бе преименуван на Южен, а през януари 2010 г. от неговия състав отново бе отделен Северокавказкият федерален окръг с център в Пятигорск. През 2014 г. бе създаден Кримският федерален окръг, който просъществува до юли 2016 г., когато влизащите в него Република Крим и Севастопол бяха присъединени към Южния федерален окръг.", "date": "2018.12.13", "title": "Путин премести столицата на Далечния изток на Русия от Хабаровск във Владивосток"}
{"url": "https://www.24chasa.bg/novini/article/7198774", "text": "Началникът на Пътна полиция в Казанлък Тодор Николов е изчезнал. Той е в неизвестност от 16 часа вчера. Днес не се е явил на работа и в момента се издирва от полицията, предаде  . Сигналът в полицията за изчезването на Николов е подаден от сестра му. За момента няма данни за престъпление, обясниха пред \"Хоризонт\" източници от МВР.", "date": "2018.12.13", "title": "Издирват началника на Пътна полиция в Казанлък"}
{"url": "https://www.24chasa.bg/novini/article/7198743", "text": "Новият Център за култура и образование \"Артиум\" в Несебър получи голямата награда в конкурса \"Сграда на годината 2018\", в категория \"Сгради култура и паметници на културата\". Жури от 31 експерта с председател зам.министърът на МРРБ Деница Николова, бе единодушно в избора си. С архитектурата си, разположената в сърцето на новия град сграда, както и с цялостната реконструкция на площад \"Жулиета Шишманова\", е осъществена приемственост между древното и съвременното в града на ЮНЕСКО. Използвани са основните принципи на несебърската архитектура без да се търси подражание на конкретни форми или имитация на дадена историческа епоха. Сградата следва логиката на несебърската къща, а вложените материали са реплика на традиционните каменен приземен етаж и дървени горни етажи с динамични еркери, коментират от общинската администрация. От там са категорични, че \"Артиум-ът\" е новият акцент в площадната композиция, в който ще се провеждат обществени мероприятия, учебни кръжоци, библиотечна и театрално-сценична дейност. Културният и градски център на Несебър е новото място за развиване и обогатяване на всякакъв вид културна дейност, за да остане жива онази непреходна културна приемственост, направила Несебър световно известен, сподели кметът Николай Димитров. Той припомни, че проектът за реконструкция на площад \"Жулиета Шишманова\" обхваща няколко функционални зони - главен подход от Новия град, главен подход от Стария град, входна зона при второстепенни входове на културния център, открита сцена, свободно площадно пространство за публични мероприятия, зони за отдих. Под площада е проектиран подземен паркинг.", "date": "2018.12.13", "title": "Вижте бижуто на Несебър, което грабна приза \"Сграда на годината 2018\" (Снимки)"}
{"url": "https://www.24chasa.bg/novini/article/7198586", "text": "Логото за изобразява две ръце, които държат глобус. В него присъства българският трикольор и се фокусира върху района на Балканите, където се намира България, съобщи изданието „Ватикан нюз“. За поканата да бъдем строители на мира, символизирана от двете ръце, се говори ясно в надписа с жълто на латински и на български „Pacem in Terris”. Мотото напомня за енцикликата на свети Йоан XXIII, първият апостолически делегат в България. Жълтият цвят и белият фон са цветовете на Ватикана. Логото за втората част от майската визита използва цветовете на Македония и на знамето й, представяйки пристигането на папа Франциск, който благославя. Отдолу е поставен като символ сарито на Майка Тереза – това са сините линии, които го характеризират. Скопие е рожденият град на основателката на Мисионерките на благотворителността. Мотото казва „Не се страхувай, малко стадо“ (от Евангелието на Лука). Само преди няколко дни папа Франциск се срещна съвсем неочаквано в Рим с българско семейство по повод 7 декември, „петък на милосърдието“. Папата напусна дома „Санта Марта“ във Ватикана, където живее и отиде да посети две общности в римски предградия, в които живеят болни и бедни хора. Папата беше придружен от монсиньор Рино Физикела, който оглавява папския съвет за нова евангелизация. Папата позвъни най-напред на вратата на фондацията „Каза Амика“ - структура за болни хора, нуждаещи се от постоянно болнично лечение, и за близките им. Става въпрос за хора с финансови затруднения, които нямат възможност да плащат за ежедневната си издръжка. В тази структура има много хора от Южна Италия и от Източна Европа, страдащи от тежки заболявания като тумори и левкемия. Тази структура е в помощ на няколко болници в Рим. Персоналът, посрещнал папата на вратата, останал напълно изумен от неочакваното посещение. Както съобщи агенция Анса, папата се шегувал и играл с някои от болните деца. Той изслушал внимателно историята на българското момче Андрей на 11 г., което е тежко болно от рак и е във въпросната структура с баща си Пламен. Папа Франциск изслушал и разказите за заболяванията и на други деца, намиращи се в общежитието, след което оставил дарове, както и пергаменти за спомен от срещата. След това папата посетил и център за терапия и рехабилитация в южния римски квартал Лаурентино. ", "date": "2018.12.13", "title": "Логото на папската визита в България - две ръце, които държат Земята"}
{"url": "https://www.24chasa.bg/novini/article/7198795", "text": "Руски гражданин от чеченски произход, бил се в редиците на организацията \"Ислямска държава\", е арестуван в Полша \"за участие и подкрепа на терористични организации\". Това съобщиха днес полските специални служби, цитирани от Франс прес. Мъжът е на трийсетина години и е идентифициран като Алви А. Той е бил заловен на 28 ноември и е бил вкаран в ареста за срок от три месеца, съобщи за АФП Станислав Жарин, говорител на координатора на полските специални служби, предаде БТА. Алви А. е участвал в боеве в Турция и в Сирия. Пребивавайки легално в Полша, той е участвал в \"група за логистична подкрепа на терористични организации\", каза говорителят. Той се е занимавал и с трафик на нелегални имигранти.", "date": "2018.12.13", "title": "Арестуваха бивш боец на \"Ислямска държава\" от чеченски произход в Полша"}
{"url": "https://www.24chasa.bg/novini/article/7198282", "text": "“Баща ми извади пистолет, зареди го и го насочи към главата ми, в лицето. Замръзнах на място. Бях втрещен и уплашен”, заяви пред Софийския районен съд вчера Бончо Ангелов, син на бившия шеф на ФК “Литекс” Ангел Бончев. Бизнесменът, който бе сред жертвите на бандата за отвличания Наглите, бе изправен пред съда по дело за закана за убийство. Според прокуратурата на 25 октомври 2017 г. в хидропарк “Казичене” Бончев извадил пистолет “Глок” и го насочил към сина си с думите: “Ей сега ще те гръмна като куче”. “Не се признавам за виновен. Ще дам обяснения по-късно”, заяви Бончев. Синът му бе доведен с белезници и маратонки без връзки, тъй като е задържан по друго дело за наркотици, което се води в Софийската градска прокуратура. Съдът разпита 4-има от явилите се шестима свидетели, сред които и Бончо. Той твърди, че отишъл с Диана Русева и мъжа ѝ да нахранят кучетата им в складове на хидропарка. Младата жена влязла в базата, но Бончев се появил и ѝ казал, че няма работа там. Диана твърди, че почнал да я обижда и псува, нарекъл я “коза тъпа”. Бончо чул, че става разправия и решил да я защити. Така син и баща застанали един срещу друг. Според Бончо баща му опитал да го удари, а той да го изрита над коляното. Ангел Бончев извадил пистолет “Глок”, заредил го и го насочил. Свидетелите си противоречат за това колко време го е държал и кога е дошъл екип на СОТ 161. Един от униформените застанал пред Бончо, а другият бързо убедил бизнесмена да свали оръжието. Между баща и син от известно време имало напрежение. Бончо твърди, че са подавани жалби, но те потъвали в 8-о районно. В хидропарка имало камери, но според Бончо Аврамов в деня на инцидента те са работели само половин час. Експерти, които са ги проверявали, ще бъдат разпитани на следващото заседание на 29 януари. Тогава на разпит ще бъдат призовани още двама от свиделите по делото.", "date": "2018.12.13", "title": "Синът на Ангел Бончев: Замръзнах, когато баща ми насочи пистолет срещу мен (Обзор)"}
{"url": "https://www.24chasa.bg/novini/article/7198858", "text": "Турският президент Реджеп Тайип Ердоган заяви днес, че се активизират преговорите с Русия за либерализация на визовия режим, предаде ТАСС. Ердоган представи днес плана за действие за предстоящия нов 100-дневен период от работата на новото правителство след преминаването към президентска система на управление, предава БТА. Активизирахме нашите преговори с Руската федерация относно либерализация на визовия режим, заяви Ердоган. По думите му през първите 100 дни от работата на правителството са били реализирани 340 пункта от общо 400 обявени по-рано. На 1 януари 2016 г. Русия преустанови действието на безвизовия режим с Турция. Мярката бе приета, след като на 24 ноември 2015 г. турски изтребители свалиха руски бомбардировач Су-24 в района на турско-сирийската граница. На 31 май 2017 г. руският президент Владимир Путин подписа указ, частично възобновяващ действието на споразумението за безвизови пътувания на граждани на Русия и Турция.", "date": "2018.12.13", "title": "Ердоган: Активизираме преговорите с Русия \nза отпадането на визовия режим"}
{"url": "https://www.24chasa.bg/novini/article/7198904", "text": "Необходима е поправка в Закона за отбраната и въоръжените сили, с която да се даде възможност да се реагира при ситуации, в които няма договор за храненето, заяви вицепремиерът и министър на отбраната Красимир Каракачанов по време на изслушването от комисията по отбрана по повод ситуацията с обществената поръчка за храненето на военнослужещите. Пред журналисти той уточни, че не се отхвърля възможността за обществена поръчка, а идеята е да има алтернатива, предаде БТА. Моята работа не е да се интересувам от това коя фирма иска да спечели и кои са икономическите интереси, мен като министър на отбраната ме интересува армията да е нахранена, посочи министърът по време на изслушването. Според него е най-добре тази обществена поръчка да бъде прекратена. Каракачанов уточни обаче, че по време на обжалване и процедура не може да бъде започната нова обществена поръчка. Приказки за корупцията не приемам, корупция няма как да има, а и няма оплаквания за качеството на храната, за разлика отпреди 2016 г., всичко останало са спекулации на дребно, коментира още той. От три години и половина, откакто съществува тази формула, при трима министри, оплаквания за храната от страна на военнослужещите няма, каза Каракачанов. Той допълни, че казусът на практика виси от 2015 г. Не сме направили нищо друго, освен да продължим тази практика, защото това е единственият начин, по който можем да изхранваме войниците, коментира той и допълни, че не са променяни вътрешнонормативни актове. Не приемам внушенията, че едва ли не искаме да премахнем конкурентното начало, отбеляза Каракачанов. Ние сме твърдо за изпълнение на закона, сключване на договори и снабдяване с продукти, но в интерес на армията винаги трябва да има алтернатива, коментира и ген. Андрей Боцев, началник на отбраната. Той отбеляза, че командирите са длъжни да осигурят храната, за да може армията да има способности и въпросът е храната да е качествена и да е на нормални цени.", "date": "2018.12.13", "title": "Каракачанов: Трябва поправка в закона за отбраната за храната на армията"}
{"url": "https://www.24chasa.bg/novini/article/7198390", "text": "Френското правителство призова днес демонстрантите, известни като \"жълтите жилетки\", да не протестират този уикенд след нападението на коледен базар в Страсбург, предаде ДПА. \"Решихме да не забраняваме демонстрациите в събота\", каза правителственият говорител Бенжамен Гриво, предава БТА. Той заяви, че решението да няма протести е оставено на демонстрантите. По думите му е по-добре хората да се погрижат за своите задачи преди края на годината. Според него няма да е разумно да се налага забрана, защото това няма да предотврати плячкосването и безредиците. Протестите започнаха в средата на ноември и първоначално бяха срещу планираното увеличаване на данъка върху горивата. След три седмици демонстрации и две поредни съботи, в които имаше бунтове в Париж, френският президент Еманюел Макрон призна, че не е действал достатъчно бързо, за да повиши покупателната способност на работещите след избирането си миналата година. В реч по телевизията той обеща бонусите в края на годината да не се облагат с данъци, а заплащането за извънреден труд напълно да бъде освободено от данъци и социални удръжки. Въпреки тези отстъпки много \"жълти жилетки\", интервюирани от френски медии, заявиха, че смятат да продължат да протестират. Жертвите от нападението в Страсбург днес станаха три, а един е в мозъчна смърт, съобщи прокуратурата.", "date": "2018.12.13", "title": "Франция призова \"жълтите жилетки\" да не протестират след нападението в Страсбург"}
{"url": "https://www.24chasa.bg/novini/article/7198388", "text": "Турският президент Реджеп Тайип Ердоган заяви днес, че е започнало съдебно и административно разследване във връзка с влаковата катастрофа, станала тази сутрин в окръг Анкара, предаде турският телевизионен канал НТВ. Той каза, че до момента са задържани трима души във връзка с катастрофата. Тази катастрофа ще бъде разследвана във всички аспекти, отговорните ще бъдат разкрити и ще бъде направено необходимото, заяви Ердоган, предава БТА. Президентът заяви, че девет души са загинали, а 47 са били ранени, след като скоростен влак се сблъска с локомотив, извършващ инспекция на релсовия път. Задържани са трима служители на държавната железопътна агенция, заподозрени в небрежност във връзка с катастрофата, съобщава Анадолската агенция.", "date": "2018.12.13", "title": "Ердоган за влаковата катастрофа в Анкара: Отговорните ще бъдат разкрити"}
{"url": "https://www.24chasa.bg/novini/article/7198389", "text": "Заместник-министър председателят по икономическата и демографската политика Марияна Николова получи почетна грамота от Аграрен университет - Пловдив за принос в развитие на политики в областта на аграрното образование и земеделския сектор в България, съобщиха от пресцентъра на Министерски съвет. Призът и беше връчен от проф. д-р Христина Янчева, ректор на висшето учебно заведение. Вицепремиерът беше почетен гост на тържествената церемония по повод дипломирането на студентите, завършили образователната и квалификационна степен “бакалавър” и “магистър” от Випуск 2018-та. В словото си вицепремиерът подчерта, че Аграрния университет със своята над 70- годишна история, е важен фактор за създаване на кадри за съвременния земеделски бизнес и постигане на европейските изисквания в българското селско стопанство. “Тук се намират важни решения за практиката в сферата на безопасните храни, фуражите, биогоривата и за редица други проблеми в земеделския сектор, който има пряко влияние върху развитието на нашата икономика и утвърждаването на българската продукция като конкурентна”, заяви заместник министър председателят. Тя пожела на абсолвентите да имат високо самочувствие и отлична реализация с дипломата, която вземат днес.", "date": "2018.12.13", "title": "Вицепремиерът Николова: Земеделският сектор има пряко влияние върху развитието на икономиката ни"}
{"url": "https://www.24chasa.bg/novini/article/7198395", "text": "Безработицата в Гърция продължава да намалява, като през третото тримесечие на 2018 г. е била 18,3 процента спрямо 19 процента през второто тримесечие на тази година и 20,2 процента през третото тримесечие на 2017 г., съобщава агенция АНА-МПА, като се позовава на данни на гръцката статистическа служба. Броят на безработните в края на третото тримесечие е бил 871 756 или с 3,8 процента по-малко в сравнение с предишното тримесечие и с 10,1 процента в сравнение със същото тримесечие на миналата година. Въпреки това 626 000 души, 71,8 процента от общия брой на безработните, са дългосрочно безработни, предава БТА. Според проучване на гръцката статистическа служба най-висок процент на безработица се наблюдава при жените, при лицата във възрастовата група 15 - 19 години, в Западна Македония и при лицата с ниско образование. Най-висока е заетостта при мъжете, при лицата на възраст 30 - 44 години, на Йонийските острови, при лицата с над средно образование и при чуждите граждани.", "date": "2018.12.13", "title": "Безработицата в Гърция продължава да намалява"}
{"url": "https://www.24chasa.bg/novini/article/7198320", "text": "Голяма стопанска постройка изгоря напълно във врачанското с. Галиче във вторник следобед. Преди намесата на пожарната огънят погълнал цялата покривна конструкция, около 1300 бали с люцерна и грахово сено и 30 кубика дървен материал. Според полицията причините за пожара още са в процес на изясняване, но има данни, че пламъците са се развихрили след умишлено подпалване. Собственикът на фермата, в която се намирала постройката, Веселин Тушинов смята, че тя е била подпалена за отмъщение от хората на бившия кмет на Галиче Ценко Чоков. Тушинов е стар противник и свидетел по делото срещу Чоков в спецсъда и на два пъти се кандидатира неуспешно на местни избори в селото за кметския пост. .", "date": "2018.12.13", "title": "Отмъщават с огън на стар противник на Ценко Чоков в Галиче"}
{"url": "https://www.24chasa.bg/novini/article/7198424", "text": "Парламентът прие промени в Закона за финансовото управление и контрол в публичния сектор на първо четене, внесени от Министерския съвет. Целта на измененията е да се отстранят неясноти и да се премахнат неприложими и дублирани текстове. Към сферата на организациите от публичния сектор, за които се прилагат разпоредбите на закона, се включват търговските дружества, включително лечебните заведения с над 50 на сто държавно и/или общинско участие в капитала, както и търговските дружества, чиито капитал е изцяло тяхна собственост, предава БТА. Допълва се разпоредбата за предоставянето на информация на министъра на финансите за функционирането, адекватността, ефикасността и ефективността на системите за финансово управление и контрол. Предлага се редът и начинът за осъществяване на предварителния контрол за законосъобразност да се определят от ръководителите на организациите, въз основа на оценка на риска и анализ на разходите и ползите. Предвижда се като задължителна контролна дейност да се извършват \"последващи оценки на изпълнението\", насочени към откриване на възможни грешки и нередности на приключил процес, договор или стопанска операция. Ръководителите на организации ще трябва да осигурят въвеждането и прилагането на процедури за текущ контрол върху изпълнението на поети финансови ангажименти и сключени договори, който е важен за точното им изпълнение, особено при ангажименти с по-дълъг срок на изпълнение. Разширява се обхватът на организациите от публичния сектор, в които се извършва системно наблюдение от министъра на финансите по прилагането на закона и издадените въз основа на него актове. Със законопроекта се цели оптимизиране на вътрешния контрол и повишаване на ефективността при разходване на публичните средства в организациите от публичния сектор в съответствие с добрите практики в тази област на другите държави - членки на ЕС, и не се налага необходимост от осигуряване на допълнителни финансови и други средства, посочва вносителят.", "date": "2018.12.13", "title": "Парламентът прие промени в Закона за финансовото управление и контрол"}
{"url": "https://www.24chasa.bg/novini/article/7198437", "text": "Полицията в Бургас е задържала баща, син и двама души, работещи като персонал на заведение, в квартал \"Банево\" в морския град заради наркотици и фалшиви евро. Това съобщиха от пресцентъра на ОДМВР в Бургас. При специализираната операция в заведението са намерени големи количества марихуана и метамфетамини. Извършено е претърсване и на други два адреса, обитавани от бащата и сина, като също са открити наркотични вещества, съхранявани в кофи от сирене и кутии от хранителни добавки. Намереното наркотично вещество е два килограма марихуана, а количеството метамфетамин е в процес на установяване. От полицията съобщават още, че след задържането на четиримата са извършени допълнителни полицейски действия, при които са намерени и иззети неистински банкноти с номинал от по 100 евро. По случая е образувано досъдебно производство. Работата продължава от служители на Пето Районно управление - Бургас.", "date": "2018.12.13", "title": "Хванаха баща, син и още 2-ма заради наркотици и фалшиви евро в бургаско заведение"}
{"url": "https://www.24chasa.bg/novini/article/7198426", "text": "Тунелът \"Ечемишка\", построен през 1985 година, до 5 февруари 2017 г., когато лампа в него уби жена - е бил измит един път и боядисан, без да е бил ремонтиран. Това съобщи говорителят на главния прокурор Румяна Арнаудова във връзка с обвиненията за инцидента срещу двама бивши шевове на Агенция \"Пътна инфраструктура\" (АПИ) и още четирима. Арнаудова посочи, че за пръв път прокуратурата е използвала правната конструкция \"независимо съпричиняване на смърт по непредпазливост заради безотговорно отношение и бездействие\". По този текст шестимата ще отговарят за в бъдеще пред съда, като се очаква най-скоро те да станат подсъдими. Арнаудова обясни, че от 2005 до 2017-а \"Автомагистрали\" ЕАД е изпратило до АПИ 11 подробни доклада за проблеми с осветлението в тунела. От пътната агенция обаче не реагирали на констатациите за опасните съоръжения. Знаело се, че лампата, която взе човешки живот, е била опасна от 2010 година. Тя е паднала заради 50% корозия. Нито един от шестимата обвинени не е задържан. Те са на свобода с най-леката мярка за неотклонение, като не се признават за виновни. До момента не са дали обяснения пред прокуратурата.", "date": "2018.12.13", "title": "За 32 години тунелът \"Ечемишка\" един път измит и боядисан"}
{"url": "https://www.24chasa.bg/novini/article/7198449", "text": "С песните „Рождество Христово“ и „Ой, Коледо“ деца от столичната 34-та детска градина „Брезичка“ поздравиха народните представители с настъпващите коледни и новогодишни празници. Малките гости представиха и „Танц с тояжки“ и изиграха хорото „Тръгнала е Рада“. Председателят на Народното събрание Цвета Караянчева приветства малчуганите и техните ръководители и им благодари за топлия поздрав към всички депутати в навечерието на светлите празници. Тя им пожела новата година да бъде много успешна за тях и да получат много подаръци.", "date": "2018.12.13", "title": "Малки дечица поздравиха депутатите с песни с коледните празници (Видео)"}
{"url": "https://www.24chasa.bg/novini/article/7198450", "text": "Трима мигранти са загинали, а трима са ранени днес след катастрофа на автомобил на каналджии, който се е опитал да избегне полицейска проверка в Северна Гърция, предаде АФП, като се позовава на полицейски източник. В автомобила са били наблъскани девет души. Агенцията припомня, че серия подобни инциденти са станали през последните месеци в същия район, близо до гръцко-турската граница. Притокът на мигранти в този район е нараснал почти три пъти през 2018 г. - до момента през тази година са задържани 14 000 мигранти на фона на 5 400 през 2017 г., според официални данни, предава БТА. Според полицията трите жертви на днешната катастрофа вероятно са изгорели живи, след като автомобилът се е преобърнал и се е запалил на магистрала близо до град Кавала. Шофьорът, който веднага е избягал, е искал да избегне аварирал камион, спрял на магистралата, както и полицаи на пътя. За момента няма информация за самоличността на жертвите. Тримата ранени, които са настанени в болница, както и другите трима пътници, които не са пострадали, са мъже. Инцидентът е станал рано тази сутрин. Агенцията отбелязва, че това е обичайното време за транспортиране на мигранти от района на сухопътната гръцко-турска граница към Солун.", "date": "2018.12.13", "title": "Мигранти изгоряха живи в катастрофа след гонка на каналджии с полицията в Гърция"}
{"url": "https://www.24chasa.bg/novini/article/7198463", "text": "9 г. ще лежи зад решетките украинският тираджия Станислав Пислар, който причини смъртта на бременната в седмия месец Северина Коралска и приятеля й. Книжката на виновния шофьор се отнема за 10 г., реши пловдивският окръжен съд. Катастрофата стана на 28 май т.г. на 122-ия километър на магистрала \"Тракия\". 33-годишната Северина и гаджето й Ивайло Минчев пътували от Карнобат за София за преглед на бъдещата майка. Според обвинението тираджията не се съобразил с указателните табели за ремонт на платното, прегазил количка на Пътното, преминал през мантинелата и навлязъл в насрещното. Там последвал сблъсък с аудито на Минчев. Колата била повлечена и завъртяна обратно на посоката на движение. Младата двойка е издъхнала на място.", "date": "2018.12.13", "title": "9 г. за украинския тираджия, убил на пътя бременната Северина и приятеля й"}
{"url": "https://www.24chasa.bg/novini/article/7198457", "text": "Спецпрокуратурата все още не е получила информация от Швейцария дали са запорирани банковите сметки на Николай и Евгения Баневи, стана ясно на делото, на което се решава дали семейството да излезе на свобода. Молбата за правна помощ била изпратена до Швейцария на 5-ти ноември, но от там отговор няма. За първи път в справка на националата полиция от 2011 г. се споменавало, че Николай Банев е притежавал към 2006 г. в швейцарска банка 595 мл. евро. Тази справка е приложена в том 9 по делото.  \"Когато от Швейцария дойде информация, че аз притежавам такава сума, го заявете публично, а аз ще си посипя главата, в ареста има достатъчно с какво\". Това каза пред съда Николай Банев. По този начин той се опита да опровергае зам.-главния прокурор Иван Гешев, който в свое тв интервю в края на миналата седмица съобщи за банковата сметка.  \"Знаете ли какво значи да има близо 600 млн. евро в сметка? Не е възможно за тези години тя да остане толкова, а би следвало да нарасне поне с още 200 млн. евро\", добави той и обясни, че ако има такива пари е щял да бъде проверяван от много международни институции. От изявлението на Банев пред съда стана ясно, че той имал възможност в килията да проследи и тв интервюто на лидера на КНСБ Пламен Димитров от началото на тази седмица, в което синдикалистът говори за отношението на бизнесмена към работниците му. \"По моя инициатива бяха дадени над 70 апартамента на работници преди скока на данъчните оценки. Те буквално им бяха подарени за сумите от 3000 - 4000 лева\", каза Банев. Пак в отговор на изказването на Пламен Димитров съобщи, че НЕК е имал задължения към \"Полимери\" в размер на 40 млн. лева. Те били натрупани през периода 2009 - 2012 г. Според него прокуратурата тотално демонстрирала неуважение към търговския закон. Банев спомена и че условията в затвора били ужасни. Разговаряли с адвокатите си през стъкло, а телефонната слушалка, чрез която се чуват постоянно се повреждала. Евгения Банева отново поиска да бъде пусната на свобода, за да се грижи за децата си. В момента трите им деца отново били поверени на съседа им във Франция, тъй като майката на Банев - Мария - се върнала от Ница, за да бъде обвинена от спецпрокуратутрата. Тя получи обвинение за участие в организираната престъпна група вчера. В своята пледоария прокуратурата изброи много свидетели, които са работили в \"Полимери\" и другите предприятия на Баневи и разказвали как са разкоствали предприятията. Очаква се съдът да обяви своето решение в 15.15 часа.", "date": "2018.12.13", "title": "Швейцария още не е запорирала сметките на Баневи"}
{"url": "https://www.24chasa.bg/novini/article/7198495", "text": "Опозиционният депутат от Демократичния фронт Небойша Медоевич през нощта излезе от затвора, в който бе от 1 декември, а неговият партиен колега, депутатът Милан Кнежевич, излезе снощи от парламента, в който прекара почти две седмици, за да избегне арест, съобщи Танюг, цитирана от БТА. Конституционният съд на Черна гора в сряда временно прекрати решението на Апелативния и Върховния съд за задържане в затвора на депутатите от Демократичния фронт Небойша Медоевич и Милан Кнежевич. Пред вратите на затвора Медоевич бе посрещнат от семейството си и от ръководството на Демократичния фронт. След решението на Конституционния съд представителят на Демократичен фронт Андрия Мандич съобщи, че борбата против властта си струва, добавяйки, че не трябва човек да се съгласява с противоконституционни решения.", "date": "2018.12.13", "title": "Пуснаха от затвора опозиционния депутат Небойша Медоевич"}
{"url": "https://www.24chasa.bg/novini/article/7198445", "text": "Кметът на Стара Загора Живко Тодоров връчи днес на Христо Стоичков символите на почетен гражданин на Стара Загора - звание, което бе присъдено на Камата още през миналата година, след като той организира в града мач между \"Отбора на Стоичков\" и \"Дрийм тим на Барселона\". Легендарният футболист веднага обяви, че паричната премия към званието в размер на 3 хиляди лева дарява за лечението на старозагорчето Мая - момиченцето е на годинка и половина и се нуждае от спешно преливане на стволови клетки, което ще стане в клиника в Истанбул. \"Шоуто от м.г. не е последното нещо, което ще направим заедно\", обяви на церемонията кметът Тодоров. \"Христо, ти си голям приятел на Стара Загора, винаги си добре дошъл\", каза още кметът. \"Благодаря за уважението, направихме първата стъпка и тя няма да е последна, пътя сме го проправили\", обеща Стоичков. Той припомни, че неговият спортен път тръгва от Стара Загора, където е бил войник. Сега сподели, че има идея да се организират междуучилищни и междуградски първенства за подрастващи по различни видове спорт. Както и да се създаде мъжки футболен отбор на Тракия - с играчи от Пазарджик до Свиленград, който да се пребори с футболисти от другите части на България. Камата не скри, че не е оптимист за бъдещето на българския футбол. \"Познавам Петьо Хубчев, националният селекционер, били сме в една стая като съотборници в националния отбор. Той е трудолюбиво, възпитано и добро момче, но с магическа пръчка не може да направи националенен отбор, няма подходящ материал, с който да работи\", смята легендата на българския футбол. По думите му, държавата и общините трябва да помогнат за развитието на детско-юношеския футбол, но в спортни училища. \"Върви по моите стъпки, гърбът ти трябва да е здрав. Трябва да приемаш и критиките. Грижи се за града, зная, че можеш\", препоръча Христо Стоичков на кмета Живко Тодоров. И обобщи развълнуван: \"Щастлив съм, горд съм, че от днес съм един старозагорец повече. Това го приемам като задължение, където и да съм по света, да казвам, че съм гражданин на Стара Загора\".", "date": "2018.12.13", "title": "Стоичков дари парите си за почетен гражданин на Стара Загора на болно дете"}
{"url": "https://www.24chasa.bg/novini/article/7198513", "text": "Министър-председателят Бойко Борисов вече е в Брюксел за редовното заседание на Европейския съвет. Темите, които ще дискутират лидерите на 28-те страни, са Многогодишна финансова рамка 2021-2027, единния пазар, миграцията, както и противодействие на дезинформацията, външни отношения, граждански консултации по бъдещето на Европа и климатични промени. Лидерите от ЕС-27 ще обсъдят още оттеглянето на Обединеното кралство от ЕС.", "date": "2018.12.13", "title": "Борисов пристигна в Брюксел за заседанието на Европейския съвет (Снимка)"}
{"url": "https://www.24chasa.bg/novini/article/7198529", "text": "Минироувърите, спуснати на астероида Рюгу, изпратиха повече от 200 снимки, на които не се вижда равна повърхност за планираното кацане на космическия апарат \"Хаябуса 2\" в началото на следващата година, съобщи Асошиейтед прес. Скалистата повърхност ще затрудни кацането, но Японската космическа агенция ДЖАКСА още се надява да го осъществи и да събере мостри, предаде БТА. ДЖАКСА съобщи, че двата роувъра вече са неподвижни и вероятно са на сянка. Те обаче още реагират на сигнали три месеца след кацането. Предвидено беше да работят едва няколко дена. Минироувърите бяха спуснати от космическия апарат \"Хаябуса 2\" на астероида Рюгу през септември. Диаметърът на астероида Рюгу, който се намира между Земята и Марс, е само 900 метра. Учените се надяват да открият на Рюгу следи от вода и органични вещества, което ще им помогне в разгадаването на тайните за възникването на живота във Вселената.", "date": "2018.12.13", "title": "Повърхността на астероида Рюгу е преобладаващо скалиста"}
{"url": "https://www.24chasa.bg/novini/article/7198141", "text": "Парламентът прие промени в Наказателния кодекс на второ четене. Част от промените са насочени срещу нелегалното производство и разпространение на акцизни стоки. В кодекса беше записано, че който произвежда или държи с цел разпространение алкохол, алкохолни напитки или тютюневи изделия без разрешително, в немаловажни случаи, се наказва с лишаване от свобода от 1 до 6 години и глоба от 20 000 до 100 000 лв., както и с лишаване от права. Който в нарушение на установения ред изготвя, държи или укрива предмети, материали или оръдия, както и технически съоръжения, за които знае или предполага, че са предназначени или послужили за изграждане на съоръжения за производство на алкохол, алкохолни напитки или тютюневи изделия, се наказва с лишаване от свобода до три години. Създава се регистър на лицата, които извършват внос, въвеждане на територията на страната, производство, продажба, предоставяне, предлагане или възстановяване/рециклиране на машини и/или съоръжения за производство на тютюневи изделия. Регистърът ще е публичен и ще се води от Министерството на икономиката. Други промени са свързани с превенция срещу противозаконно отнемане на моторно превозно средство. Противозаконното проникне в чужд автомобил без съгласието на собственика ще се наказва само с лишаване от свобода до три години. Отпада възможността за налагане на алтернативното наказание - глоба до 3000 лв. Депутатите решиха при задържане под стража предвиденото в закона незабавно уведомяване на семейството и работодателя на обвиняемия (или на МВР, когато задържаният е чужд гражданин) да може да се отложи с 48 часа. Това ще става в случаите, когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство. Отлагането на това уведомяване ще се прилага с оглед на особените обстоятелства на всеки конкретен случай, като не надхвърля необходимото и не се основава само на вида или тежестта на извършеното престъпление. Решението за отлагането на уведомяването ще се взема от прокурора на досъдебното производство, който трябва да се произнесе с мотивирано постановление. Постановлението подлежи на обжалване от обвиняемия или от неговия защитник пред съответния първоинстанционен съд. От БСП възразиха срещу тази промяна. Друга част от промените са свързани с европейски директиви по отношение на обезпечаване и конфискация на средства и облаги от престъпна дейност в Европейския съюз и по отношение на правото на достъп до адвокат в наказателното производство и в производството по европейска заповед за арест и относно правото на уведомяване на трето лице при задържане и на осъществяване на връзка с трети лица и консулски органи през периода на задържане. На обвиняемия ще се предоставя обща информация, улесняваща избора му на защитник, както и изрично се посочва правото му свободно да осъществява връзка със защитника си, да се среща насаме с него, да получава съвети и друга правна помощ, включително преди започване и по време на провеждане на разпита и на всяко друго процесуално действие с участие на обвиняемия.", "date": "2018.12.13", "title": "Парламентът прие промени в Наказателния кодекс"}
{"url": "https://www.24chasa.bg/novini/article/7198195", "text": "Президентът на Украйна Петро Порошенко съобщи след среща с генералния секретар на НАТО Йенс Столтенберг в Брюксел, че е предал на пакта списък със служители на руската Федерална служба за сигурност (ФСБ, приемник на КГБ), отговорни за събитията в Керченския проток. Порошенко добави, че в списъка са не само служители на руските служби за сигурност, но и прокурори и съдии, взимали решения за съдбата на задържаните украински моряци. Президентът определи моряците като военнопленници и заяви, че Русия явно не спазва Женевската конвенция, международното законодателство и споразуменията от Минск. Украинският държавен глава добави, че обстановката със сигурността в Черно море е била основна тема в днешния му разговор със Столтенберг. Русия извърши агресивни действия в международни води в Черно море и с НАТО имаме ясен и споделен прочит на събитията, посочи той. Откриването на огън по нашите кораби пресече червена линия, не можем да оставим това без ясен и силен отговор, каза Порошенко. По неговите думи заплахата от Русия нараства, не само в Черно и в Азовско море. Русия не само нападна нас, но извършва действия, които се отразяват на евроатлантическата общност, допълни той. Ще продължим към пълноправно членство в НАТО и ЕС, получихме уверения, че вратата на пакта остава отворена за нас. Със сигурност в бъдеще ще осигуряваме източния фланг на НАТО като член на алианса, заяви украинският президент. Той благодари на Европейския парламент за приетата снощи резолюция, която определя руските действия в Черно море като агресия и призовава за прекратяване на проекта за разширяване на газопровода \"Северен поток\". По думите на Порошенко разширяването на газопровода е \"политически проект, който би оказал натиск над Украйна\". Няма оправдание за използваната от Русия военна сила срещу украински моряци и кораби, Москва трябва незабавно да ги освободи и да осигури свободно корабоплаване в района, заяви Столтенберг. Оценяваме търпението и решимостта, която Киев прояви при тази криза. Изграждането на моста над Керченския проток е ново посегателство срещу териториалната цялост и независимостта на Украйна, добави той. Искаме Украйна да успее и сме готови да помогнем, оценяваме желанието за присъединяване към НАТО, посочи генералният секретар. Той съобщи, че пактът ще предостави в следващите дни на Киев средства за шифрована връзка.", "date": "2018.12.13", "title": "Украйна със списък до НАТО с руските служители, замесени в конфликта в Керченския проток"}
{"url": "https://www.24chasa.bg/novini/article/7198206", "text": "Валери Симеонов беше избран за заместник-председател на парламентарната комисия по енергетика, предаде БТА. . Бившият заместник-председател на Народното събрание от квотата на \"БСП за България\" Валери Жаблянов беше избран за заместник-председател на парламентарната комисия по външна политика.", "date": "2018.12.13", "title": "Валери Симеонов стана зам.-председател на парламентарната комисия по енергетика"}
{"url": "https://www.24chasa.bg/novini/article/7198192", "text": "Заместник-министър Милко Бернер, заедно с Пиер Марго, професор в Училище по криминология в Университета в Лозана- Швейцарска конфедерация, прерязаха лентата и символично откриха изградената съвременна лаборатория за обучение на бъдещите експерти по криминалистика. В нея курсантите ще придобиват знания и умения в областта на криминалистиката. На територията на Академията на МВР бе открит и тренировъчен център, съобщиха от пресцентъра на МВР. В три оборудвани зали, чрез симулация ще се пресъздават действителни ситуации, а бъдещите полицаи ще усвояват тънкостите на полицейската професия по задържане на престъпници, овладяване на опасни ситуации, спасяване на човешки живота. На специално изграден полигон ще „преследват“ автомобили на извършители на престъпления, ще провеждат тактически занятия, свързани с охрана на обществения ред и регулиране на движение. Всичко това стана възможно благодарение на упорития труд на експертите от Академията на МВР, Научноизследователския институт по криминалистика, заедно с швейцарските им партньори от Училището по криминалистика, Факултет по право и наказателни науки в Университета на Лозана - Швейцария. Те работиха по два проекта по тематичен фонд „Сигурност“ на Българо-Швейцарската програма за сътрудничество. Благодарение на това сътрудничество бяха изработени и вече разпространени в областните дирекции и наръчници за обучителна програма. Инвестициите в това направление са инвестиции в бъдещето, подчерта със задоволство зам.-министър Милко Барнер. Той посочи, че успешното реализиране на тези проекти по линия на българо-швейцарските програми доказва изграденото през годините сътрудничество и доверие и отдаде заслуженото на експертите, без професионалната работа на които заложените в проектите цели биха останали само добра идея.", "date": "2018.12.13", "title": "Академията на МВР с нова лаборатория за обучение на експерти по криминалистика и тренировъчен център"}
{"url": "https://www.24chasa.bg/novini/article/7198221", "text": "Двама извършители на хулигански прояви са задържани снощи. Полицаите действали мигновено, след като около 22 часа е получен сигнал, че в Центъра за спешна медицинска помощ в МБАЛ-Омуртаг, че 44-годишен мъж от с. Птичево отправя заплахи и обиди спрямо медицинските служители. 39-годишен мъж също попаднал в полицейския арест, след като в Центъра за спешна медицинска помощ при МБАЛ-Търговище увредил входна алуминиева врата на кабинет. По случаите се извършват проверки по чл. 325 от НК.", "date": "2018.12.13", "title": "Арестуваха мъж, обиждал и заплашвал лекари в Омуртаг"}
{"url": "https://www.24chasa.bg/novini/article/7198220", "text": "Срокът на валидност на свидетелството за управление на моторно превозно средство /МПС/ на хора с трайни увреждания да е до 10 години, прие на първо четене парламентът. Депутатите одобриха единодушно изменения в Закона за българските лични документи, внесени от Михаил Христов и Крум Зарков от \"БСП за България\", предава БТА. В момента валидността на шофьорските книжки на хората с увреждания е ограничена до 5 години, за разлика от общия законов срок от 10 години. В България има около 170 хиляди водачи на МПС с различна степен на увреждане. Поради спецификата на тяхното увреждане, те са длъжни да се явят за заключение за физическа годност пред специализирана транспортна лекарска комисия /ТОЛЕК/, каквато има само на три места у нас - в София, Пловдив и Горна Оряховица. Това принуждава хората с увреждания да пътуват стотици километри, за да получат такова удостоверение. Възможността транспортните лекарски комисии да издават удостоверения за период до 10 години, вместо както до сега - за срок до 5 години, би било облекчение за голяма част от хората с увреждания и ще защити правото им на равностойно третиране, посочват вносителите от БСП.", "date": "2018.12.13", "title": "Приеха на първо четене шофьорските книжки на хора с увреждания да са валидни 10 г."}
{"url": "https://www.24chasa.bg/novini/article/7198244", "text": "Във връзка с изявлението на  , Камарата на строителите изразява следната позиция: „Изявлението на г-жа Йончева показва, че за пореден път тя не е разбрала важните послания, отправени ясно и категорично от строителния бранш. А именно: да спре използването на бранша за политически цели! Мирната демонстрация няма връзка с искането за експертиза и уверяваме г-жа Йончева, че не сме в паника и не изпитваме страх от проверки. Но настояваме те да се извършват при стриктното спазване на съществуващото законодателство. КСБ категорично не приема поредните популистки изказвания на депутата Елена Йончева и настоява тя да подкрепи с доказателства твърденията си за корупция и злоупотреби в строителството, а ако не разполага с такива, публично да го заяви.", "date": "2018.12.13", "title": "Камарата на строителите в България: Елена Йончева пак не ни разбра"}
{"url": "https://www.24chasa.bg/novini/article/7198219", "text": "От 7 януари 2019 г. прокуратурата ще въведе 9 електронни услуги за гражданите, които ще им спестят време и нерви. Чрез интернет и цифров подпис жертви на домашен тормоз ще могат да подават заявления по Закона за домашно насилие. Електронно ще се пращат сигнали, жалби, искания по Закона за достъп до обществена информация и др., стана ясно на заключителна конференция по проект за въвеждане на електронното правосъдие у нас. Той е осъществяван с финансовата подкрепа на Оперативна програма „Добро управление”, съфинансирана от Европейския съюз чрез Европейския социален фонд. До 7 януари услугите ще са в тестов режим. \"Вървим към безхартиен работен процес, ще бъде повишен и обхватът на статистическата дейност\", каза зам. главния прокурор Пенка Богданова. Целта е от постъпването на жалбата, през разпределението й, до решаването всичко да става електронно, да не се чака по регистратури и деловодства. Пилотно електронният обмен на документи ще тръгне първо във Велико Търново. Със сигурност хартията няма да отпадне изведнъж, това е по-дълъг процес. От 10 януари прокуратурата ще има готовност за конвентиране на всички документи на гражданите, каза Георги Бончев от екипа за управление на проекта. Според експертите електронните документи ще улеснят работата на прокурорите и съдебните служители и обмена на информация с другите държавни институции.", "date": "2018.12.13", "title": "Прокуратурата с 9 електронни услуги от 7.01."}
{"url": "https://www.24chasa.bg/novini/article/7198232", "text": "На брифинг пред медиите „Еърбъс\" обяви, че китайският им център за иновации в Шънджън ще бъде открит през декември. В края на миналата година от компанията заявиха, че вторият им световен център за иновации и първият в Азия, ще бъде създаден в гр. Шънджън, провинция Гуандун. Негова цел ще бъде да се ускорят иновациите и да моделират бъдещето на полетите. 20-те служители, които ще работят в центъра, се очаква да бъдат преместени в новия офис през първите месеци на 2019г. Плановете са като начало в него да бъдат инвестирани над 10 милиона евро,  Според главния изпълнителен директор на центъра Луо Ган, ключовите им области на изследване ще включват бордови хардуер, промени в салона за пътници, като осигуряване на достъп до интернет на борда, интелигентно производство и управление на въздушния трафик в градовете. Някои предварителни резултати от техни проучвания дават положителни знаци. Например, за да подобри условията на борда на самолета, Еърбас ще замени сегашните екрани с гъвкави, за да намали теглото на летателния апарат. Това ще го направи по-икономичен, а полетите по-евтини. Що се отнася до достъпа на интернет по време на полет, Китайският център за иновации на компанията подписа договор с Хуауей и Чайна мобайл, за да може те да предложат високоскоростен и достъпен като цена интернет. В бъдеще плановете на Еърбас ще бъдат съвместени със навигационната система Бейдоу, а новият център ще проучи потенциалните приложения за комуникационни системи в авиационната индустрия. Еърбас се надява следващата година да въведе своята услуга\"Voom\" в Китай, която представлява приложение за поръчка на въртолетно такси. Потребителите ще могат да си резервират хеликоптер чрез приложение и да изберат дали да споделят пътуването, за да им излезе по-евтино.", "date": "2018.12.13", "title": "Центърът за иновации на Еърбъс в Шънджън представи плановете си развитие"}
{"url": "https://www.24chasa.bg/novini/article/7198277", "text": "Редица косовски политици имат гражданство на Албания, съобщава сръбският вестник \"Данас\". Тези дни заявления за получаване на паспорт на Албания са подали министърът на икономическото развитие Валдрин Лука, министърът на просветата Шакири Битичи и заместник председателят на Демократическата партия на Косово Екиле Луштаку, пише вестникът като се позовава на косовския сайт Инсайдери, предаде БТА. В съответствие с подписания от президента на Албания Илир Мета указ депутатът от Демократическата партия е получил паспорт на 15 ноември, двамата министри на 20 ноември, а след това и голям брой други политици. Съгласно указа, гражданите на Косово, които имат албански паспорт, не трябва задължително да ходят в посолството да искат виза и за тях са в сила всички условия, които важат и за гражданите на Албания. През април миналата година албанско гражданство получиха премиерът Рамуш Харадинай и съпругата му Анита, както и вицепремиерът Фатмир Лимай. По-рано албански паспорт взе и лидерът на опозиционното движение Самоопределение Албин Курти и няколко други членове на движението.", "date": "2018.12.13", "title": "Редица косовски политици имат албанско гражданство"}
{"url": "https://www.24chasa.bg/novini/article/7198254", "text": "Десният бунтар Матео Салвини смекчава евроскептичните си политики в стремеж да заеме позиция в средата на италианската политика и евентуално да се разположи в центъра на сцената в Европа, дори с цената на това да разочарова по-радикалните си поддръжници. Салвини, който е вицепремиер и вътрешен министър, определя нов курс за своята все по-популярна партия \"Лига\", а през последните няколко дни изоставя предишната й позиция против еврото и обещава да реформира ЕС \"отвътре\". Той направи разтърсващ завой, като дори каза, че Италия би трябвало да изгради политическа \"ос\" с Германия - страна, която Лигата винаги е обвинявала, че командва еврозоната в своя полза и в същото време осъжда Италия на икономически упадък. \"Френско-германската ос показва своите предели, аз ще направя всичко, което мога, за да възстановя нова ос Рим-Берлин\", заяви Салвини пред чуждестранни репортери в Рим тази седмица. Той призна, че последната \"ос\" между двете страни през Втората световна война не е завършила добре. Хора от Лигата и анализатори казват, че Салвини има двупосочна стратегия: да привлече по-умерени и колебаещи се избиратели и в същото време да си изгради водеща роля на европейската сцена след изборите за Европейски парламент през май. Когато през 2013 г. Салвини стана лидер на тогавашната Северна лига, тя беше разтърсена от корупционен скандал и беше подкрепяна от по-малко от 4 процента от италианците. Неговият успех оттогава е забележителен. Той агитираше с програма, която беше твърдо насочена против мигрантите и еврото, и привлече избиратели, недоволни от високата безработица, намиращите се в застой заплати и безконтролната имиграция от Африка, като същевременно трансформира партията от регионална в национална сила. Лигата спечели 17 процента от гласовете на изборите през март и стана най-голямата партия в десноцентристкия блок, който Салвини после изостави, за да състави през юни правителство с насоченото против върхушката \"Движение 5 звезди\". Сега Лигата е най-голямата партия в Италия с над 30 процента подкрепа в социологическите проучвания. \"ЗДРАВ РАЗУМ\" Преподавателят по политика в римския Свободен международен университет за социални изследвания Джовани Орсина каза, че Салвини е хитър политик, чиито политически завои напоследък са просто поредните етапи в дългосрочна стратегия, датираща от години. \"Когато разполагаше с 3 процента от гласовете, Салвини имаше нужда от много крайна реторика, за да бъде забелязан и да натрупа подкрепа, но сега, когато е в управлението, не се налага да бъде толкова радикален и се придвижва към центъра\", каза Орсина. Салвини, който има забележителни умения в общуването и многобройни последователи в социалните медии, не се опита да се оправдава, когато беше попитан тази седмица за своето ново желание да се ангажира с институциите на ЕС, вместо да се бори с тях. \"Светът се променя, това е етап, при който се нуждаем от здрав разум и конкретни решения\", каза той. Неговият обратен завой по отношение на еврото е особено поразителен. В програмата на Лигата за изборите през март се казваше, че еврото е \"главната причина за нашия икономически упадък\", и се предлагаше \"връщане към положението преди Маастрихт\", имайки предвид договора от 1992 г., подготвил почвата за единната валута. Партията обеща да извърши подготовка за изоставяне на еврото и да потърси партньори в Европа, с които заедно да се откажат от валутата. В неделя Салвини каза в интервю по държавната телевизия: \"Не искаме да напускаме нищо, искаме да променим правилата на ЕС отвътре.\" На следващия ден той каза, че Лигата е спряла да говори за отказване от еврото \"преди няколко години\". В съставения през май \"договор\" на коалиционното правителство не се споменаваше нищо за напускане на еврозоната. Това се дължеше на съпротивата на \"Движението 5 звезди\" и държавния глава, както и на страхове от отрицателна реакция на пазарите. ЕВРОПЕЙСКИ ИЗБОРИ Икономическият говорител на Лигата и един от най-известните евроскептици в Италия Клаудио Борджи обиколи страната със Салвини през 2014 г., за да представят памфлет от 31 страници, написан от Борджи и озаглавен \"Да се откажем от еврото: как да излезем от кошмара\". Той обаче не беше \"нито разочарован, нито изненадан\" от промяната в позицията на Салвини. Това показва способност за приспособяване към политическата обстановка, каза той. \"Аз съм практичен, трябва да се действа според това, което е възможно, а сега е безсмислено да се говори за отказване от еврото, защото това не е възможно\", заяви Борджи пред Ройтерс. Предложението за ос с Германия беше направено с цел да се използва слабостта на френския президент Еманюел Макрон, който се бори с улични протести срещу своето правителство, и е част от стратегия, съсредоточена върху европейските избори през май. Салвини може да стане силният човек в Европа . . . това е невероятна възможност\", каза Борджи, прогнозирайки, че европейските десни и антисистемни партии начело с Лигата могат да изпреварят социалистите и да си оспорват властта с десноцентристите. Някои от по-твърдолинейните привърженици на Лигата не са толкова въодушевени. Те са дезориентирани от извършената от Салвини смяна на тактиката по отношение на еврото и изразяват своето недоволство в социалните медии, където обвиняват партията в предателство. Орсина обаче каза, че Салвини няма от какво толкова да се страхува, защото като се изключат някои незначителни движения, \"на дясно от Лигата няма нищо\", към което да се обърнат разгневените твърдолинейни десни или евроскептични избиратели. От друга страна, като показва не толкова краен образ, той има \"огромно политическо пространство\", което да използва, привличайки умерени, колебаещи се избиратели. Също така има вероятност не толкова враждебният подход на Салвини към ЕС и еврото да се хареса на бизнес общността в главния район на Лигата в Северна Италия, където някои се оплакват, че партията не прави достатъчно в помощ на компаниите. Ръководителят на фирмата за социологически изследвания и политически анализи \"Ютренд\" Лоренцо Преляско каза, че най-новите ходове на Салвини са насочени главно към отнемане на подкрепа от консервативната партия \"Напред Италия\", оглавявана от предизборния му съюзник Силвио Берлускони. \"Напред Италия\", която имаше доминираща роля сред десноцентристите повече от две десетилетия до последните избори, спечели 14 процента при гласуването през март и сега според социологическите данни има около 8 процента. \"Салвини иска да завърши своето превземане на десноцентризма, а най-добрият начин е да стане по-привлекателен за центъра\", каза Преляско. Ако тази стратегия проработи, Лигата може да спечели почти 40 процента на европейските избори, прогнозира той.", "date": "2018.12.13", "title": "Салвини в Италия променя тактиката\nпо отношение на ЕС в стремеж да\nзаеме позиция в центъра"}
{"url": "https://www.24chasa.bg/novini/article/7198278", "text": "Клиниката за рехабилитация и долекуване на МБАЛ ''Света София'' ще носи името на Христо Стоичков. Най-успешният български футболист ще посети Корпус 2 на болницата на 14-ти декември (петък) от 9.30 ч. , за да пожелае успех в работата на екипа на клиниката, предаде  ''Идеята клиниката да носи името на великия Стоичков се роди преди малко повече от месец'', разказва д-р Христо Мазнейков. Началникът на клиниката по ортопедия и травматология и Камата са приятели от години. След поредната им среща Стоичков написа в социалните мрежи за д-р Мазнейков: ''Аз никога не съм се съмнявал, че това което започваш ще го оставиш. Затова, което си направил, което правиш и което ще направиш ще остане в историята, която моят приятел д-р Христо Мазнейков твори за България. Обичам те, както ти мен!\", сподели любимеца с номер 8. Развълнуван от поредното признание д-р Мазнейков отвърна, че клиниката за рехабилитация и долекуване на МБАЛ \"Света София\" ще се казва Христо Стоичков. Най-успешният български футболист е в родината си, за да представи биографията си \"Историята\". Въпреки натоварената си програма от посещения в различни градове легендата Стоичков ще уважи и екипа на МБАЛ ''Света София''.", "date": "2018.12.13", "title": "Клиниката за рехабилитация в софийска болница ще носи името на Христо Стоичков"}
{"url": "https://www.24chasa.bg/novini/article/7198275", "text": "Учени от университета \"Флиндърс\" реконструираха торбест лъв по намерения в Западна Австралия фосил, съобщи в. \"Индипендънт\", цитиран от БТА. Реконструкцията за първи път дава идея как е изглеждал древният хищник. Той е имал солидни предни крака, с които е нападал плячката, и здрава опашка, на която се е подпирал, докато яде. Торбестите лъвове Thyalacoleo carniflex са представители на австралийската мегафауна - група от големи животни, изчезнали преди 30 000 години. Възможно е хората да са допринесли за тяхната съдба с прекомерен лов. Промените в климата обаче също може да са били фактор, защото Австралия ставала все по-суха.", "date": "2018.12.13", "title": "Учени реконструираха торбест лъв, изчезнал преди 30 000 години"}
{"url": "https://www.24chasa.bg/novini/article/7198256", "text": "3 720 000 лв.  ще получи от кабинета община „Марица“ за кръстовище. Съоръжението е първи етап от големия проект за реконструкция и разширение на Голямоконарско шосе. Той обхваща участъка от бул. „Дунав“ до транспортен възел „Царацово“ и кръстовището за индустриална зона „Марица“ и е на територията на общините Пловдив и „Марица“. Ремонтът на съоръжението е важен, защото ще осигури транспортните връзки на индустриална зона „Марица“ с АМ „Тракия“ , както и с Пловдив и околовръстния път за Асеновград. Паралелно с изграждането на кръстовището ще бъдат подменени всички подземни комуникации и ще бъде поставена нова тръбно-канална мрежа. Така при следваща подмяна на кабели няма да се налага ново разкопаване. До края на годината се очаква да бъде издадено и строително разрешение за обекта. Реконструкцията ще стартира през април и ще приключи до октомври следващата година. Кметът на община „Марица“ Димитър Иванов заяви, че лично ще контролира изпълнението на този проект от национално значение и благодари на правителството за отпуснатите средства.", "date": "2018.12.13", "title": "Дават 3,7 млн. лева на община \"Марица\" за кръстовище на Голямоконарско шосе"}
{"url": "https://www.24chasa.bg/novini/article/7198291", "text": "Агенцията за социално подпомагане (АСП) вече изплаща допълнителните 100 лв. към целевата помощ за отопление, за предоставянето на които Министерският съвет взе решение на 22 ноември 2018 г. Това съобщиха от пресцентъра на АСП. С тях общият размер на помощта за отоплителен сезон 2018/2019 г. достигна сумата от 474,15 лв. Тази допълнителна финансова подкрепа компенсира най-нуждаещите се домакинства за поскъпването в цените на енергоизточниците. Сумите се изплащат по банковите сметки или чрез пощенските станции, в зависимост от предпочитанията на нуждаещите се, заедно с другите помощи. Допълнителната финансова подкрепа се предоставя на одобрените за целева помощ за отопление лица и семейства, независимо от енергоизточника, който ползват, без да е необходимо те да подават допълнително документи. За настоящия отоплителен сезон в страната, по последни данни на АСП, са били подадени общо 250 160 заявления-декларации за целева помощ за отопление, като към 3 декември одобрените за получаването лица и семейства са 209 647.", "date": "2018.12.13", "title": "Вече се изплащат допълнителните 100 лева към целевата помощ  за отопление"}
{"url": "https://www.24chasa.bg/novini/article/7198288", "text": "Младши автоконтрольор Стойчо Яковски от ОДМВР-Пловдив получи наградата \"Полицай на годината 2018\". Той беше награден от вътрешния министър Младен Маринов и главния прокурор Сотир Цацаров. През 2018 година младши инспектор Яковски организира и проведе обучение по \"Безопасност на движението\" в 22 детски градини, 16 училища и 4 университета. Той спасява и живота на 4-годишно дете по време на демонстрация на служители на Специализираните полицейски сили в Пловдив. Детето е сред публиката, припада и гълта езика си. Тържествената церемония \"Полицай на годината 2018\" се провежда за 25-та поредна година. На събитието присъства цялото професионално ръководство на МВР, вицепремиерът и министър на отбраната Красимир Каракачанов, главният прокурор Сотир Цацаров, заместникът му Иван Гешев, шефът на НСлС Борислав Сарафов, столичният кмет Йорданка Фандъкова и депутати. На церемонията бяха отличени полицейски служители и колективи от цялата страна, постигнали високи професионални резултати през годината, както и граждани. Голямата колективна награда беше присъдена на служителите от сектор \"Фалшификации\" при ГДБОП, които са осъществили шест операции по разкриване на фалшиви парични знаци в значителни размери. В словото си вицепремиерът Красимир Каракачанов заяви, че цялото общество е длъжник на българския полицай и полиция. Той отбеляза, че никой от обществото не се замисля в последните 30 години демокрация българският полицай в какви условия си върши работата - \"ниски заплати, дълго време липса на качествено облекло, постоянен натиск и охулване от обществото\". \"Въпреки грешките и нарушенията, които са допускали, полицаите успяха да подпомогнат в изграждането на едно модерно общество\", допълни вицепремиерът. И каза, че въпреки трудностите българските полицаи си вършат работата добре. Той призова да се аплодират положителните постъпки на полицията и да не се критикува при всяка грешка. Вътрешният министър Младен Маринов благодари на служителите на МВР за тяхната работа и се обърна към отличените полицаи с думите, че наградите са оценка не само на техния труд, но са и благодарност за техните колеги и семейства. Министърът отбеляза важността на работата на МВР и каза, че когато трябва да бъде наложено върховенството на закона, няма малки и големи победи, всяка е важна, защото касае човешки съдби и живот. Кметът Йорданка Фандъкова изрази своята и на столичани огромна благодарност към МВР и конкретно към СДВР.", "date": "2018.12.13", "title": "Полицай на годината е Стойчо Яковски от Пловдив"}
{"url": "https://www.24chasa.bg/novini/article/7198283", "text": "В края на 2017 г. възрастните хора на 65 и повече години са били около 20,8% от населението на страната, показват данни на Националния статистически институт. През 2025 година 1 от всеки 5 българи ще бъде на възраст над 65 г. „За възрастните хора в България се говори само по време на празници, избори и при преброяване на населението. През останалото време те са оставени да изживяват дните си в тишина, забравени от всички“, разказва Ваня Клечерова - част от организацията „Каритас“, които вярват, че всеки човек има право на достойни старини. Клечерова допълва, че най-голямата болка на възрастните хора е самотата, защото дори да имат близки, се случва те да живеят в други градове или извън страната. Вдъхновени да помагат, преди 16 години екипът на „Каритас“ стартира услугата „Домашни грижи”. Така те осигуряват здравни и социални грижи на средно 360 възрастни хора на година. Мобилен екип от медицинска сестра и социален помощник посещават нуждаещия се в дома му и му предоставят грижи, според неговите потребности. Един от големите плюсове на услугата е, че възрастният човек не трябва да напуска дома си, където той се чувства най-спокойно и комфортно. От 2002 г. досега организацията е създала 9 центъра за Домашни грижи в Русе, София, Белене, Пловдив, Раковски, Малко Търново и селата Житница в област Пловдив, Бърдарски геран в област Враца и Гостиля в област Плевен, а мобилните екипи предоставят комплексна грижа и в още 5 населени места, намиращи се в близост до посочените градове. „Във всеки етап от живота си, човек трябва да живее достойно, затова сме рамо до рамо до възрастните хора чрез тази услуга“, акцентира още Ваня Клечерова. Тя разказва, че услугата „Домашни грижи“ показва на възрастните хора, че не са забравени и захвърлени. А сътрудниците на „Каритас“ се превръщат в техни приятели, защото на хората „им липсва някой да прекрачи прага им, някой с когото да споделят своите вълнения и тревоги“. Сътрудниците на „Каритас“ се отнасят към възрастния човек с разбиране, внимание и с топло отношение и усмивка отнемат болката. Така те успяват да изгонят чувството на самота и да осмислят монотонните и не леки дни на старостта. Клечерова разказва, че нерядко екипите на „Каритас“ са единствените хора, с които възрастният човек имат контакт и затова са и негови близки – онези, които ще подържат ръката му и ще изслушат неговите думи. „Възрастният човек е като детето – той вижда със сърцето си, усеща с душата си и се радва на малките неща, а за да помагаш е нужно само добро сърце“, споделя Клечерова. В първите години екипът на добротворците е разбирал за хора, които имат нужда от помощ, от лични лекари, а вече ги търсят както възрастни хора, така и хора, които живеят в чужбина, но имат близки, живеещи в България. Клечерова разказва, че децата на един възрастен човек се чувстват много по-сигурни и спокойни, когато знаят, че техният близък е посещаван от екип специалисти и получава комплексни грижи, адекватни на неговите здравословни и социални нужди. Клечерова разказва, че за „Каритас“ е важно да осигуряват устойчиви грижи на възрастните хора. Затова те търсят финансиране на услугата „Домашни грижи“, защото „не може да се грижиш за някого само за месец-два и после, ако няма средства, да го оставиш“. И допълва, че са благодарни на „Райфайзенбанк“, която е приела присърце тяхната кауза. Инициативата на „Каритас“ е част от проектите, които ще получат подкрепата на банката в десетото юбилейно издание на дарителската кампания „ “. „Каритас“ се бори да осигури достойни старини на възрастните, а с подкрепата на банката те ще имат сигурността това да продължи. Средствата, които са нужни, за да се осигурят здравни и социални домашни грижи на един възрастен човек за един месец, са 90 лв. Te са нужни за възнагражденията на специалистите, за транспортните разходи за достигане до домовете на възрастните хора и административни разходи за центровете. Клечерова разказва, че е много важно да има инициативи като тази на Райфайзенбанк, за да се насочи вниманието към възрастните хора, „за да се събуди добротворчеството у хората и желанието да помагат на възрастните хора, защото остаряването е най-нормалната част от живота“. Най-дребните жестове, които могат да ни отнемат дори минута, могат да улеснят живота на един човек в нужда. Ежедневно подминаваме болката на другите, а най-малките неща могат да им донесат облекчение и усмивка. Дори да помогнем на някой да пресече или да отидем и да напазаруваме на възрастния съсед - на нас ни се струва нещо обикновено за деня, но за него тази помощ е от голямо значение. Тези жестове възвръщат радостта в погледа на възрастния човек, защото чрез тях той разбира, че не е забравен и изоставен.", "date": "2018.12.13", "title": "„Каритас“ търси подкрепа, за да осигури достойни старини на хората у нас"}
{"url": "https://www.24chasa.bg/novini/article/7198243", "text": "Генерал-майор Данчо Дяков, който оглавява НСО заяви пред медиите, че в резултат на последните грешки, които са допуснати с автомобили на службата, има негово разпореждане за това, че ползването на специален режим на движение ще бъде не практика, а изключение по преценка на началника на екипа. Той заяви, че НСО допускат грешки, но те са взети под внимание и в момента приключват проверките по тези случаи, като хората, които са извършили нарушения, ще бъдат наказани, информира БТА. Ген. Дяков отбеляза още, че през изтеклите осем месеца в НСО е била извършена оптимизация и три процента от личния състав си е тръгнал \"с чест и достойнство\". По думите му има планове следващите три години тази оптимизация да продължи, както и ще се повиши професионализмът на служителите в структурата. Началникът на НСО присъства на церемонията \"Полицай на годината 2018\" и връчи награда от името на службата на комисар Любомир Костадинов, зам.-началник на отдел \"Пътна полиция\" при СДВР.", "date": "2018.12.13", "title": "Ползването на специален режим на движение от НСО ще бъде изключение, а не практика"}
{"url": "https://www.24chasa.bg/novini/article/7198302", "text": "Горски пожари в Швеция, най-слабата реколта от картофи в историята, клане на цели стада заради недостига на фураж - селскостопанските производители в Европа вече не могат да преброят последиците на сушата, която сполетя северната част на континента през 2018 г. Според германската метеорологична служба сушата това лято е най-продължителната от началото на регистрите преди 140 години. Навсякъде добивите на зеленчуци, плодове, зърнени култури и фураж намаляха. Рядко изключение станаха лозовите насаждения, които по-скоро спечелиха от горещината. Реколтата се очертава изключително обилна в Шампан. Пържените картофи обаче ще поскъпнат. Производството на консервирани картофи на практика се е свило \"най-малко с 20 процента\" в сравнение с миналата година в четири от петте основни страни производители в Европа (Германия, Белгия, Франция и Холандия), като количествата им в Германия достигнаха най-ниските си нива в историята. Швеция произведе по-малко картофи дори и от 1867 г., годината на големия глад, а шведската реколта от зърнени култури намаля с 59 процента в сравнение с 2017 г. (по информация на Държавната агенция за селско стопанство). В Австрия щетите са оценени на повече от 210 милиона евро, от които 130 милиона са само за фуража. Във френските региони Гранд Ест, Бургундия-Франш Конте, Централния масив и Алпите недостигът на фураж е особено остър, а общите загуби се оценяват на стойност между 1,5 и 2 милиарда евро от Националната федерация на синдикатите на селските стопани. \"Седемдесет френски департамента ще се възползват от режима при селскостопански бедствия, тъй като става дума за суша, съпоставима по въздействието си с тази от 2003 г., която вече бе определена за историческа\", подчертава Жоел Лимузен от Националната федерация на синдикатите на селските стопани. Сушата бе изключително продължителна, а пасищата така и не позеленяха чак до есента заради липсата на валежи. Във Франция 30 процента от засетите с рапица площи така и не дадоха плод. Извънредни помощи бяха отпуснати в Германия (340 милиона евро), Швеция (115 милиона евро) и Австрия (60 милиона евро), като в по-голямата част от засегнатите страни бяха предоставени и европейски средства. Заради недостига на фураж и сено, които често се намират само на изключително високи цени, се стигна до принудително клане на крави. В провинция Горна Австрия, която е основният регион за отглеждане на крави в Австрия, цените на фуража и сеното се покачиха със 7 процента в сравнение с нормалните, а плащаните на животновъдите цени спаднаха с 18 процента в сравнение с пролетта. Във Великобритания случаите на принудително клане на животни станаха с 30 000 повече, а броят на нежизнеспособните агнета се е повишил с един милион повече в сравнение с миналата година (по информация на Националния фермерски съюз). Във Франция \"декапитализацията\" на даващия мляко добитък започна с увеличаване от 7,5 процента на случаите на клане на даващи мляко крави през октомври в сравнение с октомври миналата година, което от своя страна доведе до спад в цената на месото. Някои животни се продават за 2,80 евро за килограм този месец, \"а са необходими 4,50 евро, за да покрият цената на производството\", казва със съжаление Лимузен, който се опасява голям брой животновъди да не прекратят дейността си през следващата пролет. Броят на случаите на принудително клане на животни не е голям в Германия и в Холандия, където животновъдите разполагат със запаси от сено от минали години. Бъдещата Обща европейска политика в областта на селското стопанство обаче, която е в процес на изготвяне за периода след 2021 г., \"ще помага на производителите да се справят с последиците от климатичните изменения\", предупреждава Естер де Сноо от холандската Организация за земеделие и растениевъдство. Във Великобритания. която се готви да напусне Европейския съюз, Националният фермерски съюз настоява за мерки, които ще позволят на сектора да се справя с бъдещите суши. Съюзът иска производството на хранителни стоки да бъде поставено като приоритет за водоснабдителните мрежи и инвестирането при изграждането на водоизточници от първостепенна важност. Изправени пред предизвикателствата на климата, страните членки на Европейския съюз ще могат да използват част от фондовете, които до този момент се използваха за директни помощи за селските стопани, за опазването на околната среда, заяви миналата седмица пред журналисти в Брюксел Еймерик Берлинг от Генералната служба на Европейската комисия по селското стопанство. \"Ключовите думи са иновация и предвиждане. Трябва Общата европейска политика да позволява на селските стопани да могат наистина да се справят с рисковете и да извършат превантивни дейности като например складирането на вода и развиването на система за осигуряване\" и за пасищата с помощта на направени от сателит карти, които стават все по-прецизни, твърди Лимузен. Според скорошно изследване предвидените от Общата политика за селското стопанство мерки за 2014-2020 г. в областта на селското стопанство, околната среда и климата, имащи за цел намаляване на добива на вода за поливане \"повсеместно са били със слаба ефикасност\" в Гърция, Румъния, Италия и Испания, тъй като не са били прилагани от селските стопани. (БТА)", "date": "2018.12.13", "title": "Голямата суша през 2018-а: Горски пожари, малко картофи, клане на цели стада"}
{"url": "https://www.24chasa.bg/novini/article/7198310", "text": "Фалстарт беляза първото заседание на делото, което бившият футболист Мартин Петров води срещу банка за близо 4 милиона лева, които му изчезнали, в Софийския градски съд (СГС).  Причината е частна жалба на ответника, по която все още не се е произнесъл Софийският апелативен съд. Самият футболист пристигна в зала 5 на СГС заедно с жена си Ралица и 4-ма адвокати от кантората \"Табакови\". Лаконично Петров коментира, че се чувства измамен. Делото продължава на 14 март.", "date": "2018.12.13", "title": "Фалстарт на делото на Мартин Петров срещу банка за близо 4 млн. лева (Снимки)"}
{"url": "https://www.24chasa.bg/novini/article/7198342", "text": "Българската народна банка не може да предоставя кредити и гаранции под каквато и да е форма, вкл. чрез придобиване на дългови инструменти, на Министерския съвет, на общините, както и на други държавни и общински институции, организации и предприятия. Това реши окончателно парламентът с приетите промени в Закона за Българската народна банка, предаде БТА. По отношение на персоналната независимост е предвидено при прекратяване на правомощията на член на Управителния съвет решението за това да бъде отнесено за разглеждане пред Съда на Европейския съюз. При упражняване на макропруденциалния надзор БНБ наблюдава, идентифицира и оценява въздействието на системни рискове върху кредитните институции и банковата система, гласува НС.", "date": "2018.12.13", "title": "БНБ няма да дава кредити на Министерския съвет и общините"}
{"url": "https://www.24chasa.bg/novini/article/7198238", "text": "Жител на Велинград, застрелял с ловната си пушка овчарско куче, е бил задържан от служители на местното полицейско управление, съобщи говорителят на областната полицейска дирекция Мирослав Стоянов. Сигналът за случилото се бил подаден от собственика на животното Петър Д., на 37г. от Велинград. Той съобщил, че във вторник вечерта в местност край курортния град неизвестен е застрелял кучето му, от порода \"Българско овчарско куче\". Последвалото разследване установило, овчарката е убита от 53-годишния Костадин В. от същия град. Станало ясно, че мъжът е ловец и е прострелял животното със законно притежавана ловна пушка. Първоначално той отричал да е автор на деянието , но по-късно признал, че е застрелял кучето. Като причина посочил, че каракачанската овчарка излизала от фермата на собственика си и навлизала в негов имот. Трите ловни пушки на задържания са иззети от полицията.", "date": "2018.12.13", "title": "Ловец застреля овчарско куче край Велинград (Обновена)"}
{"url": "https://www.24chasa.bg/novini/article/7198348", "text": "Единодушно със 100 гласа \"за\" депутатите приеха промени в Кодекса за социално осигуряване на първо четене. Промените са свързани с въвеждане в българското законодателство на европейска директива относно дейностите и надзора на институциите за професионално пенсионно осигуряване, посочва БТА. Законопроектът предлага цялостна регламентация на изискванията към възлагането на дейности на външни изпълнители, като не се допуска това по отношение на управлението на инвестициите на пенсионните фондове и осъществяване на ключови функции, предвид принципното им значение за дейността на дружеството и фондовете и високите изисквания към тях. Част от промените са свързани с режима на инвестиране на средствата на фондовете по професионални схеми. Въвеждат се принципни изисквания за отчитане на дългосрочните интереси на осигурените лица и пенсионерите, както и възможност за отчитане на екологичните, социални и управленски фактори при инвестирането. Регламентира се прехвърлянето на професионална схема или част от нея от един в друг фонд за допълнително доброволно пенсионно осигуряване по професионални схеми, както и от и към чуждестранни институции за професионално пенсионно осигуряване. Регламентира се и процесът на надзорен преглед. Въвежда се изискване за осъществяване на надзор, основан на риска, и се въвежда извършването на стрес-тестове, което способства за оптимално разпределение на надзорните ресурси и навременно установяване на потенциални проблеми в сектора на допълнителното пенсионно осигуряване. Спазването на предвидените изисквания ще бъде контролирано от Комисията за финансов надзор. Направени са промени и в Закона за Комисията за финансов надзор във връзка с професионалната тайна, като съобразно директивата се дава възможност за разкриване на такава на Европейския парламент при осъществяване на неговото право на разследване.", "date": "2018.12.13", "title": "Единодушно депутатите приеха промени в Кодекса за социално осигуряване"}
{"url": "https://www.24chasa.bg/novini/article/7198334", "text": "Индустриалните предприятия в България, чиято конкурентоспособност е изложена на риск поради влиянието на квотите за въглеродни емисии върху крайната цена на електрическата енергия, биха могли да получат помощ под формата на компенсиране на непреките разходи от въглероден диоксид. Тази възможност е обсъдила с представителите на бизнеса министърът на енергетиката Теменужка Петкова, съобщиха от Министерството на енергетиката. Опцията е предвидена в Директива 2018/410/ЕО, която трябва да бъде транспонирана в българското законодателство. Сумите за компенсация могат да се изчисляват по специална методика, като директивата предвижда те да бъдат до 25 процента от постъпленията от продажба на квоти, уточниха от енергийното ведомство. До момента България няма действаща схема за компенсации. Предстои до края на годината страната ни да уведоми официално Европейската комисия за това. След това регламентите от директивата ще бъдат транспонирани с промени в Закона за ограничаване изменението на климата. Разработването на механизъм за компенсиране и определянето на администратор за помощта са следващи стъпки от процедурата. Ако такава бъде разработена, тя ще бъде съобразена изцяло с правилата за държавните помощи, се посочва още в съобщението.", "date": "2018.12.13", "title": "Петкова: Българските предприятия могат да получат помощ за разходите за въглеродни емисии"}
{"url": "https://www.24chasa.bg/novini/article/7198286", "text": "Папа Франциск е вторият глава на католическата църква, който посещава България. Преди него тук бе и Йоан Павел Втори. Папа Йоан Павел II пристигна в България на 23 май 2002 г. от Азербайджан и остана до 26 май. Той бе посрещнат тържествено ва площад \"Св. Александър Невски\", а после отслужи света литургия в параклиса на Апостолическата нунциатура. Той посети и \"Св. Александър Невски\" по случай празника на Светите братя Кирил и Методий и поднесе цветя на паметника им пред Народна библиотека. След това папата се срещна с българския патриарх Максим и Светия синод. Това бе неговото 96-то посещение извън Италия и първото по рода си в България. Апостолическото поклонничество на главата на Римокатолическата църква тогава бе под мотото: \"Ще вървя в Твоята светлина!\". Папа Йоан Павел II пристига по покана на Католическата църква в България и на българската държава. Тази визита бе дълго очаквана и с много голямо значение за страната, понеже с нея бе сложен край на т.нар. българската следа в атентата срещу Йоан Павел II през 1981 г. По време на срещата си с президента Георги Първанов папата увери, че никога не е вярвал, че България е замесена в атентата срещу него. На втория ден от визитата си в България Йоан Павел II посети Рилския манастир, срещна се с премиера Симеон Сакскобургготски, както и с главния мюфтия и представители на мюсюлманската общност. Привечер той бе на среща и с представители на евангелските църкви и посети двете католически катедрали - \"Свети Йосиф\" и \"Успение Богородично\". В последния ден от виpитата си, на 26 май папата отслужи света литургия на централния площад в Пловдив, обядва с католическите епископи в България и след среща с младежи отлетя от летището в Пловдив за Рим.", "date": "2018.12.13", "title": "Йоан Павел II бе първият (и единствен засега) папа посетил България (Снимки)"}
{"url": "https://www.24chasa.bg/novini/article/7198366", "text": "Турция започва строителството на наземна част от газопровода \"Турски поток\" на територията на държавата. Това заяви днес турският президент Реджеп Тайип Ердоган, цитиран от ТАСС и БТА. Ердоган представя днес плана за действие за предстоящия нов 100-дневен период от работата на новото правителство след преминаването към президентска система на управление. Започваме строителството на наземната част на \"Турски поток\" на наша територия, каза турският президент, цитиран от Анадолската агенция.", "date": "2018.12.13", "title": "Ердоган: Започваме наземната част от газопровода \"Турски поток\""}
{"url": "https://www.24chasa.bg/novini/article/7198351", "text": "63-годишен рецидивист, осъден на 7 г. затвор за обир на златарски магазин в Дупница, осъди държавата за тясна килия. Ангел Томов спечели на първа инстанция дело в съда в Кюстендил и трябва да получи 1200 лв. за лоши условия в следствения арест в Дупница, въпреки че поиска 150 хил. лв. обезщетение. На 4 ноември 2016 г. на обяд, Томов, който имал вече над 10 присъди, и наскоро излязъл от затвора, атакува бижутерията, въоръжен с пушка. Заплаши продавачката и успя да прибере в чанта златни накити с общо тегло 3,9 кг и сребърни с тегло 4,5 кг, за близо 270 хил. лв. През това време обаче собственикът пиел кафе отпред, разбрал за обира и успял да задържи на място крадеца, докато пристигне полицията. При обиск в апартамента на Томов били открити над 270 патрона и капсул детонатори. Една година крадецът престоял в ареста в Дупница и се оплакал от лошите и нездравословни битови условия - малка площ, без светлина и чист въздух и др. Твърди, че има силно главоболие, частична загуба на слуха и зрението и др. заболявания. От медицинската документация, представена в съда обаче станало ясно, че Томов многократно е настаняван за лечение в болница, редовно му е оказвана медицинска помощ. Магистратите обаче приемат, че килията му е с площ от 3,5 квадрата, което е под минимума от 4 кв. м, няма прозорец, условията не съответстват на минималните критерии и стандарти за местата за лишаване от свобода и за задържане. Заради тези претърпени вреди върху психиката му от лошите битови условия, магистратите постановиха да получи 1200 лв. обезщетение. През януари 2018 г. арестът в Дупница е закрит.", "date": "2018.12.13", "title": "Рецидивист, обрал златарски магазин в Дупница, осъди държавата за тясна и мрачна килия"}
{"url": "https://www.24chasa.bg/novini/article/7198384", "text": "Швеция забранява пушенето на някои обществени места на открито, включително игрища и перони на жп гари, предаде Асошиейтед прес, цитирана от БТА. Мярката бе приета вчера от парламента със 142 срещу 120 гласа и ще влезе в сила на 1 юли догодина. Пушенето в заведения на открито и кабинките за пушене също ще бъдат забранени. В Швеция пушенето в момента е разрешено в специално обозначени за целта зони на работното място и на обществени места. По официални данни от 2016 г. само 11 процента от 10-милионното население пушат ежедневно, а 10 процента пушат от време на време. Заявената цел на новия закон е Швеция да стане страна без тютюнев дим до 2025 г.", "date": "2018.12.13", "title": "Забраняват пушенето на жп гари и заведения на открито в Швеция"}
{"url": "https://www.24chasa.bg/novini/article/7198545", "text": "„Поздравявам Ви за успешния мандат. За нас беше чест да бъдем домакини на премиера Ли Къцян – първото посещение на такова ниво от 18 години насам. Подписахме над двадесет договора – както между институциите, така и в сферата на бизнеса. Благодаря Ви и за Вашата съпричастност и лична ангажираност със спасителната операция за българския алпинист Боян Петров“, обърна се министър Захариева към посланика. Това съобщиха от Министерството на вънщните работи. Тя акцентира върху отличните отношения между двете държави, като изтъкна увеличаването на стокообмена между тях с 20%. Вицепремиерът изрази надежда, че добрите ни контакти ще спомогнат за отварянето на китайските пазари за българските фирми. „С огромно съжаление Ви казвам „довиждане“. Прекарах две години и половина в България и почувствах топлото отношение на българския народ“, заяви посланик Джан. „Гледаме на страната ви като много важен партньор в отношенията между Китай и Европейския съюз. През изминалата година над 300 бизнес делегации от Китай са посетили България, като това е много сериозно постижение“, допълни посланикът.", "date": "2018.12.13", "title": "Захариева проведе прощална среща с посланика на Китай в България"}
{"url": "https://www.24chasa.bg/novini/article/7198521", "text": "Двама техници са загинали при инцидент в американската база \"Макмърдо\" в Антарктида. Това съобщават на сайта на Националната фондация за наука. Техниците извършвали дейности по поддръжката на системата за противопожарна защита. Пилот на хеликоптер забелязал издигащ се дим над сградата. Той веднага се е приземил, но е открил двамата техници в безсъзнание. Спасителен екип е констатирал на място смъртта на единия от тях, а другият е починал по-късно в болницата на американската база. Причината за инцидента все още не е изяснена. Случаят се разследва. \"Макмърдо\" е най-голямата изследователска база в Антарктида. Близо 1000 души живеят и работят там. Базата провежда изследвания в области като биология, геология, геофизика и климат.", "date": "2018.12.13", "title": "Двама загинали в американската база на Антарктида"}
{"url": "https://www.24chasa.bg/novini/article/7198556", "text": "Генералният секретар на ООН Антониу Гутериш заяви, че след едноседмични преговори страните, участващи в конфликта в Йемен, са постигнали споразумение за примирие в провинция Ходейда и за изтегляне на войските си от спорното пристанище Ходейда на Червено море, предаде Асошиейтед прес, цитирана от БТА. ООН ще играе ключова роля в контрола на пристанищния град, през който преминава по-голямата част от хуманитарната помощ за Йемен, уточни генералният секретар на организацията, цитиран от Франс прес. Той уточни, че споразумението включва разполагането на неутрални сили и създаването на хуманитарни коридори, добавя Ройтерс. На заключителната церемония на преговорите в шведския град Римбу Гутериш благодари на делегациите на воюващите страни за това, което определи като важна стъпка и истински напредък към бъдещи преговори за прекратяване на конфликта. \"Благодаря ви, че дойдохте тук, за да обсъдите по-добро бъдеще за Йемен\", подчерта Гутериш, цитиран от АП. Той добави, че следващият кръг на преговорите е планиран за януари 2019 г., когато ще бъде обсъдено политическо решение на конфликта, отбелязва Ройтерс. Постигнатото споразумение предвижда изтеглянето на силите на хусите от Ходейда да се състои до 14 дни, предаде ТАСс, като цитира телевизия \"Скай нюз Арабия\". Британският външен министър Джереми Хънт се срещна днес в Швеция с представители на йеменските бунтовници хуси. Това е първата подобна среща от началото на войната в арабската страна, предаде АФП, като цитира съобщение на британското външно министерство в Туитър. По време на дискусиите с представители на йеменското правителство и на хусите в кулоарите на мирните преговори Хънт е подчертал, че \"всички страни трябва продължат усилията за намиране на политическо решение\". Обединените арабски емирства, които са важна опора на коалицията против хусите, приветстват споразумението за примирието в Ходейда, заяви в Туитър външният министър Ануар Гаргаш. Той добави, че постигането му се дължи на военния натиск, оказан от силите на коалицията върху контролирания от хусите град. 5000 войници на ОАЕ участват в операцията на коалицията срещу Ходейда, разкри министърът.", "date": "2018.12.13", "title": "Гутериш: Страните в йеменския конфликт се споразумяха  за примирие"}
{"url": "https://www.24chasa.bg/novini/article/7198566", "text": "Още над 15,6 млн. евро ще бъдат инвестирани за развитие на туризма и опазване на околната среда в пограничния регион между България и Турция по Програмата за трансгранично сътрудничество Interreg - ИПП между двете държави. Това е станало известно по време на Комитета за наблюдение на програмата в Поморие, съобщиха от Министерството на регионалното развитие и благоустройство. Форумът е бил председателстван от заместник-министъра на регионалното развитие и благоустройството Деница Николова и Бейза Туран - директор на Дирекция \"Финансово сътрудничество\" в Министерството на европейските въпроси на Турция. Официален гост на събитието е била Магали Леноел, отговаряща за програмата в Европейската комисия. В рамките на комитета е било дадено началото на изпълнението на проектите, подадени по Втората покана, обявена в началото на годината. Зам.-министър Николова е отчела сериозен интерес от страна на бенефициентите и е посочила, че са получени 130 проекта. За първи път кандидатстването по програмата е било изцяло по електронен път. \"След извършване на съответните анализи беше установено, че с разполагаемия ресурс от над 15,6 млн. евро ще гарантираме финалното изпълнение на заложените по програмата резултати и ще използваме наличните средства за дейности в полза на организациите и хората в целевия регион\", е казала Николова. Така по програмата в граничния регион към днешна дата се влагат над 25 млн. евро, като се реализират и 43 проекта, одобрени по първата покана на стойност от почти 10 млн. евро. От тях 16 са инвестиционни, основно за борба с природните бедствия и опазване и управление на природните ресурси, а 27 са от типа \"меки мерки\" за популяризиране и насърчаване на възможностите за туризъм. Сред \"отличниците\" на програмата по първата покана са областите Бургас и Хасково, където се работи по най-много проекти. Магали Леноел от ЕК е дала много добра оценка и е похвалила Управляващия орган на програмата за темпото на изпълнение и приключилото набиране на проекти по втората покана.", "date": "2018.12.13", "title": "Още 15,6 млн. лева за туризъм и околна среда в пограничния регион между България и Турция"}
{"url": "https://www.24chasa.bg/novini/article/7198493", "text": "Специално проектирани скоростни връзки ще направят само 10-минутно пътуването между бъдещата магистрала \"Хемус\", Велико Търново и Горна Оряховица, където се намира най-голямата жп гара в Северна България и международното летище. Това заяви за \"24 часа\" кметът на Велико Търново Даниел Панов, който от години се е посветил на приближаването на аутобана към Старата столица и към железничарския град. Трасето ще преминава на около 10-13 километра северно от Велико Търново и Горна Оряховица, а бързият достъп ще е както от северозапад, така и от североизток, обясни той. Така утвърдената магистрала ще бъде благоприятна както за туризма и икономиката на Велико Търново, така и за индустрията, летището и жп гарата в Горна Оряховица. Същото важи и за Севлиево, а дори и за Габрово. През Севлиево градът на хумора и сатирата ще има пряк достъп до аутобана за София и Варна. Най-бързо от Велико Търново до \"Хемус\" ще се стига западно от града. Само на 5 километра е планирано трасето на русенската магистрала - край с. Момин сбор. На още 5 километра оттам ще е първият пътен възел с АМ \"Русе - Велико Търново\" и АМ \"Хемус\". Наскоро Върховният административен съд се произнесе окончателно и утвърди трасето на аутобана Русе -Велико Търново и реално изграждането му може да започне паралелно с \"Хемус\". Дори и русенската магистрала да се забави, вторият достъп до АМ \"Хемус\" ще бъде северно от старопрестолния град - в района на с. Поликраище. След 13 км шофиране по първокласния път Велико Търново - Русе ще излиза директно на магистралата за София. Специален скоростен път ще свърже бъдещата магистрала \"Хемус\" с летището и жп гарата в Горна Оряховица. Чрез \"Хемус\" железничарският град, международното летище и жп гарата ще получат бърза връзка и с магистралата Русе - Велико Търново. Скоростният път ще е с дължина около 8 километра, неговото начало ще е в района на горнооряховското летище, а покрай селата Правда, Първомайци, Янтра и Поликраище ще достига до магистрала \"Хемус\". Връзката бе договорена след поредица от разговори между Даниел Панов и бившия регионален министър Николай Нанков. Вече е изготвен и технически проект за трасето. \"На практика Горна Оряховица няма да остане изолирана от най-важните пътни артерии за Северна България, както твърдят от БСП\", каза кметът. Преди ден правителството отпусна 1,35 милиарда лева, с които ще бъде финансирано строителството на общо 134 километра между местността \"Боаза\" след Ябланица и Велико Търново. Кметът Даниел Панов коментира, че това ще е най-крупната инвестиция в стратегическата инфраструктура на Северна България още от времето на Тодор Живков, когато са построени малко над 120 км от магистрала \"Хемус\" - 70 км откъм София и 60 км откъм Варна. \"АМ \"Хемус\" чертае бъдещето на Северна България. Дълги години магистралата бе имагинерно понятие, а отсега нататък вече ще говорим за изграждането й. Тя дава реален шанс на Велико Търново, Горна Оряховица, също и на Севлиево, да се превърнат в един огромен логистичен център както в България, така и в Югоизточна Европа. Край нашите два града ще се пресичат два европейски коридора. Очаквам, че традиционно високият инвестиционен интерес към Велико Търново и Горна Оряховица сега ще стане още по-силен\", коментира Даниел Панов. Кметът отчете и приноса на \"24 часа\" за добрата развръзка по темата с магистралата. Иинициираните две национални дискусии \"Магистрала \"Хемус\" - възраждане на българския Север\" събраха във Велико Търново стотици представители на местна, законодателна и изпълнителна власт. След като стана ясно, че \"Хемус\" е национален приоритет, инвестиционният интерес към Плевен, Ловеч, Търговище, Стражица, Лясковец и други населени места става все по-висок\", подчерта Панов.", "date": "2018.12.13", "title": "Велико Търново и гарата в Горна Оряховица\nна 10 минути от \"Хемус\" със скоростни връзки"}
{"url": "https://www.24chasa.bg/novini/article/7198557", "text": "Оперираха абсцес на лицето на Корнелия Нинова в \"Пирогов\". Хирургическата намеса е приключила и лидерката на БСП се е прибрала в дома си, отказала е да остане в болница. Още вчера лицето на Нинова било подуто и доста я боляло, разказаха от екипа й. Всички решили, че проблемът е дерматологичен и тя не обърнала особено внимание. През нощта обаче болките се засилили и на сутринта тя потърсила помощ в \"Пирогов\". Оттам отказаха информация. По-късно от пресцентъра на БСП пуснаха официално съобщение: \"Днес председателят на БСП Корнелия Нинова бе приета по спешност в УМБАЛСМ “Пирогов” с абцес. Направена й е хирургическа намеса. Абцесът е отворен и дрениран. По нейно желание тя няма да остане в болницата и ще продължи с домашно лечение.\"", "date": "2018.12.13", "title": "Рязаха абсцес на лицето на Корнелия Нинова в \"Пирогов\""}
{"url": "https://www.24chasa.bg/novini/article/7198591", "text": "Турция възнамерява в най-скоро време да започне активна борба срещу лицата, финансиращи Фетхуллахистката терористична организация (ФЕТО). Това заяви днес турският президент Реджеп Тайип Ердоган, цитиран от ТАСС и БТА. Ердоган представя днес плана за действие за предстоящия нов 100-дневен период от работата на новото правителство след преминаването към президентска система на управление. Нямаме намерение да допуснем реализация на плановете на антитурските сили. В предстоящите 100 дни Турция има намерение да активизира борбата срещу онези, които финансират ФЕТО от чужбина, каза Ердоган. Според турските власти групировката ФЕТО на живеещия в САЩ мюсюлмански проповедник Фетхуллах Гюлен стои зад опита за преврат в страната през 2016 г.", "date": "2018.12.13", "title": "Ердоган: Скоро ще започнем активна борба срещу лицата, финансиращи ФЕТО"}
{"url": "https://www.24chasa.bg/novini/article/7198592", "text": "Пожар в столицата на ДР Конго през изминалата нощ е унищожил хиляди машини за гласуване само 10 дена преди президентските избори, съобщиха властите, като подчертаха, че това няма да попречи на вота, предаде Асошиейтед прес. Използването на машинно гласуване на 23 декември - рядкост за Африка, причини опасения сред опозицията, дипломати и експерти от евентуално манипулиране в полза на предпочитания от президента Жозеф Кабила кандидат за негов наследник. Кабила, който е на власт от 2001 г., се оттегля, предава БТА. Главният съветник на Кабила, Барнаби Кикая, обвини за пожара, избухнал през нощта в склад в Киншаса, \"враговете на демокрацията\". По думите му са унищожени около 7000 машини и кабини за гласуване. Според министъра на сигурността това са едва 10 процента от машините за гласуване за Киншаса и те ще бъдат заменени \"много бързо\". \"Не бива да правим прибързани заключения, но криминалната хипотеза не бива да бъде отхвърлена\", каза Анри Мова, но подчерта, че опитът да се провалят изборите няма да успее. Остава обаче въпросът как властите ще се справят с машинното гласуване в тази страна с лоша инфраструктура и 40 милиона избиратели, много от които без компютърна грамотност. Досега са раздадени над 100 000 машини.", "date": "2018.12.13", "title": "Пожар унищожи хиляди машини за гласуване в столицата на Конго"}
{"url": "https://www.24chasa.bg/novini/article/7198612", "text": "Турската централна банка днес остави без промяна водещата си лихва на досегашното й равнище от 24 на сто след понижението на темпа на инфлацията през ноември, но отбеляза, че забавянето на икономическия растеж продължава, предаде ДПА. Това решение бе взето на последното за тази година заседание по паричната политика на банката. Тя остави и през октомври непроменена водещата си лихва, след рязкото повишение на едноседмичните реполихви от 17,75 на сто до 24 на сто през септември, припомня ДПА. През ноември инфлацията с годишно натрупване в Турция понижи темпа си до 21,6 на сто спрямо 25,2 на сто през октомври, отчете Турският статистически институт. По правило централните банки се опитват да овладеят силното повишение на цените на потребителските стоки с повишаване на лихвите, предава БТА. След септемврийското вдигане на лихвите президентът Реджеп Тайип Ердоган, изрази раздразнение от повишението им: \"Засега все още съм в спокойна фаза, но търпението си има граници\", заяви тогава турският държавен глава, припомня ДПА. Турската лира се възстановява след силното си поевтиняване спрямо долара от началото на годината, предизвикано отчасти от дипломатическия конфликт и търговския спор със САЩ и опасенията на инвеститорите доколко може да бъде независима централната банка на Турция. ", "date": "2018.12.13", "title": "Турската централна банка остави без промяна водещата си лихва"}
{"url": "https://www.24chasa.bg/novini/article/7198606", "text": "Евродепутати подкрепиха днес резолюция, призоваваща Европейската комисия да предприеме действия срещу предполагаем конфликт на интереси, в който е замесен чешкият премиер Андрей Бабиш, предаде Ройтерс, цитирана от БТА. В текста се призовава за спиране на еврофинансирането на \"Агроферт\" - основания през '90-те години от Бабиш конгломерат, включващ фирми от хранителновкусовата, селскостопанската и химическата промишленост, както и медии - докато не бъде уреден въпросът дали има конфликт на интереси. Бабиш възложи \"Агроферт\", който получава всяка година милиони евро субсидии от програмите за селско стопанство и развитие, на доверителни фондове, за да не наруши чешките закони против конфликтите на интереси. Критици, сред които организацията \"Прозрачност без граници\", казват, че това не е достатъчно, тъй като Бабиш все още е основен бенефициент на тези доверителни фондове. Бабиш и политическите му опоненти пренесоха тази битка в Европейския парламент днес. \"За мен това е политически въпрос. Убеден съм, че ще стане ясно, че не съм в никакъв конфликт на интереси\", заяви той пред чешка телевизия преди вота.", "date": "2018.12.13", "title": "Европарламентът зове да се установи има ли конфликт на интереси при чешкия премиер"}
{"url": "https://www.24chasa.bg/novini/article/7198603", "text": "Федералната прокуратура на Германия се включи в следствените действия във връзка със стрелбата във френския град Страсбург, предаде ТАСС, като цитира в. \"Тагесшпигел\". Според германското издание е заведено дело по подозрение в убийство, опит за убийство и нанасяне на тежка телесна повреда. Една от причините за започване на разследването от прокуратурата е, че шестима германски граждани са получили психологическа травма, макар и да не са пострадали при нападението. Прокуратурата подчерта, че основното следствие се води от френските власти, предаде БТА. Във вторник вечерта 29-годишният Шериф Шекат откри стрелба на коледен базар в Страсбург. При атаката загинаха трима човека, а 13 бяха ранени. Нападателят избяга и се издирва.", "date": "2018.12.13", "title": "Германската федерална прокуратура заведе дело във връзка с нападението в Страсбург"}
{"url": "https://www.24chasa.bg/novini/article/7198914", "text": "Съдебната палата в истанбулския квартал Бююкчекмедже и сграда към нея са били евакуирани днес заради сигнал за бомба, съобщава турският телевизионен канал СиЕнЕн-Тюрк, цитиран от БТА. След оглед на сградите от служители полицията е установено, че сигналът е бил фалшив.                                                                                                                                                                                                                                                                                                                       ", "date": "2018.12.13", "title": "Евакуираха съдебна палата в Истанбул заради сигнал за бомба"}
{"url": "https://www.24chasa.bg/novini/article/7198955", "text": "Преговарящите от Европейската комисия, Европейския парламент и Съвета постигнаха политическо споразумение по предложеното законодателство за авторското право върху телевизионните и радиопрограми. Това съобщи представителството на Европейската комисия в България. С новите правни норми европейските радио- и телевизионни оператори ще могат по-лесно да предлагат някои предавания чрез услугите си за онлайн достъп до преки или непреки излъчвания, а операторите на услуги за препредаване ще бъдат облекчени при предлагането на повече радио- и телевизионни канали, предаде БТА. Това споразумение е важна стъпка към постигане на един напълно функциониращ цифров единен пазар. Комисарят по въпросите на цифровата икономика и цифровото общество Мария Габриел подчерта, че \"днешното споразумение ще донесе двойна полза за европейското културно многообразие: гражданите ще имат по-добър достъп до богатото европейско съдържание, а творците и авторите ще получават подобаващо възнаграждение за създаваното от тях съдържание.\"", "date": "2018.12.13", "title": "ЕС улеснява онлайн достъпа до телевизионни и радиопрограми"}
{"url": "https://www.24chasa.bg/novini/article/7198953", "text": "Девет души загинаха и 84 бяха ранени при  , предаде Асошиейтед прес. Високоскоростен влак се сблъска с локомотив, извършващ инспекция на релсовия път, скоро след потеглянето си, предава БТА. По последни данни са загинали общо девет души, като трима от тях са машинисти, а останалите шестима - пътници. Един от пътниците е починал в болницата. 84 души са потърсили медицинска помощ след инцидента, съобщи министърът на здравеопазването Фахреттин Коджа. Във влака са пътували общо 206 пътници, информира министърът на транспорта Мехмет Джахит Туран. Досега са задържани трима служители на държавната железопътна агенция по подозрения в небрежност във връзка с катастрофата, съобщи Анадолската агенция. Високоскоростният влак потегли в 6,30 ч. (местно време) от Анкара за централния град Коня. Голяма част от пътниците вероятно са пътували за Коня, заради седмицата в памет на поета, учен и мистик Мевляна Джеляледдин Руми, чиято гробница се намира там. Тази година в Турция станаха редица влакови катастрофи. През юли 24 души загинаха и над 70 бяха ранени при дерайлирането на влак в Северозападна Турция, припомня АП.", "date": "2018.12.13", "title": "84 са ранените при влаковата катастрофа в Анкара (Снимки, видео)"}
{"url": "https://www.24chasa.bg/novini/article/7198979", "text": " бяха премахнати в късния следобед. От фирма \"Интерактив медия\", която ги окачи на възлови булеварди и улици, решили да ги свалят преждевременно, за да не ги разкъсат бургазлии. Демонтирането на транспарантите на бул. \"Стамболов\" и ул. \"Индустриална\", изобразяващи двойки мъже и двойки жени с надпис \"Няма страшно, това е просто любов\" и \"Различни хора, равни права\", стана преди 18 ч. За тогава граждани се бяха организирали във фейсбук да ги щурмуват демонстративно, но показното им сваляне се размина.", "date": "2018.12.13", "title": "Свалиха билбордовете с гей двойки в Бургас"}
{"url": "https://www.24chasa.bg/novini/article/7198972", "text": "Началникът на КАТ в Казанлък Тодор Николов е обявен за издирване, това потвърди пред \"24 часа\" днес директорът на ОДМВР в Стара Загора старши комисар Георги Хаджиев. Това е станало по сигнал на сестра му, подаден към 21 часа в сряда. Заедно с Николов полицията издирва и личния му автомобил, марка \"Мерцедес\". Николов е на 44 години, разведен е и живеел със сестра си в една къща в родното им село Бузовград, което се намира на 2 км от Казанлък. Тя разговаряла с него за последно около 16 часа в сряда, но след като не се прибрал вечерта у дома си и не отговарял на мобилния си телефон, жената алармирала колегите му. Мъжът имал три мобилни телефона с различни номера, но и трите били изключени. В четвъртък не се явил на работа. Пак в сряда служители на Вътрешна сигурност на МВР са задържали служител от КАТ в Казанлък във връзка с работата му, но старши комисар Хаджиев бе категоричен, че не вижда връзка между задържането и изчезването на Тодор Николов. Мъжът е постъпил на работа в системата на МВР като инспектор от КАТ през 2006 г., ръководи пътната полиция в Казанлък от близо 3 години. Поне засега нямало информация за нещо нередно край него във връзка с работата му. По-късно стана ясно, че задържаният от Вътрешна сигурност на МВР служител на КАТ в Казанлък с инициали Р.Б. е бил освободен още в същия ден и днес е бил на работа.  Според процедурата в подобни случаи, в първите 3 дни от издирването на изчезнали те се обявяват за местно издирване, след това то става национално.", "date": "2018.12.13", "title": "Началникът на КАТ в Казанлък изчезнал с мерцедеса си, и 3-те му мобилни изключени"}
{"url": "https://www.24chasa.bg/novini/article/7198711", "text": "В няколко германски града един 75-годишен пощальон не носи само известия за живеещите на адресите, през които минава. Той се грижи и за това мечтите на децата от бедни семейства да могат да се сбъднат за Коледа, разказва \"Билд\". \"Всеки ден до 24 декември аз ще поставям банкнота от 50 евро в пощенската кутия на нуждаещо се дете. Има много майки, които сами отглеждат децата си и нямат възможност да отделят пари за подарък\", разказва Петер Борсдорф, който обикаля в Дюрен, Бон, Кьолн и Айфел. От няколко години мъжът, който бил активен маратонец, се чувства ангажиран с тази кауза - като я посвещава най-вече на болни деца и хора с увреждания. През 1995 година създал инициативата \"Бягай за децата\". Докато тренира, се замислил, че животът му се е развивал наистина добре и че иска да помага на хора, чийто живот не се е развил така. Когато отивал на старта, Борсдорф носел със себе си кутия за дарения, в която и до днес все още има средства. През годините бил събрал повече от 2 милиона евро. От 1995 година насам той е бил съпричастен към хора в нужда повече от 3000 пъти. \"Всичко започна с една детска градина в квартала ми. Тя спешно се нуждаеше от фургон. Така се появи идеята за кутиите за дарение. След 6 седмици имах необходимата сума\", разказва мъжът. След това маратонецът събирал средства за терапия на делфини, за ескалатор, за деца, които били загубили родителите си или просто, за да сбъдне нечие желание за  фотосесия, фестивал или мач от Бундеслигата.  Най-голямото дарение, което е направил, е от 38 000 евро - момиче с увреждания иска кола, с която да се придвижва. През 2017 година Петер дарява 280 200 евро на семейства, съюзи, ясли, училища, домове и инициативи. Досега през 2018-а е дарил 300 083,22 евро. За своите дейности Борсдорф е отличен с Федералния орден за заслуги на Германия.", "date": "2018.12.13", "title": "75-годишен маратонец от Германия събира 2 милиона евро, за да прави хората щастливи"}
{"url": "https://www.24chasa.bg/novini/article/7198988", "text": "Върховният съд в Прага отхвърли обжалването на  , предаде ТАСС, като се позова на говорителя на съда Ян Швачек. \"Тероризмът е главната заплаха за цивилизацията. Поради това Върховният съд в Прага отхвърли обжалването на издадена от съд в град Пилзен присъда от намиращия се в чешки затвор българин, заплашил с терористични действия на територията на Пакистан, посочва БТА. Всяка терористична проява трябва да се наказва от закона\", заяви Швачек. На 9 октомври съдът в Пилзен осъди Иванов на 40 месеца затвор. Обвинението поиска пет години, а защитата настояваше за условна присъда. Преди два месеца осъденият обжалва присъдата и поиска преразглеждането й от Върховния съд, посочва БТА. От 2016 г. Иванов работел в частна компания в Пилзен. През януари тази година в състояние на алкохолно опиянение той изпратил имейл до редакциите на няколко вестника в Карачи със заплаха за терористични нападения в Пакистан. Швачек отбеляза, че чешкият съд е дал на българския гражданин минималния срок присъда предвид това, че не е имал предишни провинения в Чехия. Според действащото в страната законодателство, Иванов е подлежал на наказание от 12 години затвор.", "date": "2018.12.13", "title": "Чехия отхвърли обжалването на българина, заплашил Пакистан с атентат"}
{"url": "https://www.24chasa.bg/novini/article/7199001", "text": "Никоя страна не може да върви напред, ако не се вслушва в основателния гняв на своя народ. Това заяви френският президент Еманюел Макрон при пристигането си днес в Брюксел за срещата на върха на ЕС, предаде Франс прес. Той подчерта, че за него Европа никога няма да е по-важна от исканията на френския народ, допълва Ройтерс, цитирана от БТА. \"Никоя страна не може да постигне напредък, ако не се вслушва в основателния гняв на своя народ. Този гняв се изразява навсякъде в Европа\", каза Макрон. \"Няма да допусна сблъсък между европейския проект, в който вярвам, и стремежите, които смятам за основателни. Мисля, че двете неща могат да бъдат помирени и точно това се опитваме да постигнем\", каза Макрон. Данъчните облекчения и другите мерки, които Макрон предложи, за да уталожи гнева на \"жълтите жилетки\", вероятно ще увеличат бюджетния дефицит на Франция и той ще превиши прага от три процента от БВП, установен от Европейската комисия, отбелязва Ройтерс. Днес френският премиер Едуар Филип заяви, че на 19 декември правителството може да обсъди проект за закон с мерките, предложени от Макрон в отговор на протестите на \"жълтите жилетки\", предаде ТАСС. Идеята е възможно най-скоро проектът да бъде представен в двете камари на парламента и приет до края на парламентарната сесия.", "date": "2018.12.13", "title": "Макрон: Никоя страна не може да върви напред, ако не се вслушва в гнева на народа си"}
