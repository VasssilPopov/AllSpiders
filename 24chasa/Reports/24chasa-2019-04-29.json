{"url": "https://www.24chasa.bg/novini/article/7426255", "text": "В последния работен ден на седмицата - на 3 май, в Министерството на туризма ще се състоят два търга за отдаване под наем на черноморски плажове. От 11 часа ще наддават желаещите да вземат под наем за срок от 5 години плажа “Камчия-север”, като цената тръгва от 29 019 лв. годишно. После от 14 часа ще се състои наддаването за малкия плаж на Каварна, чиято първоначална цена е 4205 лв. годишно. Документите се приемат до края на работния ден в четвъртък. ", "date": "2019.04.29", "title": "Два търга за плажове тази седмица"}
{"url": "https://www.24chasa.bg/novini/article/7426306", "text": "Новото правителство на Естония встъпи днес в длъжност, съобщиха ДПА и БТА. Правителството, съставено от Центристката партия на Естония на премиера Юри Ратас, консервативната партия \"Отечество\" и крайнодясната Консервативната народна партия на Естония, бе назначено в сряда от президентката Керсти Калюлайд. За пръв път партия противник на ЕС и на имиграцията влиза в правителството на балтийската страна членка на ЕС и НАТО. Тройната коалиция има 56 места в 101-местния парламент и всяка от партиите в нея има пет министерски поста. Партията на реформите ще бъде най-голямата опозиционна сила. Тя спечели най-много места на изборите на 3 март, но не успя да състави правителство.", "date": "2019.04.29", "title": "Новото правителство на Естония встъпи в длъжност"}
{"url": "https://www.24chasa.bg/novini/article/7426085", "text": "Българският премиер Бойко Борисов и унгарският Виктор Орбан да вземат участие в среща на страните от бивша Югославия в Берлин, поиска президентът на Сърбия Александър Вучич. Форумът беше организиран вчера от германската канцлерка Ангела Меркел и френския президент Еманюел Макрон. Една от основните теми на срещата бе диалогът между Сърбия и Косово за нормализиране на отношенията между двете страни. “Нямам нищо против Шарец, дори напротив, но или пък Андрей Пленкович, или пък Виорика Данчила. Всички ще кажат, че Косово е независимо, затова са поканени – да кажат колко безотговорно би било да се разговаря за това, което Сърбия би могла да получи”, обясни Вучич. Той допълни, че на сръбската делегация ще ѝ бъде много трудно и я очакват странни моменти заради формата на срещата и избора на участници. Срещата в Берлин е във формат бивша Югославия, а не Западни Балкани, така че България няма какво да прави там, обясниха пред “24 часа” източници от българското правителство. Натискът от Сърбия да бъде подкрепена в Берлин от Борисов е започнал още в края на март. Тогава в Букурещ бе срещата на т.нар. Балканска четворка - Румъния, България, Гърция и Сърбия. На разговорите Вучич е поискал подкрепа от премиерите Бойко Борисов, Алексис Ципрас и Виорика Дънчила, разказаха дипломати. Премиерите на България, Румъния и Гърция но не и да се намесват в срещата в Берлин. Заради това тримата са пратили писмо до Меркел и Макрон, в което подкрепят европейската перспектива на Белград и останалите държави от Западните Балкани. В дебата в Берлин вчера участваха освен Вучич още президентът и министър-председателят на Косово Хашим Тачи и Рамуш Харадинай, както и премиерите на Албания Еди Рама, на Хърватия Андрей Пленкович, на Северна Македония Зоран Заев, на Словения Марян Шарец, президентът на Черна гора Мило Джуканович и председателят на Съвета на министрите на Босна и Херцеговина Денис Звиздич. Александър Вучич и премиерката Ана Бърнабич обявиха, че нямат големи очаквания от срещата. И двамата заявиха в отделни интервюта, че Сърбия е готова да продължи диалога с Прищина веднага щом косовските власти отменят въведените мита от 100%. Вучич каза, че не е оптимист и изрази очакване, че ще се постави начало на търсене на нов формат, целта на който е пълна независимост на Косово без Белград да получи нещо. Белградските медии от дни прогнозират, че в Берлин Сърбия ще получи ултиматуми и планове, които да бъде принудена да приеме. Президентът на Косово Хашим Тачи очакваше Меркел да опита да убеди Вучич да признае независимостта на Косово, както и Босна и Херцеговина и петте членки на ЕС, които още не са я признали. Същевременно той каза, че Косово няма да приеме някакъв тип двоен суверенитет или модела на двете Германии, на Република Сръбска или каквато и да е автономия. Премиерът Харадинай на свой ред заяви, че Германското правителство очакваше от срещата на Западните Балкани размяна на мнения, но не изключва и възможността за конкретни резултати. “Тази среща преди всичко е диалог за участниците. Дали на базата на преговорите няма да се стигне до решение, което ще бъде приемливо за всички страни, не може да се каже предварително”, заяви Урики Демер, говорител на германското правителство. В Берлин бе планиран и протест, организиран от косовското опозиционно движение “Самоопределение”, което е против преговори между Белград и Прищина. ", "date": "2019.04.29", "title": "Сърбия иска Борисов на среща  на екс-Югославия за Косово"}
{"url": "https://www.24chasa.bg/novini/article/7426155", "text": "1339 неизвинени отсъствия имат депутатите от БСП от началото на бойкота им на парламента на 18 февруари до края на март, става ясно от сайта на НС. 971 са бягствата им от работа през март. Интересното е, че има червени, които са извинявали отсъствията си. Славчо Велков например явно се е водел в болнични до 14 март, когато по здравословни причини напусна парламента. Отсъствия през март са извинявали и зам.-шефът на групата Драгомир Стойнев и депутатът Георги Андреев. Стойнев бе единственият представител на БСП, който влезе в пленарната зала на 20 март, за да представи кандидатурите на левицата за зам.-шеф и членове на ЦИК. След това е бил 3 дни в командировка. Но и неговата, и на Андреев заплата са орязани, защото по правилник това се прави при 3 поредни отсъствия или общо 5 за месеца. 284 пък са бягствата от работата на комисиите.", "date": "2019.04.29", "title": "1339 неизвинени отсъствия за БСП в бойкота до края на март"}
{"url": "https://www.24chasa.bg/novini/article/7426280", "text": "Германският канцлер Ангела Меркел лично подчерта заслугите на България и премиера Бойко Борисов за стабилността на Балканите и по специално за договора между България и Македония, който бе подписан на 1 август 2017 между двете страни. Изявлението бе направено в началото на срещата в Берлин, инициирана от германския канцлер и френския президент Еманюел Макрон, предаде БГНЕС. Преди началото на неофициалната среща на високо равнище за Западните Балкани Ангела Меркел и Еманюел Макрон изразиха пред журналисти накратко насоките на дискусиите. Както германският канцлер, така и френският президент припомниха, че тази среща не е посветена на процеса на разширяване, а на регионалното сътрудничество и подкрепа за разрешаване на многобройните двустранни спорове в региона. „Фокусът не е върху разширяването, а върху политиката на стабилност в региона. Трябва да работим заедно, за да допринесем за стабилността, това за Франция означава стратегия за повторно ангажиране в региона“, каза френският президент. В контекста на преодоляването на споровете Макрон и Меркел посочиха македонско-гръцкия пример и споразумението от Преспа като доказателство, че е възможно с политическа воля да се преодоляват споровете. \"Видяхме смели стъпки по спора за името на Северна Македония, това е доказателство, че е възможно да се намери решение на дългогодишните спорове\", каза Меркел и приветства както гръцките и македонските премиери, така и Бойко Борисов. Макрон, от своя страна, каза, че последните месеци са показали, че напредъкът е възможен двадесет години след войните в региона. \"Видяхме със споразумението от Преспа, че може да се решават спорове, които изглеждат неразрешими, когато има ангажимент\", каза Макрон, който също приветства тримата премиери. Канцлерът и президентът обявиха, че отношенията между Сърбия и Косово ще бъдат една от основните точки на обсъждане. \"Както можем да се присъединим към Косово и Сърбия в опита за намиране на решение и, което е по-важно, да попречим да стане по-трудно да се намери решение или да се движим в погрешна посока\", заяви канцлерът Меркел преди началото на срещата. За нея тази неформална среща има за цел да насърчи региона да „се развива заедно“, но това не означава непременно, че от днешната неформална среща на високо равнище трябва да се очакват конкретни резултати. В рамките на форума се проведе двустранна среща между Меркел и македонския премиер Зоран Заев. Северна Македония и Споразумението от Преспа са положителен пример на Балканите и този успех е насърчение за всички страни, участващи в Конференцията за Западните Балкани, констатираха Меркел и Заев. Според пресслужбата на македонското правителство ползите от Договора от Преспа за стабилност, сътрудничество и мир в региона са били основната тема на дискусията на работна среща, проведена непосредствено преди конференцията.", "date": "2019.04.29", "title": "Меркел подчерта заслугите на България и Борисов за стабилността на Балканите"}
{"url": "https://www.24chasa.bg/novini/article/7426284", "text": "Нова измама залива интернет. Търговци предлагат \"кутии с изненади\" срещу сериозни суми, но вместо обещаните подаръци, в тях няма почти нищо. Така например вместо компютър и скъпи телефони, измамените получават евтини фалшиви стоки, разказа Сигнали от потребители заливат форумите в интернет. През последната година в комисията за защита на потребителите са постъпила над 3 700 жалби за покупки онлайн. Може да поръчаш изненада като например компютър или лаптоп само за 65 лева, но вътре намираш едно зарядно за телефон и ваучер за 50% отстъпка от следващата кутия, разказва Дарина, която е потърпевша. Според експертите става дума за измама. Търговецът се ангажира с висока стойност на покупката, а получавате нещо на символична цена, обясняват те. Модата “Мистери бокс” тръгва от световни сайтове и стига до малки фейсбук групи у нас. Схемата работи на база психология. Римляните са го наричали “Покупка на шанс”. В кутиите обаче има евтини и фалшиви продукти. Търговците се оказват много мистериозни не дават адрес за обратна връзка и потребителите не могат да си потърсят правата. Пратката минава през няколко града, така куриерите връщат поръчката към Дарина и тя плаща отново транспортни разходи. Малкият й син събрал парите, за да си купи тя нещо за рождения ден. А парите отишли на вятъра. Ако продавачът не бъде открит, можем да си потърсим парите чрез полицията и прокуратурата. Те обаче посочват, че потребителят трябва сам да проверява контактите на търговеца, преди да поръча.", "date": "2019.04.29", "title": "Нова измама в интернет: Поръчваш кутия с изненада, пристига празна"}
{"url": "https://www.24chasa.bg/novini/article/7426293", "text": "Лидерът на терористичната група Ислямска държава Абу Бакр ал Багдади се появи във видеоклип за пръв път от пет години, предадоха световните агенции, цитирани от БТА. Лидерът на \"халифата\", чието създаване джихадистите обявиха преди 5 години, признава, че \"битката за Багуз е приключена\" и обсъжда атентатите в Шри Ланка, при които загинаха над 250 души, отбелязва Асошиейтед прес. Според Ал Багдади нападенията в Шри Ланка са отмъщение за загубата на Багуз, съобщава ДПА. Групировката ще се стреми към отмъщение за смъртта и арестите на своите бойци, казва брадат мъж, приличащ на Ал Багдади. Според него Ислямска държава е извършила 92 операции в 8 страни \"като отмъщение за своите братя\", съобщава Ройтерс. Ислямска държава ще води борба, целяща изтощаването на враговете, добавя джихадисткият лидер. На 18-минутният клип се виждат няколко негови помощници със закрити лица, които разговарят с него. Според надпис в началото на видеоклипа той е заснет по-рано този месец.", "date": "2019.04.29", "title": "Лидерът на Ислямска държава се появи във видеоклип за пръв път от 5 години (Видео)"}
{"url": "https://www.24chasa.bg/novini/article/7426252", "text": "Показателят “достъпност на жилищата” в края на 2018 и началото на 2019 г. е достигнал най-доброто си ниво от 2008 г. насам, се твърди в анализ на “Бългериън Пропертис”, посветен на имотния пазар в столицата. Коефициентът е паднал вече до ниво 1,34, което е много по-ниско от достигнатите през последните години 1,45 - 1,47. Цифрата показва колко средни месечни заплати, получавани в столицата, са нужни за покупката на един квадратен метър жилищна площ. През 2008 г. например коефициентът е бил 3,5, а по-късно започна постепенно да намалява. Данните на компанията показват, че през първото тримесечие на 2019 г. средната цена на жилищата в София е била 1080 евро/кв.м при 1085 евро/кв.м през последното тримесечие на 2018 г. Това е леко отстъпление спрямо стойностите от м.г., но причината е по-скоро това, че има вече голям дял на новото строителство, и то на незавършено, което се купува още на зелено и това предопределя по-ниските цени. Средната крайна покупна цена на жилищата в София е 90 960 евро при нива около 91 550 евро средно за 2018 г. Според данните на Агенцията по вписванията през първото тримесечие на 2019 г. в София са вписани 5641 имотни продажби при 5 631 за същия период на 2018 г., което е ръст само с 10 броя сделки на годишна база. В тези данни обаче не влизат закупените недовършени жилища, които се изповядват и вписват като продажби при тяхното завършване и получаване на акт 16. Половината от закупените жилища са двустайни, а 42% са тристайни. За разлика от предходни тримесечия, в началото на 2019 г. има значително нарастване на дела на закупените тристайни жилища за сметка на намаляване на двустайните, които преди достигаха 65%. Средната площ на закупените жилища е 89 кв.м – това е ръст с около 10 кв.м спрямо последните месеци на 2018 г.", "date": "2019.04.29", "title": "В София жилищата са най-достъпни от 2008 г."}
{"url": "https://www.24chasa.bg/novini/article/7426169", "text": "Командващият на Военноморските сили контраадмирал Митко Петев ще бъде сменен 10 дни след като завърши изборът за строител на два нови модулни патрулни кораба за флота. Това предвижда решение на правителството, с което се предлага на президента Румен Радев да одобри смяната. Изборът на новите кораби с прогнозна стойност 1 млрд. лв. трябва да завърши на 12 юни, а адмиралът е зам.-председател на работната група, която оценява офертите. Кандидатите са три корабостроителници - българската “Делфин”, германската “Люрсен” и италианската “Финкантиери”. Контраадмирал Петев да бъде освободен като командващ на ВМС от 23 юни, предлага правителството на президента. Той ще бъде пратен като представител на началника на отбраната във военния комитет на НАТО и ще бъде повишен във вицеадмирал. Командващ на ВМС пък ще стане контраадмирал Кирил Михайлов, който досега бе в съюзното командване на НАТО в Монс, Белгия. Смяна се предлага и за командира на 61-а бригада ген. Пламен Йорданов. На негово място ще бъде сложен полк. Деян Дешков, който ще получи генералски пагони. Правителството предлага и повишение за началника на ВМА бригаден генерал Венцислав Мутафчийски, който да стане генерал-майор.", "date": "2019.04.29", "title": "Сменят командира на флота, след като избере новите бойни кораби за 1 млрд. лeвa"}
{"url": "https://www.24chasa.bg/novini/article/7426232", "text": "Русия ще продължи да се намесва в изборите в САЩ през идните десетилетия, заяви американският държавен секретар Майк Помпейо, цитиран от Франс прес и БТА. Той обеща, че Вашингтон ще противодейства на тези опити. Американската дипломация неведнъж е порицавала предполагаемата руска намеса в президентските избори в САЩ през 2016 г., но Помпейо обясни, че очаква подобни опити и на изборите догодина. \"Това се подразбира\", заяви той на форум, организиран от в. \"Хил\". Според държавния секретар на САЩ Москва е правила опити за намеса в американските президентски избори през 1974 г., през 80-те години \"и трябва да очакваме, че ще продължат през 2050 година\". Президентът Тръмп е поискал от екипа си да се фокусира върху усилията за противодействие на руската намеса, уточни Помпейо. САЩ са длъжни да защитават изборите си от намеса не само от руска страна. \"Активни са и китайци, иранци и недържавни действащи лица\", добави държавният секретар, цитиран от ТАСС. ", "date": "2019.04.29", "title": "Майк Помпейо: Русия ще се намесва в изборите в САЩ и през 2050 г."}
{"url": "https://www.24chasa.bg/novini/article/7426057", "text": "Кипърски сериен убиец снимал българска манекенка, докато по това време избивал 7 жени, съобщи в. “Сайпръс мейл”. Моделът Теа Георгиева разказва, че отношението му било много професионално и той се появявал наред с публични личности като бившия президент на страната Деметрис Кристофиас. 35-годишният убиец Никос Метаксас е задържан от властите. Той е офицер от армията, но се изявявал и като фотограф. В свое признание от 10 страници военният описва убийствата на пет възрастни жени и дъщерите на две от тях - деца на шест и осем години. Той се свързвал с жените в сайт за онлайн запознанства. Три от жертвите си захвърлил в куфари в кървавочервеното езеро Мицеро, близо до столицата Никозия. То е силно токсично, тъй като наблизо има изоставена мина. според местни медии. Майка му е от Стара Загора, а баща му е от Кипър. Родителите му се запознали в България, докато бащата учел у нас. Двойката имала и дъщеря Лени. Преди години те се разделили след тежък развод. Същевременно бяха намерени 3 тела на жертвите му, а в неделя четвърто тяло е открито силно разложено в куфар с бетонни тежести. То е извадено от токсичното езеро. Свидетели видели, че в събота заподозреният бил отведен от полицията до езерото. Разследването продължава на място в присъствието на съдебни патолози. Туристи открили случайно първата жертва преди две седмици, след като влезли в стари шахти. Смята се, че са изчезнали през септември 2016 г., а последната - жена от Филипините - през август 2018-а. Едното от идентифицираните тела е на Мари Роуз Тубирчио, 39-годишна филипинка. Все още не е ясна съдбата на изчезналата ѝ 6-годишна дъщеря. Другото тяло е на непалка, изчезнала също през 2018-а. Военният Никос Метаксас е разведен, с две деца. В приложението за запознанства използвал чужда снимка. В него той се запознал с филипинката Мари Роуз, която била женена за румънец, но заради проблеми в брака си търсела нов мъж. Двамата се уговорили да се срещнат. Убиецът я поканил да излязат, но държал да вземе дъщеря ѝ с нея. На 4 май 2018 година тя излязла и никой не я видял след това повече. “Докато я душах, се чувствах много добре”, признава Метаксас пред съда и разказва, че изхвърлил тялото на детето в езерото. Той твърди, че си падал по филипинки, а една от жертвите си удушил, след като правили секс. Според източници от полицията обаче Претърсванията са насочени югозападно от столицата Никозия. В изявление президентът Никос Анастасиадис заяви, че е шокиран от разкриването на толкова много срамни убийства срещу невинни чужденки и деца. Полицията бе остро критикувана, че не е стигнала по-рано до извършителя след докладването на изчезването на жените. Органите на реда отговориха, че законодателството ограничава работата им, като не им позволява да проверяват доказателства като историята на телефонни разговори без разрешение от съда. То се издава само ако криминалната проява се наказва с над 5 г. затвор. За последните 4 години в Кипър при мистериозни обстоятелства са изчезнали 22 филипинки. Разследващите проверяват дали жените са имали профили в сайта за запознанства, в който се е подвизавал военният. Издирват се и негови евентуални жертви в Гърция, след като стана ясно, че той е бил там от април до май 2018 г. Докато учел във военното училище, той е живял в Атина.", "date": "2019.04.29", "title": "Кипърският сериен убиец снимал BG манекенка, докато избивал 7 жени (Обзор, снимки)"}
{"url": "https://www.24chasa.bg/novini/article/7426256", "text": "След дългата поредица от празници, утре изтича срокът за подаване на данъчни декларации от физическите лица. До момента в приходната агенция са постъпили около 480 хиляди данъчни декларации, посочва  Повече от половината формуляри са подадени по интернет с електронен подпис или персонален идентификационен код. От НАП очакват до края на кампанията да бъдат подадени още над 20 хиляди декларации. От приходната агенция информират, че електронната система за деклариране на доходите и плащане без такси ще работи денонощно до полунощ на 30 април.", "date": "2019.04.29", "title": "Утре е последният ден за подаването на данъчни декларации от физически лица"}
{"url": "https://www.24chasa.bg/novini/article/7426267", "text": "България започва строежа на газовата връзка с Гърция до три седмици. Това обяви премиерът Бойко Борисов, който проведе среща с председателя на Института за енергийни изследвания във Вашингтон и на Американския енергиен алианс Том Пайл, на която темата е била обсъждана. Двамата присъстваха на енергийния форум „Отключване на бизнес потенциала на източноевропейските газови пазари - конкуренция, алтернативи, пазари, проекти, сигурност чрез диверсификация. Случаят LNG”.. „Около 20 май ще направим първа копка на интерконектора с Гърция към Александропол ”, заяви Борисов. Той посочи, че и в момента можем да вкарваме втечнен газ през стария газопровод - през Солун. Компресорите вече са подменени с американски, много добри, по думите на премиера. \"Газовият хъб \"Балкан\" и нашата мрежа, която разширяваме, и транзита през България е много добре изчислен и свързан с третия енергиен пакет\", заяви Борисов. Целта е диверсификацията вътре на производството в страната и ако има по-евтин газ от сегашния, който доставяме, нашата икономика, нашите потребители да получават най-евтиния газ, каза още той. Ако дадат руснаците по-евтин газ - взимаме него. Ако да дадат американците по-евтин газ - него. Изграждаме в момента именно тези магистрали, за да може, който да даде по-евтин газ, да вземеме от него, посочи Борисов. Националата и енергийната сигурност са много свързани, затова сме толкова активни, заяви още той. Министър-председателят поздрави всички българи за Възкресение Христово.                                                                                                                                                                                                                                                                                                                       ", "date": "2019.04.29", "title": "Борисов: До три седмици започваме строежа на газовата връзка с Гърция (Видео)"}
{"url": "https://www.24chasa.bg/novini/article/7426277", "text": "Домашното насилие е един от най-големите проблеми у нас, сочи докладът на Българския хелзински комитет за правата на човека през 2018 година. Според статистиката - 95% от убийствата на жени са извършени от познати на жертвата, в 44% от случаите, завършили фатално, извършителите са настоящи или бивши партньори на жената. Галина Кузманова се запознава с бившия си съпруг през 2009 година в Германия, където и двамата са студенти. Следва година любов. „Любов ли беше - да. Поне така си мисля. Мислих тогава, че това е човекът. Намерила съм си сродна душа”, разказва тя пред  В края на 2010-та двамата сключват брак. „Първата физическа разправа беше още декември. Беше ме ударил в крака, беше син”, казва още тя. От началото Галина не подава жалби в полицията. „Аз живеех с идеята, че това е нормалният семеен живот. Всеки ден имаше конфликт, че нещо не му е харесвало и аз просто съм го изнервяла”, коментира тя. „Ако видите психологията на насилника, тя винаги е свързана с това, че жената винаги му дължи едно определено нещо и тя е в едно подчинено на мъжа положение”, казва Радослав Стоянов - експерт от Български хелзински комитет. След поредната физическа саморазправа, Галина стига до болница в Германия. „Той ме беше хванал силно за врата и имах много силни болки”, разказва тя. Лекарите викат полиция. А тогава идва ред и на първата заповед за незабавна защита. Но след няколко седмици Галина отново прибира насилника вкъщи. „Тогава направих голямата грешка да го прибера вкъщи. Мислех, че ще се промени”, казва Галина. „Уви, след един шамар следва следващ”, казва Янка Василева - фамилен-семеен психотерапевт. \"Месеци след това ме хвана да ме души”, казва Галина. „Всеки шамар боли не толкова на физична основа, колкото на емоционална, това е унижение”, коментира Василева. След поредните шамари се стига отново до полицията, а след това и до следващите заповеди. Ограничителните заповеди от Германия са три. Галина търпяла тормоза около половин година. След това подала молба за развод. „След всичкото насилие в един момент видях, че трябва да спася моя живот”, казва тя.", "date": "2019.04.29", "title": "Галина успява да се спаси от мъжа си, който я удря и души"}
{"url": "https://www.24chasa.bg/novini/article/7426109", "text": "България е на последно място в Европейския съюз по разходи за труд на час. У нас се заплащат едва 5,30 евро, сочат данните за 2018 година на Федералната статистическа служба в Германия. Информацията се публикува по повод предстоящия ден на труда - 1 май. Трудът е най-високоплатен в Дания – 44,70 евро на час. Разликата е над 8 пъти спрямо заплащането в България, предаде Другите държави с най-ниско заплащане на труда на час са Румъния, Литва, Латвия, Полша и Унгария. Въпреки това, парите за час труд в другите догонващи страни са значително повече отколкото в България. В Румъния – 6,50 евро, Литва – 9,20 евро, Латвия – 9,70 евро, Полша и Унгария – 9,90.", "date": "2019.04.29", "title": "Трудът в България – най-нископлатен сред страните от ЕС"}
{"url": "https://www.24chasa.bg/novini/article/7426118", "text": "Темата за втечнения газ е важна за България и региона. Страната ни все още е зависима от един доставчик на газ и затова усилията ни са България да стане независима при доставките. Това заяви министърът на енергетиката Теменужка Петкова. Тя участва в международен форум \"Отключване на бизнес потенциала на източноевропейските газови пазари - конкуренция, алтернативи, пазари, проекти, сигурност чрез диверсификация. Случаят LNG\", предаде БТА. Организатори са Институтът за енергийни изследвания във Вашингтон и Центърът за балкански и черноморски изследвания. Най-важен е проектът за интерконектора между България и Гърция, който ще даде сигурност в целия регион, посочи Петкова и допълни, че правителството има воля за изграждането либерализиран пазар. Страните в региона не успяха да изградят инфраструктура за доставка по различни маршрути, но сега този проблем може да бъде решен и регионът да тръгне в друга посока, отбеляза Петкова. Друг важен проект е връзката между България и Сърбия, който трябва да е факт след няколко години. След реализирането на тези и други проекти, България ще стане средище на потоци както от север, така и от юг, посочи Петкова. До края на годината се очаква да заработи и платформа за търговия с природен газ. През последната година Турция намали вноса си на руски газ с около 60 процента и днес има шест нови терминала за втечнен газ, които се изграждат, каза Алекс Алексиев от Центъра за черноморски изследвания. В нашия регион има значително развитие по отношение на LNG. Новият терминал в Александруполис ще ни даде достъп до втечнен газ, посочи Алексиев.  каза председателят на КЕВР Иван Иванов на форума в София. По думите му съществен недостатък е, че потреблението на газ у нас е сравнително ниско, а като има монополизъм, няма сигурност. Иванов отбеляза, че технологията на втечняване на природния газ и преноса му позволяват той да достига до всяко кътче на земята. България тази година върви по стъпки, които трябва да доведат до либерализация на пазара, каза още експертът. Изтекоха петте години за временни мерки по отношение ликвидния пазар. КЕВР вече работи по правилата за търговия и за дневната такса за дисбаланс. Очаква се тези мерки да бъдат приети в първите дни на май. Намерението е България до края на 2020 да приведе в действие интеконектора, който води до Южния газов коридор.", "date": "2019.04.29", "title": "Теменужка Петкова: Искаме България да стане независима при доставките на газ"}
{"url": "https://www.24chasa.bg/novini/article/7426051", "text": "Посланието, лансирано на откриването на пленарна сесия на Междуправителствената научно-политическа платформа за биологичното разнообразие и екосистемни услуги (IPBES) в седалището на ЮНЕСКО в Париж, е ясно - унищожаването на природата застрашава човечеството поне толкова, колкото климатичното затопляне, съобщиха Франс прес и ДПА, цитирани от БТА. Учени и дипломати от над 130 страни се събраха във френската столица, за да направят първата глобална преценка на екосистемите от близо 15 години. \"Има неоспорими доказателства, че унищожаването на биоразнообразието и екосистемните услуги е достигнало нива, които застрашават благоденствието ни поне толкова, колкото климатичното затопляне, предизвикано от човешката дейност\", заяви председателят на Междуправителствената научно-политическа платформа за биологичното разнообразие и екосистемни услуги Робърт Уотсън. Експертна група е работила 3 години над доклад с обем 1800 страници, който би трябвало в бъдеще да се използва като база за сравнение в областта на биоразнообразието, както докладите на Междуправителствената експертна група за климатичните промени в областта на климата. ", "date": "2019.04.29", "title": "Унищожаването на природата ни застрашава толкова, колкото климатичното затопляне"}
{"url": "https://www.24chasa.bg/novini/article/7426055", "text": "Швейцария днес официално се присъедини към китайската инициатива \"Един пояс, един път\", след като швейцарският президент Ули Маурер и китайският му колега Си Цзинпин подписаха меморандум в Пекин, предадоха ДПА и БТА. Мащабната китайска търговска инициатива, пораждаща противоречиви реакции, предвижда строителство на пристанища, пътища, железопътни линии и други инфраструктурни обекти, за да се увеличи търговията с Китай. \"Целта и на двете страни е да разширят сътрудничеството си в областта на търговията, инвестициите и финансите за проекти в трети страни\", обхванати от инициативата, се посочва в изявление на швейцарското правителство. САЩ обвиниха инициативата \"Един пояс, един път\", че подмамва по-бедни страни, за да ги вкара в дълговия капан, като им предлага евтино финансиране, което обаче те не могат да си позволят. Според критици на инициативата тези страни могат да станат политически зависими от Пекин, а китайски компании изглежда печелят повече договори по проектите. През март Италия стана първата страна от Г-7, присъединила се към инициативата, за което беше критикувана от ЕС, Германия, Франция и Великобритания, припомня ДПА. В събота в Пекин приключи форум, посветен на инициативата \"Един пояс, един път\". На него Китай реагира на критиките, обещавайки да се придържа по-стриктно към международните стандарти и да разпределя финансирането на проектите между повече страни.", "date": "2019.04.29", "title": "Швейцария се присъедини към китайската инициатива \"Един пояс, един път\""}
{"url": "https://www.24chasa.bg/novini/article/7426062", "text": "Вашингтон не вижда никакви разлики между основните и неосновните елементи на комуникационните мрежи от пето поколение 5G и ще преразгледа споделянето на информация със съюзници, които използват оборудване на китайската корпорация Huawei (\"Хуавей\") в изграждането им, предадоха ДПА и БТА. \"Позицията на САЩ е, че използването на оборудване на \"Хуавей\" или на която и да било друга ненадеждна компания в който и да е сегмент от телекомуникационната мрежа 5G представлява риск\", заяви Робърт Стрейър, заместник държавен секретар по киберкомуникациите и информационната политика в Държавния департамент на САЩ. Ако други страни включат и позволят на ненадеждни компании да участват в изграждането на техните 5G мрежи, \"ще се наложи да преразгледаме възможността да споделяме информация и да сме свързани с тях по начина, по който сме свързани днес, добави той. Според източници на Ройтерс миналата седмица британският Съвет за национална сигурност е решил да забрани използването на оборудване на \"Хуавей\" във водещи елементи на 5G мрежите, но да позволи използването им в периферни части на мрежите при засилени ограничения.", "date": "2019.04.29", "title": "САЩ ще преразгледат сътрудничеството си със съюзниците, използващи \"Хуавей\" за 5G мрежите си"}
{"url": "https://www.24chasa.bg/novini/article/7426072", "text": "Президентът на Шри Ланка Маитхрипала Сирисена назначи нов секретар на министерството на отбраната и отстрани от длъжност началника на полицията след джихадистките атентати на католическия Великден, предаде Франс прес, цитирана от БТА. Бившият началник-щаб на армията генерал Шанта Котегода става секретар на военното министерство след оставката на Хемасири Фернандо миналата седмица. Президентът издигна за нов началник на полицията сегашният-заместник началник Чандана Викрамаратн. Предишният началник Пуджит Джаясундара обаче отказва да подаде оставка и трябва да бъде уволнен от парламента, тъй като президентът няма такова правомощие. В атентатите на 21 април бяха убити 253 души, въпреки че властите са разполагали с много точна предварителна информация за възможни предстоящи нападения. В хода на разследването на атентатите бяха арестувани над 150 души през последните осем дни. При операции на силите за сигурност бяха убити над 15 души. Представители на шриланкийските сили за сигурност предупредиха, че стоящите зад атентатите от 21 април ислямистки екстремисти планират нови нападения, които може да извършат дегизирани с униформи, предаде Ройтерс.", "date": "2019.04.29", "title": "Президентът на Шри Ланка назначи нов секретар на министерството на отбраната"}
{"url": "https://www.24chasa.bg/novini/article/7426075", "text": "Британското правителство планира да промени цената на обучение в британски университети за граждани на ЕС след Брекзит, съобщи в. „Файненшъл таймс“, цитиран от БГНЕС. Тереза Мей иска да повиши цената на образованието за тях и да направи тарифите подобни на това, което плащат студентите от трети страни. Критиците на тази инициатива твърдят, че това ще подкопае конкурентоспособността на Обединеното кралство. Вестникът пише, че министерството на финансите вече е изразило загриженост, вярвайки, че поради тази инициатива, притокът на талантливи млади хора в страната ще намалее. От „Файнешъл таймс“ посочват още, че според вътрешните оценки на правителството тази стъпка може да намали броя на студентите от страните от ЕС с две трети. Предложението да се спре преференциалното третиране на студенти от ЕС идва от министъра на образованието Деймиън Хиндс и окончателното решение по него все още не е взето. Вестникът напомня, че сега студенти от страните от ЕС учат в английските университети при същите условия като британските граждани. Обучението е ограничено до 9 250 паунда на година, студентите от Европейския съюз също имат право на студентски кредити за обучение, гарантирани от правителството. Хиндс иска да започнат да се налагат по-високи такси на европейските студенти още през учебната 2021/2022 година, когато Великобритания трябва да напусне ЕС и да излезе от преходния период. Един от аргументите на министъра е, че британското правителство не трябва да издава студентски заеми с нисък лихвен процент на никой друг, освен на гражданите на тяхната страна, защото много заеми, издавани от студенти от ЕС, никога не се възстановяват и няма механизми за постигане на това погасяване. Вестникът отбелязва, че през 2017 г. 135 000 студенти от страните от ЕС без британско гражданство са се обучавали в университетите във Великобритания.", "date": "2019.04.29", "title": "Тереза Мей иска скок в таксите за студентите от ЕС след Брекзит"}
{"url": "https://www.24chasa.bg/novini/article/7426088", "text": "Съединените щати са ключът към уреждането на продължаващия конфликт между Косово и Сърбия, заяви косовският президент Хашим Тачи днес в Берлин, където е за участие в срещата на страни от ЕС и Западните Балкани тази вечер, съобщиха Ройтерс и БТА. Тачи посочи неспособността на големите европейски страни да постигнат единна позиция по въпроса. \"Без САЩ ние никога не бихме могли да имаме какъвто и да било диалог, преговори или споразумение\", каза Тачи и добави: \"ЕС не е единен в този процес\". Косовският президент не изрази големи очаквания от срещата в Берлин и заяви: \"Аз не бих очаквал чудеса\". Той посочи, че за Сърбия е от решаващо значение да признае независимостта на Косово. \"Ние ще поискаме днес от (германския) канцлер Меркел и (френския) президент Макрон да убедят (сръбския) президент (Александър) Вучич да признае Косово\", каза Тачи и допълни, че ако това не се случи, той смята, че \"срещата в Берлин няма да бъде ползотворна\". Косовският президент подчерта, че Сърбия е склонна да се ориентира към Русия, но Косово иска да бъде част от НАТО и ЕС колкото се може по-скоро. Разрешаването на косовския въпрос е възможно само по пътя на компромиса, заяви президентът на Сърбия Александър Вучич днес в Берлин преди срещата, посветена на Западните Балкани тази вечер, съобщиха ТАСС и БТА. \"Ако никой не иска да направи компромис, а мисли, че въпросът може да бъде решен чрез натиск, то никакъв натиск върху Сърбия, включително поставяне на условия за присъединяване към ЕС, няма да помогне\", каза Вучич. Сръбският президент отново каза, че не очаква големи успехи от срещата в Берлин. Според него продължаването на диалога между Белград и Прищина е възможно едва след отмяна на въведените от Косово мита за сръбските стоки. През последната година Белград и Прищина активно обсъждаха компромисно решение, свързано с корекция на границата и размяна на територии, припомня ТАСС. САЩ подкрепят тази идея, като настояват за окончателно решение, което предполага корекция на границата между Сърбия и Косово. Германският канцлер Ангела Меркел се изказа против промяна на границите на Балканите, като подчерта, че всички страни от региона и без това имат перспектива за присъединяване към европейската общност. ", "date": "2019.04.29", "title": "Тачи: Без САЩ преговори между Косово и Сърбия не може да има"}
{"url": "https://www.24chasa.bg/novini/article/7426096", "text": "Динамична беше ситуацията на граничните пунктове от Турция към България. През целия ден трафикът на ГКПП „Капитан Андреево” беше нормален. В късния следобед движението стана по-интензивно, но опашки от автомобили не се образуваха, предаде  Граничните проверки проверки се осъществяват бързо – работят три гишета за автомобили и едно за автобуси. Системата на турските митници днес работи нормално, без да блокира. В петък техническа повреда предизвика километрично задръстване на ГКПП „Лесово” и ГКПП „Капитан Андреево”. От две седмици глобите, направени на турска територия се събират на граничните пунктове. Санкциите се събират само в турски лири. Обстановката по граничните пунктове с Гърция беше спокойна.  През лятото се очаква да започне ремонт на турските ГКПП- та „Ипсала”, в близост до Текирда и „Хамзабейли” при „Лесово”, които се използват от българските граждани. Това ще направи още по-натоварено движението през ГКПП „Капитан Андреево”.", "date": "2019.04.29", "title": "Без опашки по граничните пунктове с Турция и Гърция"}
{"url": "https://www.24chasa.bg/novini/article/7426092", "text": "Ако силовият вицепремиер Красимир Каракачанов не може да се справи с циганската престъпност и важните за обществото проблеми, ще предложим друг. Това е заявил депутатът от Обединени патриоти и част от ръководството на \"Атака\" Павел Шопов, цитиран от пресцентъра на партията, в коментар по повод събитията в Куклен от последните дни.", "date": "2019.04.29", "title": "Заради Куклен \"Атака\" поиска от Каракачанов мерки за циганската престъпност"}
{"url": "https://www.24chasa.bg/novini/article/7426139", "text": "Президентът на САЩ Доналд Тръмп обвини днес властите в щата Ню Йорк, че опитват да разрушат Националната асоциация на притежателите на огнестрелни оръжия, съобщи Ройтерс, цитирана от БТА. Главният прокурор на щата Летисия Джеймс съобщи в събота, че службата й е започнала разследване срещу влиятелното оръжейно лоби и че е изпратила призовки. Вестник \"Ню Йорк таймс\" съобщи, че разследването е свързано със статута на организацията, който я освобождава от данъци. Тя \"е под обсадата на\" губернатора на Ню Йорк Андрю Куомо и Летисия Джеймс, които \"използват незаконно юридическия апарат на щата, за да разрушат и унищожат тази много важна организация и други\", написа президентът в \"Туитър\". Пенсионираният подполковник от Корпуса на морската пехота Оливър Норт каза в събота, че ще се оттегли от председателския пост в асоциацията. Той добави, че е бил принуден да го стори заради твърденията си, че ръководни кадри на оръжейното лоби се занимават с нечисти финансови дела. Новината за оттеглянето му дойде, след като главният изпълнителен директор на асоциацията Уейн Лапиер обвини Норт, че опитва да го отстрани от поста, като го заплашва да огласи \"уронваща престижа\" информация за него.", "date": "2019.04.29", "title": "Тръмп обвини властите в Ню Йорк, че опитват да разрушат влиятелно оръжейно \nлоби"}
{"url": "https://www.24chasa.bg/novini/article/7426196", "text": "Военните разходи в света през 2018 година са 1,8 трилиона долара - най-високите от 20 години насам. Това се казва в ежегодния доклад на Международния институт за изследване на мира в Стокхолм, цитиран от  Увеличение има и за страната ни. Наред с Латвия, Литва и Румъния военните бюджети са скочили 18-24 на сто за миналата година. Най-много пари за оръжие харчат САЩ, Китай, Саудитска Арабия, Индия и Франция. Парите, които те дават, са 60% от световните военни разходи. За първи път тази година Русия отпада от първата петица и остава шеста. Москва е похарчила 61,4 млрд. долара, което е с 3,5% по-малко от миналата година. Най-високият процент на увеличение сред първите 15-те страни се пада на Турция - с цели 24%.", "date": "2019.04.29", "title": "Военните разходи в света - най-високи от 20 години насам"}
{"url": "https://www.24chasa.bg/novini/article/7426201", "text": "Държавната агенция по пътна безопасност настоява да се въведат психологически и физически тестове на шофьорите над 60 години. Причината е в зачестилите катастрофи, предизвикани от водачи в пенсионна възраст, коментира  Над 120 са катастрофите през последните две години в Русе с участието на хора над 60 години. Над 100 са ранените, 4 са загиналите. Само тази седмица 95-годишен мъж намери смъртта си на пешеходна пътека, защото беше блъснат от автомобил, управляван от 71-годишен шофьор. Друг водач на същата възраст се преобърна с колата си по таван в центъра на града. На форум в Русе, посветен на пътния травматизъм, представители на различни институции коментираха до колко са адекватни зад волана възрастните шофьори. \"Когато станат на 60 години не да имат безсрочна книжка, а напротив по-често да подлежат на физическа и психологическа проверка.\" Това заяви Малина Крумова, председател на Държавна агенция \"Безопасност на движението по пътищата\". От \"Пътна полиция\" отчитат и друга тревожна тенденция- все повече млади хора, употребили наркотици, сядат зад волана. Средно за седмица варират от 7 до 3-4 водачи с употреба на наркотични вещества или техни аналози - млади хора, които търсят адреналина, коментира гл. инспектор Михаил Манов, началник сектор \"Пътна полиция\" към ОД на МВР - Русе. Служителите на реда затягат сериозно контрола и на мотористите, като ще следят за неизрядни документи и правоспособност.", "date": "2019.04.29", "title": "Агенцията по пътна безопасност иска тестове за шофьорите, които са над 60 г."}
{"url": "https://www.24chasa.bg/novini/article/7426213", "text": "В Норвегия заловиха кит с подозрения, че е руски шпионин. Един кит белуга, открит на брега, е носел специална руска сбруя и вероятно е бил обучаван от руския флот, казва норвежки експерт, цитиран от Би Би Си, предаде  Морският биолог проф. Аудун Рикардсен заяви, че сбруята има държател на GoPro камера и етикет, който сочи като източник Санкт Петербург. Норвежки рибар успял да го отстрани от кита. Дресираната белуга многократно се приближавала до норвежките лодки край Ингоя, арктически остров на около 415 км от Мурманск, където се намира северният флот на Русия. Този вид китове се раждат във водите на Арктика. Норвежката NRK публикува видеозапис, който показва свалената сбруя на белугата. Проф. Рикардсен каза пред Би Би Си, че сбруята \"е била прикрепен много плътно около главата, пред гръдните му перки \". Каза, че е имало държател за GoPro, но не и камера. Руски полковник от резерва, който преди е писал за военната употреба на морски бозайници, отхвърли безпокойството на Норвегия заради белугата. Но той не отрече, че може да е избягала от руския флот. Интервюиран от руския оператор „Говори Москва“ полковник Виктор Баранец каза: \"Ако сме използвали това животно за шпионаж, наистина ли смятате, че ще прикачим номер на мобилен телефон със съобщението\" моля, обадете се на този номер\"?\" \"Имаме военни делфини за бойни роли, не го покриваме\", каза той. Досега със сигурност може да се твърди, че и Русия, и САЩ са използвали по време на студената война обучени делфини за различни бойни действия. Руската база е в Севастопол, който беше под украински контрол до 2014 г., когато Русия анексира Крим. Американската база за военноморска програма за бозайници беше в Сан Диего.", "date": "2019.04.29", "title": "Норвегия залови кит с подозрения, че е руски шпионин. Русия: Имаме военни делфини, този не е такъв"}
{"url": "https://www.24chasa.bg/novini/article/7426046", "text": "Петима души са задържани за 72 часа след избухналия конфлит между пияни роми и българи на Великден в Куклен, съобщиха от пловдивската районна прокуратура. Сред арестуваните е 40-годишна жена. Повдигнато й е обвинение за хулиганство, извършено с изключителен цинизъм. Двама роми - на 21 и 22 г., са причинили леки телесни повреди на двама полицаи, като вторият е счупил и преднотото стъкло на патрулка. Друг младеж от малцинството - на 25 г., също е в ареста за унищожено стъкло на полицейския автомобил. В увреждането на колата е взел участие и 16-годишен. Срещу него е повдигнато обвинение и за хулиганство. Прокуратурата ще преценява дали да поиска в съда постоянна мярка задържане под стража за петимата роми от Куклен.", "date": "2019.04.29", "title": "Петима в ареста за 72 часа след конфликта в Куклен"}
{"url": "https://www.24chasa.bg/novini/article/7425951", "text": "От Европейската комисия за пореден път отказаха коментар по случая с българските къщи за гости, построени със средства от европейски фондове като частни вили. Говорителят Даниел Росарио заяви, че в момента в България е в ход разследване по тези случаи и именно то трябва да даде отговор на проблема, съобщи . Миналата седмица прокуратурата разпореди полицейска проверка на 746 къщи за гости, изградени с европейски средства. Акцията последва медийни разкрития, свързани с политици, за подобни къщи, които след изграждането си не приемат туристи, а функционират като частни вили. Оставка заради случая подаде зам.-министърът на икономиката Александър Манолев.", "date": "2019.04.29", "title": "Еврокомисията отново отказа коментар по случая с българските къщи за гости"}
{"url": "https://www.24chasa.bg/novini/article/7425957", "text": "Руският президент Владимир Путин изрази очакване, че ще успее да се споразумее с новоизбрания украински президент Володимир Зеленски за гражданството на руснаци и украинци, предадоха ТАСС и БТА. \"Много добре\", коментира Путин решението на Зеленски, че е готов да издава украински паспорти за всички руснаци. \"Това показва, че навярно ще се договорим, защото имаме много общи неща. Много пъти съм казвал, че украинците и руснаците са братски народи. Ако имаме общо гражданство, от това само ще спечелят и руснаците, и украинците. Ще бъдем по-силни и по-успешни\", каза Путин, който вече опрости процедурата за издаване на руски паспорти за украинци в Донбас, а в събота каза, че Москва обмисля да разшири тази мярка до всички украинци. \"Ако те издават гражданство на руснаците в Украйна, а ние - на украинците в Русия, много бързо ще достигнем общ знаменател. Ще имаме общо гражданство\", каза Путин. Путин също така посъветва Зеленски да защитава правата на човека, започвайки с грузинците, например с бившия им президент Михаил Саакашвили. Путин заяви, че Саакашвили \"беше незаконно лишен от гражданство, незаконно изгонен от страната и следва да бъде върнат, да се възстановят нарушените му права както и за много други граждани на Украйна, които са били принудени да напуснат територията на страната, спасявайки се от преследванията на сегашния украински режим\", каза руският президент.", "date": "2019.04.29", "title": "Путин очаква със Зеленски да договорят \"общо гражданство\" за руснаци и украинци"}
{"url": "https://www.24chasa.bg/novini/article/7425954", "text": "Бивш учител по физическо в католическо училище в Барселона беше осъден на близо 22 години затвор за сексуални посегателства срещу непълнолетни, предаде Франс прес, цитирана от БТА. Това е първата присъда, свързана с избухналия през 2016 г. за сексуални посегателства в училища в Барселона, ръководени от ордена на Маристите. Подадени бяха над 40 жалби срещу 12 преподаватели, което помогна за нарушаване на царувалото дотогава в Испания мълчание за сексуалните посегателства в църквата и католическите училища. Учителят по физическо е наказан с 21 години и 9 месеца затвор за 4 сексуални посегателства. Освен това той трябва да плати общо 120 000 евро обезщетение на четирите жертви. Ако осъденият не разполага със сумата, остатъкът трябва да бъде изплатен от ордена. Пострадалите са били на възраст между 14 и 15 години.", "date": "2019.04.29", "title": "22 г. затвор за учител от католическо училище в Барселона заради сексуални посегателства"}
{"url": "https://www.24chasa.bg/novini/article/7425717", "text": "Над 260 писма с предложения за промени и допълнения в Закона за управление на етажната собственост (ЗУЕС) са постъпили в Министерството на регионалното развитие и благоустройството, съобщават от там. Да се решат проблемите със събирането на таксите за поддръжка на общите части в жилищните сгради и да се накарат некоректните обитатели да плащат. Ако съседът не внася таксите, местната община да ги събира при плащането на местните данъци. Това са част от многобройните предложения за промени в Закона за управление на етажната собственост, които са постъпили в Министерството на регионалното развитие и благоустройството в рамките на инициирания от ведомството обществен дебат. В периода от 19 март до 15 април в МРРБ са постъпили над 260 писма с предложения за промени в ЗУЕС. Когато има разпоредителна сделка с имот - етажна собственост, да се изисква и декларация, че таксите за входа са платени. Това е друго предложение на браншовиците по темата. Ако това не е направено, плащането да се извърши в момента на изповядване на сделката или новият собственик да подпише декларация, че ще ги поеме. Според предложенията за новите текстове на закона трябва да се плащат задължително такси за общи части, без значение дали жилището е обитавано, както и да се регламентират минималните им размери, сумите да влизат в собствена банкова сметка на етажната собственост, а касиерите на блока да се заменят от професионални домоуправители. Има и мнения домоуправител да стане професия, а т.нар. домови книги да станат електронни и общината да има грижата да ги води. Сред предложенията за промяна още е да се въведат различни минимални такси за поддръжка на управление на сградите. А в по-скъпите квартали да плащат повече предвид възможността от по-високи приходи от наеми. Друго предложение е част от таксите, които се събират, да са процент от минималната работна заплата. Ако някой съсед реши да не плаща, в началото на годината да му се налага да се издължи пред общината заедно с плащането на местните данъци. Новите текстове целят постигане на по - ефективно управление на етажната собственост и конкретизиране на правата и задълженията на собствениците. В момента статутът на сградите, които представляват затворени комплекси не е уреден, затова с промените в ЗУЕС ще се направи отделна глава в закона и ще се разпишат подробно ангажиментите на техните обитатели. Подготовката на новите текстове в закона ще става съвместно с други ведомства, като се очаква с промените да се повишат правомощията на местните власти. Предстои през месец септември тази година да бъде публикуван за обществено обсъждане проекта на Закон за изменението и допълнение на ЗУЕС. Преди това ще бъдат създадат четири работни групи за изработване на бъдещите текстове от закона, съответно в категориите: „Управление на етажната собственост“, „Професионални домоуправители“, „Сгради с особено управление“, „Контролни функции на общинските администрации“. В последната група ще бъдат активно включени представителите на местните власти в страната. Работните групи ще се администрират от МРРБ. Предложените промени са публикувани на интернет страницата на МРРБ в „Регистър на постъпилите предложения“, секция „Жилищна политика“, подсекция „Етажна собственост“.", "date": "2019.04.29", "title": "Жилищни асоциации предлагат общината да събира пари от некоректни платци"}
{"url": "https://www.24chasa.bg/novini/article/7425713", "text": "Един от двамата задържани в Турция по подозрения за шпионаж в полза на Обединените арабски емирства (ОАЕ) се е самоубил в затвора, съобщи Ройтерс, като се позовава на източник от турското министерство на правосъдието. Източникът съобщава, че заподозреният се е обесил, предава БТА. Двамата заподозрени са били задържани на 19 април и са признали, че са шпионирали арабски граждани. Турция разследва още дали пристигането в страната на единия от тях е свързано с убийството на саудитския журналист Джамал Хашоги. Единият от двамата задържани е пристигнал в Турция през октомври 2018 г., няколко дни след убийството на Хашоги в саудитското консулство в Истанбул. Другият е пристигнал по-късно, за да помогне на колегата си, твърдят от министерството на правосъдието. Двамата мъже бяха обвинени в международен, политически и военен шпионаж и бяха задържани в затвора в Силиври край Истанбул, съобщава Анадолската агенция. Самоубилият се е идентифициран като Заки Й. М. Хасан.", "date": "2019.04.29", "title": "Заподозрян в шпионаж от ОАЕ се е самоубил в турски затвор"}
{"url": "https://www.24chasa.bg/novini/article/7425847", "text": "В събота започнаха тестове в „студено състояние\" на реактор от трето поколение за първата в Китай ядрена електроцентрала, в която се използва разработената изцяло от местни специалисти технология „Хуалун 1\". Тестовете трябва да проверят надеждността на верижната система и поддържащите я съоръжения в условията на високо напрежение, се казва в съобщение на Китайската национална ядрена корпорация (CNNC), съобщава \" \". Реакторите „Хуалун 1\" са разработени съвместно от Китайската група за ядрена енергия (CGNPG) и Китайската национална ядрена корпорация. През август 2014 г. те бяха одобрени от национален панел. Впоследствие правителството одобри използването на технологията за изграждане на два реактора в АЕЦ „Фуцин\" в източната провинция Фудзиен.", "date": "2019.04.29", "title": "Започнаха тестове в „студено състояние\" на първия китайски ядрен реактор"}
{"url": "https://www.24chasa.bg/novini/article/7425733", "text": "На 30 април и 1 май 2019 г. в Клисура държавният глава Румен Радев ще участва в тържествената програма по повод 143 години от Априлското въстание, информира прессекреатариатът на президента. Утре вечерта на площад \"20-ти април\" президентът и Върховен главнокомандващ на въоръжените сили ще приеме почетния строй на 61-ва Стрямска механизирана бригада и ще произнесе слово, след което ще се проведе тържествена проверка-заря в памет на падналите за свободата на България. На 1 май от 10.00 часа на площад \"20-ти април\" държавният глава ще наблюдава възстановка на моменти от Априлската епопея и ще произнесе слово.", "date": "2019.04.29", "title": "Президентът в Клисура на честването на 143 години от Априлското въстание"}
{"url": "https://www.24chasa.bg/novini/article/7425735", "text": "Президентът на Косово Хашим Тачи отхвърли днес предложението за размяна на територии със Сърбия, като заяви, че той \"никога не би търгувал с териториите на Косово\", но би обмислил корекции на границата с цел нормализиране на отношенията, съобщи ДПА. Идеята за размяна на територии беше издигната за първи път от сръбски представители миналата година. Тя беше отхвърлена от лидерите на косовските албанци като неприемлива, както и от по-голямата част от международната общност като твърде опасна. Тачи заяви снощи пред журналисти, че има намерение да повдигне въпроса за присъединяването към Косово на регионите в Южна Сърбия, населени с албанци, съобщи ТАСС. Косовският президент направи това изказване преди отпътуването си за срещата в Берлин на представители на Западните Балкани и Европейския съюз, която започва днес. \"Не очаквам, че ще има диалог или преговори, но аз ще изразя позицията си в подкрепа на присъединяването на Прешево, Медведжа и Буяновац\", каза той. Тачи се надява, че домакините на срещата, германският канцлер Ангела Меркел и френският президент Еманюел Макрон, ще убедят Сърбия да признае независимостта на Косово.", "date": "2019.04.29", "title": "Хашим Тачи отхвърли предложението за размяна на територии със Сърбия"}
{"url": "https://www.24chasa.bg/novini/article/7425739", "text": "Испанската социалистическа работническа партия (ИСРП) ще се опита да състави самостоятелно правителство след произведените вчера предсрочни парламентарни избори. Това заяви днес досегашният вицепремиер на Испания Мария дел Кармен Калво Поято, предаде ТАСС. \"Смятаме, че можем да продължим да поддържаме тази формула, която сме започнали\", каза Калво пред радио Кадена Сер. \"Ще се опитаме да направим всичко, за да сформираме правителство сами, защото смятаме, че като партия и като правителство хората добре са ни разбрали. Ние смятаме, че имаме повече от необходимата поддръжка, за да поемем управлението\", каза тя. Но Калво допълни, че това не означава, че ИСРП не е готова да води диалог с други политически сили. \"Необходимо е да уважаваме всички, да говорим с всички и да се опитаме да продължим по пътя на културата на сътрудничество в испанската политика\", отбеляза Калво. На произведените вчера избори в Испания социалистите излязоха начело с 29 процента и получават 123 места в 350-местната долна камара на парламента. Абсолютното мнозинство е от 176 места. Тъй като социалистите го нямат, това означава, че те ще трябва да водят преговори с други политически сили. В миналия парламент социалистите имаха 85 места, допълва Франс прес. Един от възможните съюзници е коалицията Заедно можем, която получава 42 места в парламента. В предишния парламент коалицията имаше 67 места, припомня Франс прес. Нейният лидер Пабло Иглесиас каза, че е готов да води преговори по въпроса за сформиране на правителство на левите политически сили, посочва ТАСС. В дясното пространство Народната партия губи повече от половината от депутатите си и ще има 66 места срещу 137 в миналия парламент. Десноцентристката партия Гражданите получава 57 места срещу 32 в досегашния парламент. Крайната десница Вокс получава 10 процента и 24 места. За първи път от 80-те години крайнодясна партия ще присъства в националния парламент, отбелязва Франс прес. Опциите пред Санчес са няколко. Първата е правителство на социалистите, което ще бъде на малцинството. Това означава управление при 123 депутати и преговаряне с останалите по всеки един въпрос, допълва Франс прес. Заедно с коалицията на Иглесиас социалистите ще получат общо 165 места, тоест с 11 места по-малко от абсолютното мнозинство от 176 места. Ако към това добавим и подкрепа от малките регионални партии, сред които баските националисти (6 места), това ще означава общо 175 места. В този случай Санчес ще бъде избран за премиер, ако част от каталунските сепаратисти се въздържат при гласуване на втори тур по номинацията му. Така той официално няма да е бил подкрепен от по-проблемните сепаратисти, след като през последните месеци десницата не спираше да го упреква, че е бил техен \"заложник\". Каталунските сепаратисти получават в новия парламент 22 места срещу 17 в досегашния парламент. По-умерените сред тях - Републиканска левица на Каталуния - имат 15 места. Съюз между социалистите, тази каталунска партия и Заедно можем ще даде на Санчес 180 места. Но като цяло каталунските сепаратисти искат референдум за самоопределянето на Каталуния - нещо, което Санчес продължава да отказва. Така че подобно мнозинство може бързо да се разпадне. Санчес може да се договори за управление с либералите от Гражданите. Двете сили опитаха безуспешно да се съюзят през 2016 г. Ако сега преговорите успеят, те ще имат 180 депутати общо. Но партията на Алберт Ривера отказва подобен пакт и със силни позиции и с повече депутатски места тя не крие амбициите си да стане един ден първата дясна партия в Испания. Санчес не изключва никакви варианти, но неговите активисти ясно му заявиха, че не искат коалиране с Ривера.", "date": "2019.04.29", "title": "Социалистите в Испания ще опитат да сформират самостоятелно правителство"}
{"url": "https://www.24chasa.bg/novini/article/7425737", "text": "Президентът на Индонезия Джоко Видодо реши да премести столицата на най-голямата икономика на Югоизточна Азия извън пренаселения главен остров Ява, съобщи министърът по планирането на националното развитие Бамбанг Броджонегоро, цитиран от Ройтерс. \"Президентът реши да премести столицата извън Ява\", каза министърът след заседание на кабинета. Той уточни, че ново място още не е избрано, предава БТА. Според Броджонегоро преместването на столицата от Джакарта в друг град може да отнеме до 10 години. Той даде за примери Бразилия, Малайзия и Казахстан. Броджонегоро заяви, че основните причини за това решение са претовареният пътен трафик, честите наводнения и бързата загуба на суша, отбелязва ДПА. Около 40 процента от Джакарта сега е под морското равнище. В града живеят над 10 милиона души, но около тройно повече живеят в околните гладове, което допринася за тежкото пренаселване на района. Според Броджонегро предизвиканите от пътните задръствания в Джакарта загуби са за около 7 милиарда долара годишно. Под внимание е взет и фактът, че около 60 процента от 260-милионното население на Индонезия живее на остров Ява и икономическите дейности са съсредоточени там, вместо да са по-равномерно разпределени из цялата страна. По-рано тази година държавната агенция Антара съобщи, че един от кандидатите за нова столица на Индонезия е град Палангкарая в провинция Централен Калимантан на остров Борнео. Властите там са подготвили 300 000 хектара площи, ако градът бъде избран за нова столица.", "date": "2019.04.29", "title": "Президентът на Индонезия планира да премести столицата извън Ява"}
{"url": "https://www.24chasa.bg/novini/article/7425745", "text": "Най-малко пет души бяха убити при нападение в църква в Буркина Фасо, предаде Франс прес. Атаката е извършена в град Силгаджи, на 60 километра от Джибо, главен град на провинция Сум. Въоръжени мъже са атакували протестантска църква, като са убили четирима богомолци и главния пастор. Най-малко двама души се водят за изчезнали след атаката, каза пред Франс прес източник от службите за сигурност, предава БТА. Буркина Фасо е бедна африканска страна, в която зачестиха джихадистките атаки, но това е първо нападение срещу църква от 2015 г. насам, отбелязва агенцията. Досега имаше случаи на отделни атаки срещу християнски и мюсюлмански духовници. Най-често за нападенията се смятат отговорни джихадистки групи, като Ансарул Ислам, Група за подкрепа на исляма и на мюсюлманите и Ислямска държава в голямата Сахара. Първо атаките бяха съсредоточени в северната част на страната, но после на прицел бяха взети и столицата и други райони, по-специално източната част на Буркина Фасо. От 2015 г. в подобни нападения в страната са убити 350 души.", "date": "2019.04.29", "title": "Нападение срещу църква в Буркина Фасо, петима са загинали"}
{"url": "https://www.24chasa.bg/novini/article/7425750", "text": "На днешната среща на върха в Берлин, на която с домакините Ангела Меркел и Еманюел Макрон ще се обсъждат Западните Балкани, Сърбия очаква да бъде подложена на натиск. Това заяви президентът Александър Вучич в интервю за тв \"Пинк\". \"Нямам нищо против (премиера на Словения Мариян) Шарец, но защо Шарец, а не (премиера на Румъния Виорика) Дънчила, защо (премиерът на Хърватия Андрей) Пленкович, а не (унгарският министър-председател Виктор) Орбан, защо не (премиерът на България Бойко) Борисов“, заяви Вучич, предава  . Срещата в Берлин е организирана от германския канцлер Ангела Меркел и френския президент Еманюел Макрон. Днес премиерът на Северна Македония Зоран Заев има среща в немската столица с Ангела Меркел и с Макрон. Срещата, както е съобщено от кабинета на Меркел, е по искане на канцлера и веднага след срещата със Заев, ще бъде проведена среща и с албанския премиер Еди Рама. Освен с тях Макрон и Меркел ще се срещнат и с други лидери на Западните Балкани: с премиера на Босна и Херцеговина Денис Звиздич, с президента на Косово Хашим Тачи, с президента на Черна гора Мило Джуканович, с президента на Сърбия Александър Вучич. В Берлин са поканени и премиерите на Словения и Хърватия Мариян Шарец и Андрей Пленкович. Германското правителство очаква от срещата на Западните Балкани размяна на мнения, но не изключва и възможността за конкретни резултати. \"Тази среща преди всичко е диалог за участниците. Дали на базата на преговорите няма да се стигне до решение, което ще бъде приемливо за всички страни, не може да се каже предварително”, заяви Урики Демер, говорител на германското правителство. \"За германския канцлер и френския президент стабилността и благоприятното развитие на ситуацията в региона са от голямо значение”, добави Демер. Според дневния ред на конференцията ще присъства и върховният представител на ЕС за сигурността и външните работи – Федерика Могерини.", "date": "2019.04.29", "title": "Вучич: Защо Борисов и Орбан не са поканени на срещата в Берлин?"}
{"url": "https://www.24chasa.bg/novini/article/7425755", "text": "Редовното правителствено заседание ще се проведе във вторник, 30 април, от 10 часа при следния предварителен дневен ред: 1. ПРОЕКТ НА РЕШЕНИЕ ЗА ПРИЕМАНЕ НА СТРАТЕГИЯ ЗА ЦИФРОВИЗАЦИЯ НА ЗЕМЕДЕЛИЕТО И СЕЛСКИТЕ РАЙОНИ НА РЕПУБЛИКА БЪЛГАРИЯ. Внася: министърът на земеделието, храните и горите 2. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМ ИМОТ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 3. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 4. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „БЪЛГАРСКИ ПОЩИ“ ЕАД - СОФИЯ. Внася: министърът на транспорта, информационните технологии и съобщенията 5. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 6. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР И ИНДУСТРИЯ), КОЕТО ЩЕ СЕ ПРОВЕДЕ НА 2 И 3 МАЙ 2019 Г. В БУКУРЕЩ. Внася: министърът на икономиката 7. ДОКЛАД ЗА ОДОБРЯВАНЕ ПОЗИЦИЯТА НА РЕПУБЛИКА БЪЛГАРИЯ ЗА УЧАСТИЕ В НЕФОРМАЛНАТА СРЕЩА НА ДЪРЖАВНИТЕ И ПРАВИТЕЛСТВЕНИТЕ РЪКОВОДИТЕЛИ НА ЕВРОПЕЙСКИЯ СЪЮЗ, КОЯТО ЩЕ СЕ ПРОВЕДЕ НА 9 МАЙ 2019 Г. В СИБИУ. Внася: заместник министър-председателят по правосъдната реформа и министър на външните работи 8. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ИКОНОМИЧЕСКИ И ФИНАНСОВИ ВЪПРОСИ (ЕКОФИН), ПРОВЕДЕНО НА 5 И 6 АПРИЛ 2019 Г. В БУКУРЕЩ. Внася: министърът на финансите 9. ПРОЕКТ НА РЕШЕНИЕ ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА МИНИСТРИТЕ ПО ЗАЕТОСТТА И СОЦИАЛНАТА ПОЛИТИКА НА ЕВРОПЕЙСКИЯ СЪЮЗ, ПРОВЕДЕНО НА 10 И 11 АПРИЛ 2019 Г. В БУКУРЕЩ. Внася: министърът на труда и социалната политика 10. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ОБЩИ ВЪПРОСИ, ФОРМАТ „КОХЕЗИОННА ПОЛИТИКА“, ПРОВЕДЕНО НА 11 И 12 АПРИЛ 2019 Г. В БУКУРЕЩ. Внася: заместник министър-председателят 11. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ПЯСЪЦИ И ЧАКЪЛИ, ОТ НАХОДИЩЕ „КАНАРАТА“, ОБЩИНА БАНИТЕ, ОБЛАСТ СМОЛЯН, СКЛЮЧЕН НА 12 АПРИЛ 2005 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „КАНДУРОВИ“ ООД - С. БАНИТЕ, ИЗМЕНЕН И ДОПЪЛНЕН С ДОПЪЛНИТЕЛНО СПОРАЗУМЕНИЕ № 1 ОТ 25 АВГУСТ 2008 Г. Внася: министърът на енергетиката 12. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА ПО ЧЛ. 2, АЛ. 1, Т. 6 ОТ ЗАКОНА ЗА ПОДЗЕМНИТЕ БОГАТСТВА - СКАЛНООБЛИЦОВЪЧНИ МАТЕРИАЛИ - ГНАЙСИ, ОТ НАХОДИЩЕ „КОБИЛИНО“, УЧАСТЪК „НИВАТА“, РАЗПОЛОЖЕНО В ЗЕМЛИЩЕТО НА С. КОБИЛИНО, ОБЩИНА ИВАЙЛОВГРАД, ОБЛАСТ ХАСКОВО, СКЛЮЧЕН НА 28 ДЕКЕМВРИ 2012 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА ИКОНОМИКАТА, ЕНЕРГЕТИКАТА И ТУРИЗМА, И „РИОЛИТ“ ЕООД - КРУМОВГРАД. Внася: министърът на енергетиката 13. ПРОЕКТ НА РЕШЕНИЕ ЗА ЕДНОСТРАННО ПРЕКРАТЯВАНЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА ПОДЗЕМНИ БОГАТСТВА - СКАЛНООБЛИЦОВЪЧНИ МАТЕРИАЛИ - ПЯСЪЧНИЦИ, ОТ НАХОДИЩЕ „КИРЧЕВО“, ОБЩИНА УГЪРЧИН, ОБЛАСТ ЛОВЕЧ, СКЛЮЧЕН НА 16 АВГУСТ 2007 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА РЕГИОНАЛНОТО РАЗВИТИЕ И БЛАГОУСТРОЙСТВОТО, И „СЕДИМЕНТ ПРИВАТ“ АД - СОФИЯ, ИЗМЕНЕН И ДОПЪЛНЕН С ДОПЪЛНИТЕЛНО СПОРАЗУМЕНИЕ № 1 ОТ 19 ФЕВРУАРИ 2008 Г. Внася: министърът на енергетиката", "date": "2019.04.29", "title": "Вижте какво решава правителството утре"}
{"url": "https://www.24chasa.bg/novini/article/7425763", "text": "400 души са на прицела на данъчните заради сериозни харчове, без да отчитат доходи, съобщава  . Инспекторите на НАП ще проверяват притежателите на луксозни стоки на стойност над 30 хил. лв., които въобще не фигурират като получатели на доходи в системите им, и съответно не са плащали никакви данъци през 2018 г Данъчните разполагат с информацията за продажбите на стоките от търговците - за тях е издадена гаранция или фактура. „В тези проверки често се оказва, че приятели и любовници са в основата на обясненията. Проверките не вменяват априорна вина, не приемат, че някой е разбойник до доказване на противното. Но в момента има една видима диспропорция – нула лева доход и относително висок разход, който трябва да бъде обяснен”, коментира говорителят на НАП Росен Бъчваров.", "date": "2019.04.29", "title": "НАП проверява 400 без доходи, купували луксозни стоки"}
{"url": "https://www.24chasa.bg/novini/article/7425768", "text": "В Куклен няма етническо напрежение след вчерашния скандал между роми и българи. Това заяви пред \"24 часа\" кметицата Мария Белчева. , след като им направили забележка за силна музика. Изпотрошени са и стъклата на патрулка. Според Белчева става въпрос за битов инцидент, провокиран от употреба на алкохол. Задържани са 7 души от малцинството, срещу които е образувано досъдебно производство. Прокуратурата ще решава дали да ги остави в ареста за 72 часа. В момента в Куклен има засилено полицейско присъствие.", "date": "2019.04.29", "title": "Кметицата на Куклен: Няма етническо напрежение след конфликта на Великден"}
{"url": "https://www.24chasa.bg/novini/article/7425778", "text": "В рамките на един час, в разстояние на 5 км – между Симитли и Железница, станаха 4 катастрофи, съобщава  . Основната причина за инцидентите е неспазване на дистанция. Днес е последният ден от почивните за Великден. Очаква се по-интензивен трафик в следобедните часове. Ще има още две ленти за София и една за Бургас и Варна в участъците с ремонт на \"Тракия\" и \"Хемус\". Пътят през Владая също ще бъде с две ленти за влизащите в столицата.", "date": "2019.04.29", "title": "4 катастрофи за час между Симитли и Железница"}
{"url": "https://www.24chasa.bg/novini/article/7425776", "text": "По повод великденските празници премиерите на Северна Македония и България – Зоран Заев и Бойко Борисов си размениха писма с поздравления и пожелания за просперитет между братските народи на двете страни, съобщава МИА. В своето писмо Борисов изразява увереността си, че заедно с македонския премиер с още по-голяма сила ще насочат добротата, любовта и смирението към ползите от съвместната работа за европейското бъдеще на двете братски страни, предава  . Заев подчертава, че историческата прилика, която е основа за приятелството на двата народа, е възможност да се въплъти силен ангажимент и искрена любов между двете страни и насърчаване на благосъстоянието на гражданите им. „Пожелавам мирни и красиви празници на гражданите на приятелска България и него любовта и милосърдието, на които ни учи този празник, станат наш начин на живот”, се казва в поздравлението на Заев до Борисов.", "date": "2019.04.29", "title": "Борисов и Заев размениха поздравителни адреси за Великден"}
{"url": "https://www.24chasa.bg/novini/article/7425850", "text": "Неотдавна в Пекин се проведе петото издание на форума „Китай и глобализацията\". Участниците в него обсъдиха глобализацията 4.0 и се обединиха около виждането, че тя е тенденция, която не може да бъде спряна , но е необходимо да бъдат подобрени многостранните механизми в съответствие с изискванията на епохата. Китай ще развива пазарна икономика на високо ниво и ще продължи с реформите, за да насърчи ефективно процесите на глобализация, съобщава \" \". Глобализирането на света, в който живеем е започнало още с откриването на Америка от Христофор Колумб, а след първите три вълни на този процес, сега навлизаме в четвъртия. Разликата с предишните индустриални революции е, че днес новият период представлява стълкновение, който включва изкуствен интелект, големи данни, автоматизация, интернет на бъдещето и виртуална икономика, нова геополитика и други феномени. Затова глобализация 4.0 се смята за качествено нов етап в развитието на човечество. На форума координаторът на ООН в Китай Никола Роселини посочи, че глобализация 4.0 води със себе си както възможности, така и предизвикателства, но връщането към протекционизма не е начин за тяхното разрешаване. Пекин се превърна в защитник на многостранното сътрудничество и мултилатерализма. Целта на новите процеси е да се свържат държавите и обществата и да се засили инфраструктурната взаимосвързаност, а търговията и инвестицията са добра арена за реализиране на това. Глобалното управление се нуждае от промени, за да гарантира споделянето на резултатите от инклузивния икономически растеж, както и постигането на устойчиво социално и екологично развитие. Председателят на Асоциацията на китайските инвеститори Чън Дъмин счита, че в момента световната икономика се развива бурно, а трансграничните търговски и инвестиционни потоци заемат все по-голям дял от БВП на света. Глобализацията е както неудържима тенденция в развитието на човешкото общество, така и сложен процес с редица колебания. Ако многостранните международни принципи не бъдат усъвършенствани или реформирани, трудно ще бъде надминат лимитът на настоящата глобализация. Заместник-председателят на Фонда за проучвания на китайското развитие при Държавния съвет Лиу Шъдзин счита, че глобализацията е гъвкав процес. Китай преживява промяна от бърз към умерен икономически ръст, за да се адаптира към промените, които носи глобализацията. За това е необходимо да се реализират целите на реформата и развитието на пазарната икономика на високо ниво.", "date": "2019.04.29", "title": "Китай ще развива пазарна икономика на високо ниво"}
{"url": "https://www.24chasa.bg/novini/article/7425797", "text": "Вече четвърти месец известният български режисьор и директор на едни от най-големите театри, ръководител на Българския културен център в Москва е в будна кома в руска болница след прекаран инсулт. Няколкократно са правени опити да бъде върнат в България, но руските лекари не са разрешили местенето му. Преди дни състоянието му се стабилизира и това позволява той да бъде превозен със самолет, научи \"24 часа\" от председателя на комисията за култура в парламента Вежди Рашидов. Той е много близък с Павел Васел и първо на него се обадила съпругата му Елена след получения инсулт. Малко по-късно се изяснило, че здравните му застраховки важат само докато е в реанимация, но за рехабилитацията трябват 12 хил. евро. С помощта на приятели на Васев Рашидов успял да събере необходимата сума и тя незабавно била приведена в Москва. До дни в руската столица пристига най-големият български неврохирург проф. д-р Николай Габровски от \"Пирогов\", който да прецени какво е състоянието на 68-годишния бивш председател на Съюза на българските филмови дейци и бивш директор на  Народния театър и на Сатирата. Директорът на Сатирата Калин Сърменов е организирал благотворително представление и вече са събрани 15 хил. лв., които ще са нужни за лечението в България. Готов е вече екипът от \"Пирогов\" - анестезиолог и медицинска сестра, на които спешно са издадени руски визи с помощта на Народното събрание, които ще придружават Павел Васев при полета му за България. Рашидов е говорил с премиера Бойко Борисов и той е обещал да осигури самолета. Вероятно Васев ще бъде в българска болница около 8-10 май. \"Борисов ще направи това, което направи и за Христо Мутафчиев - ето го сега, пак е на българските сцени, както и за много българи, които са бедствали. Бързата реакция подарява живот. Обясних му случая и веднага взе решение. Затова съм му изключително благодарен, че помага да оцелеят и живеят близките и приятелите ни. Много съм задължен и на екипа на директора на \"Пирогов\" проф. Асен Балтов и на проф. Габровски. Милият Павел не е в добро състояние, но има надежда да се оправи. Срещнахме съпричастие и бившия руски министър на културата Михаил Швидкой - сега съветник на Владимир Путин, и от българския посланик в Москва  Атанас Кръстин\", разказа Вежди Рашидов. \"24 часа\" разговаря и с Елена - съпругата на Павел Васев, която каза, че състоянието му е тежко, но стабилно, и много се надява след връщането му в София то да се подобри.", "date": "2019.04.29", "title": "Вежди Рашидов: Връщаме Павел Васев в България с правителствен самолет"}
{"url": "https://www.24chasa.bg/novini/article/7425426", "text": "Тежка катастрофа на магистралата А1 в Румъния, в близост до Тимишуара в посока България. Пътнически бус с 10 българи се врязал в друг български товарен бус, съобщи зрител на  . От външното ни министерство потвърдиха за инцидента. От там заявиха, че катастрофата е станала вчера по обед. Няма тежко ранени. На място е оказана медицинска помощ на 8 души. Двама са настанени в болница без опасност за живота. Полицията разследва причините за катастрофата.", "date": "2019.04.29", "title": "Българи пострадаха при тежка катастрофа в Румъния"}
{"url": "https://www.24chasa.bg/novini/article/7425429", "text": "Глобалните военни разходи миналата година са достигнали най-високото си равнище от три десетилетия, като най-голям дял имат САЩ и Китай, според годишния доклад на шведския изследователски институт СИПРИ, предаде ДПА. Стокхолмският международен институт за изследване на мира съобщи, че военните разходи в света през 2018 г. възлизат общо на 1,8 трилиона долара, с 2,7 процента повече от 2017 г., или по 239 долара на човек, предава БТА. САЩ остават страната с най-големите военни разходи в света с 649 милиарда долара, повишение спрямо предишната година с над 4 процента. Техният дял възлиза на 36 процента от световните разходи през 2018 г. САЩ са изхарчили за военни цели почти толкова, колкото следващите осем страни в класацията взети заедно. Втори е Китай с 250 милиарда долара, или 14 процента от световните разходи. Това е увеличение с 5 процента спрямо 2017 г. - най-ниското годишно увеличение от 1995 г. насам, отразяващо по-слаб икономически растеж. Саудитска Арабия остава на трето място с 67,6 милиарда долара въпреки съкращенията на разходите с над 6 процента в сравнение с 2017 г. Следват Индия и Франция. На първите пет страни се падат 60 процента от глобалните военни разходи. Русия е слязла до шесто място, с разходи за военни цели от 61,4 милиарда долара. Тя не е в челната петица за първи път от 2006 г. Въпреки това разходите й все още са с една четвърт по-високи в сравнение с 2009 г., отбелязва СИПРИ. Останалите в десетката на страните с най-големи военни разходи са Великобритания, Германия, Япония и Южна Корея. Обща тенденция според СИПРИ е, че военните разходи като дял от БВП е намалял във всички региони от 1999 г. насам. Шест от 10-те страни, в които военните разходи представляват най-големият дял от БВП, са в Близкия изток. Сред тях са Саудитска Арабия с 8,8 процента, Оман с 8,2 процента и Израел с 4,3 процента. Мозъчният тръст не разполага с данни за няколко страни, включително Сирия, Обединените арабски емирства, Катар и Йемен, но въз основа на наличните данни средният показател за Близкия изток възлиза на 4,4 процента от БВП. В Европа той е средно 1,6 процента от БВП, малко по-малко от Африка и региона на Азия и Океания. Двете Америки имат най-нисък дял - 1,4 процента. Данните включват заплати, разходи за операции, покупка на оръжие и оборудване, както и изследвания и разработки.", "date": "2019.04.29", "title": "САЩ и Китай с най-много военни разходи, Русия е слязла до шесто място"}
{"url": "https://www.24chasa.bg/novini/article/7425434", "text": "Няма паника в квартал \"Пастир\", заяви пред  кметът на Генерал Тошево Валентин Димитров. \"Има конкретен заподозрян, има досъдебно производство. Водата наистина е замърсена. Кметският наместник на квартала, който първи установява на 25 април, че водата е замърсена, е реагирал много адекватно. След това ВиК Генерал Тошево по най-бързия начин са източили цялата водопреносна система на квартала, изолиран е градът, спрян е кранът. За около час – час и половина са обходени всички. Предотвратили сме най-лошото\", разказа той в предаването \"Преди всички\". Всеки ден се прави профилактика, каза кметът на града. По думите му, се очаква утре да се вземат нови проби и ако те са отрицателни, водоподаването в кв. \"Пастир\" да се възстанови. Кметът очаква до края на седмицата пробите да покажат, че водата вече е годна. Ако това не се случи, общината има готовност да осигурява водоноски. \"Неудобно е точно на Великден хората да нямат вода за първи нужди. Осигурили сме всичко – водоноски за битови нужди, водоноски за животните. Хората са спокойни\". Валентин Димитров увери, че инкасаторите са засекли водомерите на всички къщи и хората няма да платят за отровената вода и последващото прочистване на системата.", "date": "2019.04.29", "title": "Кметът на Генерал Тошево: Няма паника заради отровената вода"}
{"url": "https://www.24chasa.bg/novini/article/7425436", "text": "Сигнали на пътници за нелоялни практики при резервиране на самолетни билети достигат до контролните органи на Летище София през последните седмици. През миналата година всяка пета жалба в Европейския потребителски център е свързана с проблем при въздушния транспорт, предава  . Освен проблеми при резервацията на полет пътниците се оплакват и от закъснения, отмяна на полети, загубен или повреден багаж и отказан достъп до самолета. Докато преглежда цените на самолетните билети до Лисабон, потребителят Магдалена Иванова попада на атрактивна оферта за полет. „2 билета на най-ниска цена” веднага ги закупих. В момента, в който видиш „най-ниска цена” те провокира да реагираш на момента. Импулсивно да закупиш това, което виждаш“, разказа Магдалена. Така тя купува двата билета за 720 лв. Няколко дни по-късно, докато отново преглежда офертите в сайта на превозвача, открива, че „най-ниската цена” всъщност не е била толкова ниска. „С изненада открих, че билетите за двама души са с 270 лв. по-евтини. Доста се изненадах. Почувствах се доста разочарована“, сподели Магдалена. От авиокомпанията обясняват, че няма измама, защото цената на билетите наистина е била най-ниска, но към конкретния момент на резервация. И обяснението им е просто. „Цената на самолетния билет е изключително динамична. Промени могат да настъпят всяка една секунда“, заяви Ванина Хаджиева от компания за онлайн резервации. Трябва човек да има опит или да проучва добре, без да се подвежда от внушението „ниска цена“. Защото, дори да получим обещание за най-ниска цена на полета след час или ден различни фактори могат да я тласнат още надолу, обясняват експерти в бранша. Най-вече заради промоции на превозвача или поради резки промени в динамиката на запълване на местата в самолета. „Може да стане така, че авиокомпанията да вижда, че датата наближава и да пусне по-ниски цени,за да напълни самолета. Могат да се освободят места. Да сме резервирали билет, но не го плащаме и в този момен аз освобождавам това място. То се появява отново в система и някой би могъл да го закупи“, поясни Ванина Хаджиева. Tова обаче изрично трябва да е записано в общите условия на превозвача. А ние никога не ги четем при купуване на билети. Признават потребителите. „Когато гледаме сайта е добре да се запознаем какво компанията има предвид под „най-ниска” или „най-добра” цена. В повечето случаи компаниите променят цените си постоянно и това, че отбелязват една цена като най-ниска означава, че трябва да погледнем каква е дефиницията на съответната компания за това“, добани Игнат Арсенов от Европейски потребителски център. Според експерти в защитата на потребителите обаче обещанието за „най-ниска цена” е подвеждащо, ако след покупката билетът стане още по-евтин. „Може да има заблуда на потребителя , но само в случай, че се докаже, че към този настоящ момент е имало по-ниски цени, а не на следващия ден или следващия месец. В този случай трябва да се прецени дали има нарушение”, каза още Игнат Арсенов.", "date": "2019.04.29", "title": "Пътници с жалби заради скъпи самолетни билети"}
{"url": "https://www.24chasa.bg/novini/article/7425440", "text": "Шри Ланка забранява всякакво облекло, което закрива лицето. Това се казва в изявление на президента на страната, цитирано от местните медии. Забраната за покриване на лицето влиза в сила от днес, предава \" \". Мярката е в резултат на извънредната ситуация и серията от смъртоносни взривове, започнали на Великден, при които загинаха повече от 250 души, а 500 бяха ранени. След нападенията силите за сигурност започнаха масирана операция в няколко района в опит да издирят организаторите на кървавите атаки. Забраната влиза в сила само няколко дни, след като мюсюлмански духовници призоваха жените да не покриват лицата си. Мюсюлманите в страната, която изповядва Будизъм, са около 10% от 21-милионното население.", "date": "2019.04.29", "title": "Шри Ланка забранява всякакво облекло, което закрива лицето"}
{"url": "https://www.24chasa.bg/novini/article/7425445", "text": "Малко под 100 лева. Толкова струва тази година Великденската трапеза на четиричленно семейство. Това бяха прогнозните данни на Системата за агропазарна информация. Според очакванията най-големи са били харчовете на жителите на Русе и София, най-малки - тези от Варна и Пловдив. Оправдаха ли се очакванията и защо на всеки празник харчим повече, отколкото можем да си позволим - вижте отговорите от финансиста Стойне Василев и психолога Росица Йорданова, които бяха гости в Сутрешния блок на  . \"Моите наблюдения са, че разходите за празника са по-високи от 100 лв, те не са свързани само с хранителните продукти, но и с пътувания, с допълнителни подробности. Финансистът съветва да направим правилен разчет на доходите си и да не надхвърляме бюджетния си праг с покупки специално за празника. \"Около 350 000 българи отиват в чужбина за празника и харчат там парите си. Това според мен е добра тенденция, че все повече българи могат да пътуват и да разгледат други страни, тяхната култура. Моят съвет е такива разходи да не са повече от 10% от месечните доходи\", добави той. Хората се впускат във все повече инвестиции, това в своя корен има способност за емоционално развитие, обясни психологът. \"Много важно е как се възпитава духовната ценност и ако това е измеримо с покупките, не влизаме ли в капана на материализма?\", каза Йорданова.", "date": "2019.04.29", "title": "Финансист: Не харчете повече от 10% от месечния си доход за пътуване по празници"}
{"url": "https://www.24chasa.bg/novini/article/7425449", "text": "Единадесет дни след като Индонезия произведе най-големите еднодневни избори в света, над 300 души от изборната администрация са починали, повечето от свързани с преумора заболявания, причинени от дълги часове ръчно преброяване на милионите подадени бюлетини, съобщи днес представител на властите, цитиран от ДПА. На 17 април за пръв път в страната с 260 милиона население имаше избори едновременно за президент, за национален двукамарен парламент и за регионални законодателни органи, за да бъдат намалени разходите. Гласуването като цяло протече мирно при 81 процента избирателна активност на 193 милиона избиратели. Всеки от тях трябваше да предаде до пет бюлетини в над 800 000 избирателни секции. Но произвеждането на избори в държава, която се простира на повече от 5000 километра от запад на изток, изискваше полагането на неимоверни усилия и се оказа фатално за много служебни лица, които участват в процеса на ръчно преброяване на подадените бюлетини, предава БТА. До този момент 287 членове на избирателни комисии и 18 полицаи, отговарящи за реда по време на изборите, починаха, повечето от претоварване, докато 2096 души се разболяха, каза Ариеф Прийо Сусанто - говорител на централната избирателна комисия. Министерството на здравеопазването изпрати на 23 април циркулярно писмо, в което настоя лечебните заведения да осигуряват най-добрата медицинска помощ на заболелите служители, а министерството на финансите работи за компенсиране на семействата на починалите, добави говорителят. Централната избирателна комисия беше остро критикувана заради нарастващите смъртни случаи. Преброяването на гласовете приключва на 22 май, когато ще бъдат обявени резултатите, допълва Ройтерс.", "date": "2019.04.29", "title": "Над 300 починаха от преумора в Индонезия, броили бюлетини на ръка"}
{"url": "https://www.24chasa.bg/novini/article/7425452", "text": "С традиционен ритуал утре в императорския дворец в Токио император Акихито  . На церемонията на 30 април 85-годишният император в традиционно облекло ще обяви оттеглянето си пред своите предци. Това ще бъде първата абдикация в Япония, откакто император Кокаку напуска трона през 1817 г. Японското императорско семейство е относително малко. Само един от четиримата внуци на император Акихито е от мъжки пол, тоест наследник на трона. Трите принцеси вероятно ще изгубят своя императорски статут, тъй като това се изисква от тях, ако се омъжат за избраници без знатно потекло. Дъщерята на Акихито, например, изгуби императорския си статут, след като се омъжи за местен чиновник. Предвид абдикацията на император Акихито, Асошиейтед прес предлага кратка справка на някои от членовете на императорската династия, които ще попаднат в светлината на прожекторите, предава БТА. На 59 години. Името му означава виртуозен човек. Той ще бъде 126-ият император. Историк, свири на виола. Ще бъде първият император, който е учил зад граница и който би могъл да разшири ролята на императора по глобалните въпроси. Нарухито е учил в Оксфорд. Автор е на труд за историята на транспортната система по река Темза. В сряда става императрица. На 53 години. Очертава се като обещаващ дипломат, когато през 1986 г. на чаено парти привлича вниманието на Нарухито. Учи в Оксфорд. Нарухито чака седем години, за да се съгласи тя да се омъжи за него, след като на два пъти му отказва. Двамата се женят през 1993 г. Очакванията към Масако да помогне за модернизирането и интернационализирането на императорския дворец и на династията са големи. Въпреки това тя се оттегля до голяма степен от обществените прояви, след като ражда дъщеря си през 2001 г. и развива причинена от стреса депресия. Три години по-късно Нарухито елегантно разкритикува засиленото внимание и натиска на очакванията към Масако да роди момче. Той каза, че тя се възстановява и изрази надежда, че постепенно тя ще разшири ролята си. На 17 години. Единствено дете на Нарухито и Масако. Аико обича да гледа сумо. Участва в лятна образователна програма в колежа Итън във Великобритания. Съгласно правилата на императорската династия тя не може да се възкачи на престола. На 53 години. Син на Акихито и по-малък брат на Нарухито. Известен още с името Акишино. Ще бъде престолонаследник по време на властването на Нарухито. Но има спекулации, че той може да се откаже бързо от статута си и да го предаде на сина си, 12-годишния Хисахито. Прякорът на Фумихито е \"принц сладководна риба\", защото той се интересува от тези видове и посещава Тайланд, за да ги изучава. Учи в университета Гакушуин и там се запознава със съпругата си Кико Кавашима. Твърди се, че говори прямо. Понякога критикува по-големия си брат, който се опитва да поддържа имиджа на внимателен екипен играч. Той и Кико имат две дъщери и един син. На 52 години. Отраснала в САЩ и Австрия и живеела в скромни жилища, преди да се прибере в родината си. Омъжва се за Фумихито през 1990 г. Първата им мъжка рожба се ражда след раждането на двете им дъщери - принц Хисахито, роден през 2006 г. Тогава, след дългоочакваната поява на мъжки императорски наследник, дебатите в правителството за евентуална промяна на правилата за унаследяване на престола от жена, бяха прекратени. На 12 години. Единственият внук на император Акихито. Ще бъде втори в списъка за унаследяване на трона. На 27 години. Сестра на Хисахито, дъщеря на Фумихито и на Кико. Най-голямото от четирите внучета на Акихито. Тя беше обект на засилено медийно внимание заради скандал с дългове на семейството на нейното гадже. Това наложи отлагане на планираната й сватба за 2020 г. Сега приятелят на Мако - Кей Комуро, учи в право в Университета Фордъм в Ню Йорк. На 24 години. Втората по възраст внучка на Акихито. Неотдавна се дипломира от Международния християнски университет в Токио, където учи психология. Преди това учи сценични изкуства в университета на Лийдс във Великобритания. Обича хип-хоп танците. Публикувала е фотоалбуми. Нейните модни предпочитания й спечелиха много последователи.", "date": "2019.04.29", "title": "Кои са водещите членове на японската императорска фамилия"}
{"url": "https://www.24chasa.bg/novini/article/7425454", "text": "САЩ не проявяват интерес към съвместна работа с други страни, за да накарат Северна Корея (КНДР) да се откаже от ядрените си оръжия, заяви съветникът на Белия дом по националната сигурност Джон Болтън пред телевизия \"Фокс нюз\", предаде Асошиейтед прес. Болтън добави, че Вашингтон не се опитва да изключи други страни, но американският президент Доналд Тръмп и севернокорейският лидер Ким Чен-ун предпочитат двустранните преговори, предава БТ€А. След преговори с Ким тази седмица руският президент Владимир Путин предложи подновяване на провалилите се шестстранни преговори с КНДР, припомня АП. Според руския държавен глава Ким е готов да се откаже от ядрените си оръжия, но само ако получи непоклатими гаранции за сигурността си, подкрепяни от многостранно споразумение. Двете срещи между Ким и Тръмп не доведоха до създаването на график за денуклеаризацията на Северна Корея. Болтън заяви, че президентът на САЩ все още обмисля възможността за трета среща на високо равнище със севернокорейския лидер. Според съветника по националната сигурност САЩ са подписали документ, приемащ да платят разходите на Пхенян за грижите, положени за американския студент Ото Уормбиър. Вашингтон обаче не е платил двата милиона долара, поискани от севернокорейския режим, предаде Ройтерс. Болтън потвърди публикуваната в медиите информация, че КНДР е поискала 2 милиона долара, преди Уормбиър да бъде изпратен със самолет за САЩ. Студентът беше в кома и не оцеля. Пратеникът на Държавния департамент на САЩ Джоузеф Юн е подписал документа, когато отишъл да получи Уормбиър, потвърди Болтън. Той обаче добави, че през последните няколко дни е проверил, че не са били извършени плащания. /", "date": "2019.04.29", "title": "САЩ не проявяват особен интерес\nкъм подновяване на шестстранните\nпреговори"}
{"url": "https://www.24chasa.bg/novini/article/7425461", "text": "През 2018 г. Китай е предприел серия от мерки за подобряване защитата на интелектуалните права, стана ясно на пресконференция на Националната служба за интелектуална собственост (НСИС) тази неделя, предава \" \". Ръководителят ѝ Шън Чан'ю съобщи, че за изминалата година службата му се е занимала с 3300 случая на нарушаване на интелектуални права, като задържаните лица са над 5600. В същото време прокуратурата е внесла в съда повече от 4400 обвинителни акта за подобни престъпления и като подсъдими са били привлечени близо 8300 души. Националната служба за интелектуална собственост се е занимала през 2018 г. с около 77 000 случая, свързани с патенти, 31 000 за нарушения на търговски марки, и 2 500 случая на интелектуално пиратство. По думите на Шън Чан'ю, Китай работи с 28 патентни ведомства от целия свят, а през 2018 г. е бил домакин на форум на върха за интелектуалната собственост в рамките на инициативата „Един пояс, един път\", която е одобрила осем програми за практическо сътрудничество. Той обаче добави, че „защитата на правата на интелектуална собственост никога не е достатъчно добра, но можем да я подобряваме\".", "date": "2019.04.29", "title": "Пекин продължава да подобрява системата си за защита на интелектуалните права"}
{"url": "https://www.24chasa.bg/novini/article/7425486", "text": "Представители на силите за сигурност на Шри Ланка предупреждават, че ислямисти, които стоят зад атаките на Великден, планират още нападения, при които ще използват микробус и атентатори, дегизирани като военнослужещи, предаде Ройтерс. В предупреждението се казва, че атаки могат да бъдат извършени днес, като ислямистите са взели на прицел пет места. Сред тях е Батикалоа, градът на източното крайбрежие, в който 27 души бяха убити в самоубийствен атентат в църква на Великден. Другите четири места не се посочват в предупреждението, предава БТА. В Шри Ланка се въвежда и забрана да се носят дрехи, покриващи лицата, предаде ТАСС. Забраната влиза в сила от днес.", "date": "2019.04.29", "title": "Службите за сигурност: Ислямисти планират още атаки в Шри Ланка"}
{"url": "https://www.24chasa.bg/novini/article/7425516", "text": "Германският канцлер Ангела Меркел и президентът на Франция Еманюел Макрон ще бъдат домакини на среща в Берлин на представители на Западните Балкани и Европейския съюз, съобщават сръбските агенции. Официален повод за срещата е \"неформална размяна на идеи\", като целта й е укрепване на сътрудничеството в региона, предава БТА. Една от темите ще бъде диалогът между Сърбия и Косово за нормализиране на отношенията между двете страни. Очаква се срещата да се състои от две части - първата ще бъде общ диалог с участието на всички ръководители от Западните Балкани, а втората ще бъде посветена на решаването на косовския въпрос, предава БТА. От страна на Сърбия в срещата ще участват президентът Александър Вучич и министър-председателката Ана Бърнабич, а от Косово са поканени президентът и министър-председателят на страната Хашим Тачи и Рамуш Харадинай. На срещата са поканени да участват и премиерите на Албания Еди Рама, на Хърватия Андрей Пленкович, на Северна Македония Зоран Заев, на Словения Марян Шарец, президентът на Черна гора Мило Джуканович и председателят на Съвета на министрите на Босна и Херцеговина Денис Звиздич. Очаквайте подробности.", "date": "2019.04.29", "title": "Меркел и Макрон на среща в Берлин\nс ръководители от Западните Балкани"}
{"url": "https://www.24chasa.bg/novini/article/7425536", "text": "Големи парчета мазилка от стара сграда са паднали на кръстовището на улиците \"Шести септември\" и \"Граф Игнатиев\" в София, предава  . По първоначални данни няма пострадали при инцидента. Мястото е отцепено и е забранено преминаването на хора, за да не пострадат минувачи. Очаквайте подробности.", "date": "2019.04.29", "title": "Парчета мазилка паднаха на ъгъла на \"Шести септември\" и \"Граф Игнатиев\" в София"}
{"url": "https://www.24chasa.bg/novini/article/7425539", "text": "Екипите на \"Пирогов\" отчитат тежки дежурства в дните около Великден. От 26 април до 10 ч. днес в Спешното отделение на университетската болница са потърсили помощ 1800 човека, сред които хора от София и страната. От тях за лечение се налага да останат 260. Пациентите без здравни осигуровки, настанени за лечение в \"Пирогов\", са 15, съобщиха от болницата. Екипи са хоспитализирали и едни от най-сложните случаи от цяла България. Близо 80 човека от различни части на страната получават високоспециализирана медицинска помощ през тези дни. Доста натоварено е било и дежурството в уникалното за България детско спешно отделение, съобщават от болницата. През него са преминали над 520 деца, на 50 от тях се е наложило да останат за лечение в \"Пирогов\". В реанимационните структури се борят за живота на 60 пациенти.Натоварени са били хирургичните, травматологичните, неврохирургичните спешни кабинети и клиники. В тях са постъпили сложни медицински случаи от София и страната. През спешния неврологичен кабиент са преминали 75, от които са оставени 11 пациенти с инсулт. През кабинета по кардиология и вътрешни болести са преминали 233, а са оставени за лечение 52 пациенти. Двама мъже на 45 и 71 години са хоспитализирани след прекомерна употреба на алкохол. Няма деца и младежи, които да са посрещнали Великден в \"Пирогов\" поради същата причина.", "date": "2019.04.29", "title": "1800 са потърсили помощ в \"Пирогов\" по празниците"}
{"url": "https://www.24chasa.bg/novini/article/7425541", "text": "Само един работен ден остава за подаване на декларациите за физическите лица и плащането на данъка върху доходите, припомнят от НАП. Крайният срок изтича на 30 април, като от приходната агенция очакват повече от 50 000 формуляра в следващите дни. Това съобщиха от пресцентъра на НАП. Запазва се тенденцията повече от половината данъчни декларации за доходите на физическите лица да са подадени по интернет с ПИК на НАП или електронен подпис. 5 календарни дни преди края на кампанията в приходната агенция са получени малко над 450 000 формуляра. До момента ПИК имат близо 600 000 лица, като данъчните очакват за пръв път през тази година броят на подалите документите си онлайн да е повече от този на избралите хартията. И подаването на декларацията, и плащането може да стане електронно с банкова карта и без такси чрез електронна услуга на НАП, достъпна на сайта www.nap.bg. Също до края на април се декларират авансовите данъци за първото тримесечие на 2019 г. най-често от упражняващи свободни професии, земеделци и наемодатели. Също до края на април самоосигуряващите се трябва да подадат осигурителната декларация 6, с която се определят окончателните вноски за социално и здравно осигуряване, припомнят още от НАП. И през тази година от приходното ведомство предлагат възможност за клиентите си да проверят всички изплатени им суми извън трудов договор през 2018 г. чрез електронна услуга с ПИК или е-подпис. В справката се виждат всички хонорари, възнаграждения по граждански договори и други, които могат просто да бъдат преписани в декларацията. Така, според данъчните, рискът от пропуски и грешки значително намалява. „Електронната система да деклариране на доходите и плащане без такси ще работи денонощно в празничните дни, включително до полунощ на 30 април.“ каза по повод наближаващия краен срок за обявяване на доходите о директорът на „Обслужване“ в НАП Боряна Георгиева.", "date": "2019.04.29", "title": "Само един ден остава за подаване на декларациите в НАП"}
{"url": "https://www.24chasa.bg/novini/article/7425551", "text": "По информация на българското посолство в Букурещ вчера по обед в близост до Тимишоара микробус с 10 български граждани е катастрофирал с друг румънски автомобил.  . На 8 души е оказана помощ на място. Двама са откарани в болница, но без опасност за живота или сериозни контузии. Полицията е започнала разследване, за което ще информира официално посолството ни в най-скоро време. Това съобщиха от Министервото на външните работи. Със случая е ангажиран почетният консул на България в Румъния Георги Наков, който е изпратил преводач на мястото на катастрофата. Засега пострадалите не са поискали допълнително съдействие от посолството.", "date": "2019.04.29", "title": "Външно: Няма тежко пострадали българи при пътния инцидент в Румъния"}
{"url": "https://www.24chasa.bg/novini/article/7421910", "text": "На 27 ноември 1989 г. в 16 часа започва общосъюзно събрание на Съюза на българските писатели. По това време СБП има 387 членове, но в залата присъстват 234. Достатъчни за просто мнозинство и кворум от 253 души. Основната задача пред писателите е “Как да извършим преустройството в нашия съюз”. От “историческия пленум” на 10 ноември, свалил от власт Тодор Живков, са минали малко повече от две седмици. Писателите още се ослушват, продължават да си говорят на “другарю” и всеки се чуди като каква е промяната в положението и дали няма още да се променя. Докладът на председателя на СБП Павел Матев, общо взето, е изслушан спокойно. В последвалите изказвания обаче полека-лека започват караници и нападки. Спорят за отхвърлени от издателствата ръкописи на членове на съюза, за раздутите щатове в изданията на СБП (например в “Литературен фронт”, седмичник от 8 страници голям формат, работят 48 души, има трима художници и четирима зам. главни редактори). Особено обсъждана тема е Творческият фонд към СБП, “хранилката”, както го наричат помежду си писателите. Става ясно, че има цяла група творци, на които “все още се плаща, без да работят”. Петър Незнакомов пита председателя Матев кой блокира работата на съюза в последно време. “Владимир Живков, който оглави културния отдел в ЦК на БКП”, отговаря Павел Матев. В един момент на трибуната застава маститият поет Димитър Методиев. Той е бивш партизанин от отряд “Ангел Кънчев”, преминал през ръководни постове в сп. “Септември” и в. “Работническо дело” и издигнал се до личен съветник на Тодор Живков. “Убеден съм, че настъпи времето, когато ще стане ясно не само кой е за консервиране на командно-бюрократичната система и кой е за преустройство, но и кой за какво преустройство е. За съжаление, събранието на писателската партийна организация затъна в лични нападки и разправии и не можа да даде отговор на главния въпрос - подкрепят ли писателите комунисти ръководството на партията и неговата програма, или по различни съображения изчакват...” Постепенно залата започва да го апострофира. Чуват се злъчни реплики, смях, оживление, както и “продължителни ръкопляскания”, които всъщност са искане той да слезе от трибуната. Димитър Методиев не е свикнал на такова арогантно отношение и нервите му не издържат: “Моля да гласувате да продължа да говоря, за да не ми отнемат думата пет души, които ръкопляскат”, заявява той. “Не са пет души”, чува се глас от залата. “Това са провокации. Ако не го изслушаме, означава, че не сме съгласни с предложеното от него решение да подкрепим линията на Централния комитет на партията”, добавя друг глас. Залата заприличва на кошер. Много хора говорят, но никой никого не слуша. Чуват се гласове: “Да гласуваме дали да продължи да говори”. Димитър Методиев се провиква, за да заглуши шума: “Другари плуралисти, мога ли да ви съобщя още едно мнение? Вие пледирате и апелирате за плурализъм на мненията, за откровеност, за разговори. На какво прилича това?” “Другарю Методиев, бъди малко по-самокритичен”, репликира го залата. Тук, изглежда, поетът си мисли, че вкарва в действие най-силния си “коз”: “Аз съм член на Централния комитет на БКП и сте длъжни да ме изслушате!” чуват се подсвирквания. “Молим ви да говорите като писател, а не като партиен функционер!”, успява да надвика шума някой. Антон Дончев предлага да бъде уважаван всеки, който застава на трибуната, но и призовава за гласуване да продължи ли, или не изказването на Димитър Методиев. “За никого не сте гласували дали да се изказва или не. И за мене няма да гласувате! - отсича Методиев и продължава: - Особено след драматичното повишение на цените на стоките от първа необходимост в обществото започна да нараства тревогата от влошаване на икономическото положение в страната. Командно-бюрократичната система беше отречена официално...” Гневните реплики срещу Димитър Методиев растат като лавина. Шумът е невъобразим. Водещият заседанието Борислав Геронтиев успява да овладее залата и поставя въпроса на гласуване. Мнозинството от присъстващите искат поетът да слезе от трибуната. На нея застава Валери Петров: “След това изостряне на нещата чувствам, че това, което имам да кажа, ще надвиши позволения регламент на изказване. Навярно то ще ви се види меко, неподходящо. Това е единственият начин, по който мога да говоря...” Следват изказвания на Божидар Кунчев, Александър Геров, после и на Блага Димитрова, която казва: “Поразена съм, че дългогодишният съветник на Живков по литературни и идеологически въпроси Димитър Методиев, автор на скудоумната теза за двете правди - “малката” и “голямата”, е минал автоматически за съветник на сегашния генерален секретар. Такава автоматика ме изпълва с ледени тръпки.” След още няколко изказвания на трибуната застава Георги Мишев. Той няма написано изказване и в началото моли колегите си да поуспокоят малко топката, да разглеждат нещата по-спокойно, по-аналитично и по-конкретно. И сам продължава съвършено конкретно: “В първата част на моето изказване искам да отправя молба към Димитър Методиев. Нямам възможност надълго да мотивирам нещата. Ще изброя няколко погрешни хода или погрешни епизоди от биографията на Димитър Методиев в последните години. Първи епизод беше тази вечер. Той беше бламиран от Съюза на българските писатели, от неговите членове. Второ. Преди няколко месеца, или през миналата година, всички научихме, че неговият син избяга зад граница. Търсиха го в продължение на един месец. Следствените органи го откриха и го върнаха тихомълком. Трети епизод. В едно телевизионно интервю той заяви, че е помощник на генералния секретар Тодор Живков и че всяка сутрин, след като през нощта е написал стихотворение, първият читател, на когото го прочита, е Тодор Живков. По този повод философът Желю Желев заяви в една лекция пред Съюза на филмовите дейци, че не може да си представи Христо Ботев като помощник на Митхад паша и как една сутрин му пробутва леко листче, на което казва: “Ваше Величество, тази нощ вижте какво съм съчинил - стихотворението “На прощаване”.” Много моля Димитър Методиев още утре сутринта, вместо да пробутва листчето със стихотворението, което тази вечер ще напише, да пробута на Петър Младенов само едно листче с оставката си, за да бъде подписана от Петър Младенов...” Словото на Георги Мишев често е прекъсвано от смях и злъчни реплики срещу Методиев. В миг на затишие Максим Асенов заявява: “Предлагам събранието да гласува предложение за оставката на Димитър Методиев!” Георги Мишев продължава: “(...) Към оставката на Димитър Методиев трябва да прибавим и доброволната оставка от състава на Централния комитет на другарите Георги Джагаров, Любомир Левчев, Слав Христов Караславов...” След споменаването на всяко име в залата се чуват ръкопляскания. А Георги Мишев предлага като първи признак на преустройството на съюза всички комунисти-членове на СБП, в най-скоро време сами да си подадат оставката от партийната организация и тя да се саморазтури. - един от най-големите български поети, автор на чудесни стихове като следното четиристишие: Та този добър човек и нежен творец се провиква: “Драги другари, не съм съгласен с всичко това, което каза другарят Георги Мишев. Предложението да се разтури партийната писателска организация може да си е.е майката. Тази организация ми е мила. Тя ще се оправи и ще стъпи здраво на крака. От залата се чуват ръкопляскания и викове “браво”... Към момента в СБП членуват около 800 писатели. Отделно има Съюз на независимите български писатели, Съюз на свободните български писатели, Сдружение на писателите...", "date": "2019.04.29", "title": "Гневни писатели смъкват от трибуната Димитър Методиев"}
{"url": "https://www.24chasa.bg/novini/article/7424770", "text": "Годината е 33-а. Пролет е, горещината вече пърли земята, но въпреки това хората се тълпят за най-голямото зрелище на сезона - разпъването на кръст на най-известния проповедник в Юдея - Исус от Назарет. Любопитство гложди всички, които не са го виждали до този момент - как изглежда този Исус, млад ли е, старец ли е, висок, нисък, бледолик или тъмен, хубавец или грозен, води ли жена и дребни дечица след себе си, или е сам? Явно отговорите на тези въпроси не са били записани от грамотните очевидци на разпъването, защото те продължават да измъчват човечеството и днес. Що за птица е бил този Исус? Наистина ли е син Божи, съвършен и безгрешен, както го описва църквата? Или е бил харизматичен оратор, добър и справедлив човек, но само човек, за което настояват атеистите? Десетки са теориите, които имат претенцията да знаят нещо повече от онова, което са оставили 4-те евангелия за живота на Спасителя. Една от най-упоритите тези, които църквата непрестанно оборва, твърди, че Христос е имал съпруга. Тази версия избуя с нова сила след филма “Шифърът на Леонардо” по романа на Дан Браун. В него главните герои стигат до разтърсваща истина: Исус е бил женен за разпътната Мария Магдалена и от любовта им се родили деца. И филмът, и романът станаха толкова популярни, че се наложи не една църковна общност в Европа и Америка да излиза с официално опровержение и да разяснява, че творческата измислица на Браун не се базира на библейски факти. Всъщност подозренията, че Спасителят е имал жена до себе си, са толкова стари, колкото и самите евангелия. Причина за това е тайната, в която са забулени младежките години на Месията. Евангелията се занимават най-вече с времето от 30-тата до 33-ата му година. В книгата си “Бил ли е женен Исус” британският учен Уилям Фипс стига до извода, че в младежките си години Христос е бил женен. Според обичаите на народа му в онези времена няма как той да не е бил вече задомен, посочва авторът. Още преди навършването на 20 години младите юдеи са минавали под венчило с избрана от семейството им булка. Според Фипс това не се е разминало и на Сина Божи. Съпругата му се е казвала Мария и той е прекарал с нея 7 години. Тя починала и тогава той се е отдал на проповядване. Дали по-късно Христос е намерил нова любов? Наистина ли ученичката му Мария Магдалена е била само негова спътница, или между двамата е имало нещо повече от симпатия? Тезата, че именно уличницата, измила краката на Исус със сълзите си, е била негова любима, се крепи на няколко изречения в Новия завет. И в четирите евангелия се посочва, че тя е жената, издържала най-дълго до кръста край Исус, и първа е открила липсата му в гроба. Мария Магдалена е и първата свидетелка на възкресението му. Като доказателство те цитират предадените чрез евангелистите думи на Спасителя: “Онези са моите майка и баща, моята жена и моите деца, които принадлежат на Господ и изпълняват волята му.” Тоест Исус е имал по-важни задачи от правенето на семейство. В евангелията също така може често да се срещнат описания как жени са се грижели за Спасителя и са го посрещали като гост в дома си. Ако е имал съпруга, с грижата за него е щяла да бъде натоварена тя, смятат теолозите. Друга упорита теза, съпътстваща църковното учение за Христос от самото му начало, е, че Спасителят не е погинал на кръста. Така някои се опитват да обяснят историята с възкръсването, която дори и преди 1000 г. е звучала доста неправдоподобно. И така - какво е станало с Исус, след като е бил разпънат? Според множество исторически източници разпъването е носело дълга и мъчителна смърт. Хората са умирали след дни и дори седмици агония. Кръвта е изтичала от вените им, а слънцето е изгаряло телата им. Времето около Пасха обаче все още не е чак толкова горещо, че разпънат на кръст да получи слънчев удар и от това да умре по-бързо. Исус обаче е склопил очи изненадващо бързо, буквално след часове. Според описания в Библията римските войници, които го пазели, се изгаврили, като му дали да пие оцет. Той отпил и издъхнал. А ако това не е било оцет, а опиум, зададе неотдавна светотатствения въпрос британският юрист Чарлз Фостър в книгата си “Делото Исус”. Това би обяснило защо Христос \"умира\" толкова бързо, и то веднага след отпиването. По този начин учениците му могат да го свалят от кръста и да го отнесат на сигурно място. Фостър застъпва теорията, че Спасителят е избягал в Индия след свалянето му от Голгота. В един от документалните филми на Би Би Си, посветени на живота на Исус, се застъпва теорията, че е възможно той да е избягал от кръста и да се е преселил в Шринагар - столицата на Кашмир. Там археолози откриха тайнствен гроб от времето на Христос. За него се носи мълва, че съдържа останките на проповедник от Юдея. В полза на тази теза е фактът, че този гроб е почитан като свещен от местните вече 2000 години. При почистването на восъка от свещите, който закривал каменните плочи, учените открили два отпечатъка от крака, в които ясно личали рани от разпъване на кръст. На стените около гроба има тайнствени надписи. Може би те са посветени на Исус? Ако той наистина е оцелял в родината си, изглежда логично да е избрал за убежище Индия. Главният недостатък на теорията са многото \"ако\" в нея. Тя се конкурира и от появило се още по-екзотично твърдение: че Исус всъщност е живял в Япония, а гробът му е в оризовите поля край Шинго. Това поне твърдят жителите на селото, които наброяват 4300 души. Шинго е на 650 км северно от Токио. Местните наричат Спасителя Исус-сан и вярват, че той си е чист японец. В селото попаднал на 21 години, а после тръгнал да проповядва по земите на днешен Израел. Как е изминал разстоянието от 10 000 км не е ясно. В селцето обаче бил намерен ръкопис от преди 2000 г., в който всичко си било описано. Само дето той изгорял по време на Първата световна война и затова днес може да се види негово копие. Според японците Исус се върнал в селцето, след като на кръста заради него отишъл брат му. Христос се прибрал в Япония, където се оженил за хубавата Миюко, родили му се три дъщери и като истински японец умрял на 106 г. Един от най-любопитните въпроси за днешните християни е как е изглеждал Исус? Преди няколко години Би Би Си излъчи филм, в който учени реконструираха главата на Христос. За това те използваха намерен череп от същото време и спазиха всички насоки, дадени в евангелията и различни исторически източници. Резултатът бе изненадващ. Исус далеч не прилича на онзи образ, даван му от европейските художници. Не е бил висок, не е бил кльощав, не е бил с светлокож, нито рус. И най-вече не е носел косата си дълга. Тъй като до 30-ата си година е работел като дърводелец, то той е бил мускулест и загорял от слънцето. Мъжете по онова време са били високи средно 1,55 м, а сънародниците му са били силно мургави и тъмнокоси. Тъй като в Библията често се споменава как Исус се е смесвал с тълпата, за да не го познаят, а дори Юда е трябвало да го целуне, за да бъде разпознат, следва да приемем, че Исус е изглеждал като всеки друг по онова време. Тоест набит и мургав. Той не е имал дълга коса, тъй като съвременниците му са се подстригвали късо. А и апостол Павел казва, че дългата коса е подигравка с бога. Освен това, както и повечето мъже по онова време, е имал брада. Възможно е в края на живота си да е бил побелял. Така или иначе Исус изглеждал съвсем различно от образа му от иконите, когото познаваме. А дали и учението му не е толкова изкривено от призмата на различни писатели и теолози, колкото образът му от художници и иконописци? НЕГОВИЯТ ВЪЗХОД... Възкръсването на Исус е най-изумителното библейско събитие. Но и на други се е случвало да се съживят, след като са ги отписали. Никой освен Исус обаче не се е възнесъл на небето и не е сядал отдясно на Бога. ...И ПАДЕНИЕ Човек и добре да живее, се жени. Това гласи една парафраза на прочутия каменен надпис на хан Омуртаг. Така и Исус Христос - бил е женен, но се е осъзнал навреме за истинското си призвание.", "date": "2019.04.29", "title": "Що за птица е бил Исус?"}
{"url": "https://www.24chasa.bg/novini/article/7425382", "text": "Премиерът на социалистическото правителство на Испания Педро Санчес обяви победата на своята партия на предсрочните парламентарни избори, предаде Франс прес. Социалистическата партия спечели изборите и заедно с тях и бъдещето, а миналото загуби, заяви Санчес, който се обърна към привърженици, без вратовръзка, с навити ръкави на бялата риза, от балкона на централата на ИСРП (Испанската социалистическа работническа партия) в Мадрид, предава БТА. Испанският премиер Педро Санчес изглежда ще запази властта, след като неговите социалисти преодоляха историческо предизвикателство от крайната десница на изборите вчера - резултат, който по думите му повдига духа на Европейския съюз, предаде Ройтерс. Социалистите успяха да увеличат броя на депутатските си места на едни от най-оспорваните избори в Испания от десетилетия, белязани от възход на крайнодясната партия Вокс. Нейната ултранационалистка кампания съвпадаше с политически тенденции из цяла Европа, където традиционните партии отстъпиха пред антиимигрантски и евроскептични сили, посочва агенцията. Но възхода на Вокс същевременно разцепи крайнодесния вот, като още повече фрагментира испанския политически пейзаж и направи услуга на социалистите, които постигнаха почти 50-процентно увеличение на депутатските си места. Социалистите спечелиха изборите, заяви Санчес, широко усмихнат, пред ликуващите си привърженици в централата на партията в Мадрид. Отвън стотици празнуваха, скандирайки \"Да живее Испания\" и \"Да живее социализмът\". Социалната демокрация има велико бъдеще, защото има велико настояще и Испания е пример за това. Ние ще сформираме проевропейско правителнство, за да засилим, а не да отслабваме Европа, добави той. Резултатът вероятно ще означава облекчение за привържениците на по-нататъшната интеграция на ЕС в навечерието на изборите за Европейски парламент, след опасенията, че Вокс може да се сдобие с роля във властта в Испания. Вокс спечели 1 от 10 гласа и 24 места и стана първата крайнодясна партия, която получава значително присъствие в парламента, откакто страната се върна към демокрацията в края на 70-те, но не получи ролята на \"кингмейкър\" (балансьор на властта), към която се стремеше, подчертава Ройтерс. Крайнолявата партия \"Подемос\" веднага предложи да започне коалиционни преговори със Санчес, макар че двете партии заедно не разполагат с мнозинство. \"Сформирането на такава коалиция ще отнеме време и аз моля за вашето търпение\", обърна се лидерът на партията Пабло Иглесиас към своите привърженици в Мадрид. На социалистите и Подемос общо вероятно няма да достигнат около 11 места за парламентарно мнозинство, а за запълването на празнината ще трябва Санчес да разчита също на баските националисти и на други малки партии. До ранните часове на днешния ден още не беше ясно дали ще има нужда и от подкрепата на сепаратистките депутати от Каталуния. Санчес е в добра позиция, смята Пабло Симон, професор по политически науки в мадридския университет Карлос Трети, но според него сделката за правителството ще бъде сложна и със сигурност няма да бъде постигната преди изборите за ЕП в края на май. Санчес ще има две опции за сформиране на коалиция. Ако иска да управлява с Подемос, почти пълните предварителни резултати показаха, че ще му е нужно един каталунски сепаратистки депутат да се въздържи, но резултатите на конкурентите за някои места са твърде близки и картината тепърва все още може да се промени, когато резултатите бъдат финализирани през първите две седмици на май. Ако се окаже, че няма нужда Санчес да разчита на каталунските сепаратисти, които свалиха неговото правителство на малцинството, той може да разполага с по-голяма полтическа свобода да се справи с каталунското движение за независимост. Като алтернативен вариант той може да се обърне към десноцентристката Сиудаданос. Заедно социалистите и Гражданите биха имали категорично мнозинство. Макар че Санчес и лидерът на Сиудаданос Алберт Ривера имат рязко различаващи се възгледи относно Каталуния, а и двамата изключваха сключването на алианс по време на предизборната кампания, упорито се говори, че двойката все пак може да се спогоди. Все пак снощи Ривера побърза да обяви, че ще бъде водач на опозицията срещу социалистите. Най-големият губещ на изборите стана консервативната Народната партия, която загуби повече от половината си места в долната камара - Конгреса на депутатите, и също така отстъпи контрола над Сената на социалистите. /", "date": "2019.04.29", "title": "Педро Санчес обяви победата на социалистите на изборите в Испания"}
{"url": "https://www.24chasa.bg/novini/article/7425395", "text": "Стотици вярващи са в момента в Бачковския манастир, за да участват в литийното шествие с иконата на Богородица до местността Клувията. По време на османското владичество реликвата е била скрита там, за да бъде опазена. Две овчарчета я открили и я върнали в манастира. Оттогава всяка година на втория ден след Великден светинята се отнася до Клувията, там се отслужва света литургия и след това отново се връща в манастира. Това е най-старото литийно шествие у нас. От няколко години се изнася копие на чудотворната икона на Богородица, за да се предпази оригинала. Смята се, че е рисуван през 1311 година. Богомолците вярват, че и копието е също толкова силно, както оригинала и очакват чудеса.  \"Най-голямото чудо е Възкресението\", каза новият игумен на Бачковския манастир епископ Сионий. Той поведе шествието от манастира към Клувията.", "date": "2019.04.29", "title": "Стотици в Бачковския манастир, понесоха иконата на Богородица (Снимки)"}
{"url": "https://www.24chasa.bg/novini/article/7425411", "text": "Главният преговарящ на ЕС за Брекзит Мишел Барние изрази надежда, че тази седмица във Великобритания ще бъде взето важно решение по въпроса за напускането на ЕС, предаде ТАСС, цитирайки изявление на Барние пред телевизия Ел Се И. \"Принуден съм да констатирам, че за година и половина (във Великобритания) не беше направено нищо за постигането на положително мнозинство по споразумението за Брекзита - сформира се само негативно мнозинство. Но с негативно мнозинство не може да се постигне излизане от ЕС със споразумение. Тази седмица ще бъде важна, защото ще научим какви ще бъдат резултатите от преговорите между лейбъристите и правителството\", заяви Барние. Той отбеляза, че \"не става дума за отхвърляне на споразумението за напускане на ЕС, и двете страни го смятат за единственото възможно\", предава БТА. Споразумението не трябва да се обсъжда повторно и това беше заявено както от лидерите на ЕС с които обсъждах това, така и от британската премиерка Тереза Мей и лидерът на лейбъристите Джереми Корбин\", подчерта Барние. На обсъждане подлежи не 600-страничното споразумение, а вторият документ от 26 страници, който е политическа декларация за рамките на бъдещите отношение между ЕС и Великобритания, добави европейският преговарящ. ЕС е готов да започне преговори, за да договори условията на бъдещото партньорство. Но тези преговори ще започнат едва след ратифициране на споразумението между Брюксел и Лондон, подчерта Барние. Той отбеляза, че задачата да гарантира партньорски отношения с Великобритания е особено важна за ЕС.", "date": "2019.04.29", "title": "Мишел Барние: Тази седмица ще бъде важна за решаване на проблема с Брекзит"}
{"url": "https://www.24chasa.bg/novini/article/7425416", "text": "На Велика Събота е починал дългогодишният режисьор в БНТ Милан Кузов. Повече от 40 години той работи всеотдайно за множество публицистични предавания, съобщават от Българската национална телевизия. Милан Кузов беше истинска телевизионна легенда, а името му стои зад много публицистични предавания и документални филми в БНТ, сред които \"Денят започва с култура\", \"БНТ Такси\", \"Чай\" и др. Син е на един от първите оператори в телевизията Алеко Кузов. Милан Кузов беше един от основателите на Българския антарктически институт заедно с проф. Христо Пимпирев и др.", "date": "2019.04.29", "title": "Почина дългогодишният режисьор в БНТ Милан Кузов"}
{"url": "https://www.24chasa.bg/novini/article/7425418", "text": "Днес се очаква \"голямото прибиране\" след почивните дни за Великден. Огромен трафик, изнервени шофьори и за съжаление, доста често пътни инциденти. Как да избегнем задръстванията и как да се приберем безпроблемно? Темата в студиото на Сутрешния блок на БНТ коментираха Йонко Иванов - председател на Съюза на преподавателите по авто-мото подготовка и Малинка Бондаренко от Съюза на българските автомобилисти. Аварийната лента не е за движение, а точно за принудително спиране, ако има повреда. Освен това, тя би могла да се използва от средства на Пътна помощ при инциденти, обясни Бондаренко след серията от глоби за шофиране в аварийна лента преди началото на серията почивни дни. \"Не само гумите трябва да проверим, но и всички системи, свързани с безопасността на движение - осветителната, сигналната уредба, дори отоплението вътре\", каза Малинка Бондаренко. \"Най-важното нещо е да се провери дали алкохолът се е изпарил след толкова празнични дни и второ, да се избере някакъв нормален час на прибиране. Има два варианта - ранен следобед или късен вечерен час, когато няма тапи. Освен това, има доста шофьори, които не са подготвени за шофиране в тапи\", каза Йонко Иванов. Експертите обясниха и как трябва да реагираме, ако попаднем в аквапланинг - явление, случващо се при мокра настилка на пътя. \"Последната глупост по време на аквапланинг е да се натисне педала на спирачката или да се върти волана наляво - надясно. Не трябва да се правят абсолютно никакви експерименти с автомобила, трябва най-вече водачът да бъде спокоен, да не се панира\", каза Бондаренко. \"Трябва да се спазва елементарното правило на двете секунди за дистанцията - ако я спазваме, ако предвиждаме водата, която се стича по пътя, нещата ще си дойдат на мястото\", добави Иванов.", "date": "2019.04.29", "title": "Експерти: Не натискайте спирачка в аквапланинг, винаги пазете дистанция"}
{"url": "https://www.24chasa.bg/novini/article/7425422", "text": "Седем са задържаните след вчерашния инцидент в Куклен заради нападение в частен имот. Там избухна скандал заради забележка за силна музика, отправена към компания от видимо пияни роми. Раздразнени, те нахлули в имота на семейство от Пловдив. Свидетели подали сигнал на тел. 112, а пристигналият екип на полицията е бил нападнат от агресивните пияни мъже. С камъни те са счупили предното и задното стъкло на полицейския автомобил. По случая е образувано досъдебно производство, каза директорът на Областната дирекция на МВР старши комисар Атанас Илков. Нощта в Куклен е преминала спокойно, каза пред   кметът Мария Белчева. Цяла нощ полицейското присъствие в града беше засилено. „Вчера бях на мястото. На тази улица живеят както роми, така и българи, и турци. Винаги сме живели в разбирателство, искаме да остане така. Най-вероятно всичко е било заради алкохола“, каза Белчева в интервю за предаването „Преди всички“. „Всички граждани, независимо от етноса си, трябва да спазват законите\", категоричен бе кметът. По думите ѝ, няма сериозно пострадали при инцидента.", "date": "2019.04.29", "title": "Седем са задържаните след нападението в Куклен"}
{"url": "https://www.24chasa.bg/novini/article/7425577", "text": "Във връзка с подготовката за военния парад в Деня на Храбростта и празник на Българската армия утре, 30 април, ще бъде предислоцирана военна техника на въоръжение в Българската армия от военните формирования в страната до летище Доброславци край София. Това съобщиха от Министерството на отбраната. Военната техника ще се придвижва по националната пътна инфраструктура от градовете Асеновград, Благоевград, Карлово, Стара Загора и Ямбол. За транспортирането на техниката, която ще участва в парада, ще бъде използван железопътен транспорт. Молим гражданите да спазват мерките за безопасност на органите на Служба „Военна полиция“, които ще ескортират колоните.", "date": "2019.04.29", "title": "Местят военна техника за парада в Деня на Храбростта"}
{"url": "https://www.24chasa.bg/novini/article/7425622", "text": "Мъж в състояние на кома се транспортира от Гоце Делчев за столична клиника след сбиване, предаде  . Сигналът за сбиване в крайпътно заведение е подаден към 01:00 ч. след полунощ от района на село Баничан, община Гоце Делчев. Пострадалият е с мозъчен хематом вследствие на удар с твърд предмет по главата. След като е приет в МБАЛ „Ив. Скендеров“, мъжът е транспортиран към столична болница. Причините за боя и участниците в него се установяват.", "date": "2019.04.29", "title": "Мъж е в кома след сбиване в Гоце Делчев"}
{"url": "https://www.24chasa.bg/novini/article/7425624", "text": "Тежка верижна катастрофа с повече от 50 автомобила блокира движението по магистрала А71 в Бавария, Германия, съобщи изданието Bayerischer Rundfunk, цитирано от РИА Новости. При инцидента са пострадали повече от 25 души, като състоянието на четирима от тях е критично. Много от шофьорите и пътниците бяха блокирани в колите и бяха извадени едва след пристигането на спасителните екипи, предава \" \". В операцията се включиха и два полицейски хеликоптера. На по-леко пострадалите им беше оказана първа помощ на място.", "date": "2019.04.29", "title": "Катастрофа с 50 коли блокира магистрала в Германия"}
{"url": "https://www.24chasa.bg/novini/article/7425630", "text": "По-малко британци са ангажирали летни почивки в страни от ЕС тази година, заради несигурността около Брекзит, показват данни на туроператора „Томас Кук“. \"Томас Кук\" съобщава, че почти половината от летните почивки, продадени до края та февруари, са за страни, които не са в ЕС, което с 10 процента повече в сравнение с миналата година. Въпреки това Испания продължава да е предпочитана дестинация за британците, предава  . На второ място е Турция. Тенденцията съвпада с данни на пощенските служби, които отчитат, че продажбата на валута за по-отдалечени страни бележи увеличение. Продажбата на японски йени, например, се увеличила с 12 процента. Изпълнителният директор на „Томас Кук“ Питър Франкхаузер заяви, че още е рано да се каже какво точно ще бъде отражението върху почивките в страните от ЕС след решението за отлагане на Брекзит до края на октомври. Той обаче изтъкна, че няма съмнение, че продължаващата несигурност около Брекзит е накарала много туристи да не бързат с плановете си за лятната почивка. Самият туроператор изпитва сериозни затруднения след спада на търсенето на почивки в ЕС. През март бяха оповестени планове за закриване на 21 офиса и на 300 работни места.", "date": "2019.04.29", "title": "По-малко британци ще почиват в страни от ЕС тази година заради Брекзит"}
{"url": "https://www.24chasa.bg/novini/article/7425645", "text": "Убедителна победа на социалистите в Испания! Следващият премиер ще се казва Педро Санчес! Това написа във фейсбук президентът на ПЕС Сергей Станишев. \"При рекордна избирателна активност (над 75%) социалистите спечелиха близо 30% от гласовете благодарение на емоционална кампания за социални реформи и ангажираност, битка с неравенствата и поглед към бъдещето. Броят на техните депутати се увеличава от 85 на 123 в 350-местния парламент. Традиционната десница и център се сринаха от 22% до 16%, защото по време на кампанията се надпреварваха с традиционалистко и консервативно говорене. Заради властта Partido Popular (ЕНП) беше готова да вкара крайно-дясната партия Вокс в правителството. С това поведение те само ги легитимираха и им отвориха път към най-значимия резултат за такава партия след края на диктатурата на Франко – над 10%. Урок за всички, до какво води следването на езика на омразата и играта със страховете на хората. Но социалистите поведоха битка, мобилизираха хората и спечелиха. Вдъхновение за всички социалисти в #Европа. След успехите във Финландия и сега в Испания, очакваме победа на левите и в Дания. Така редиците на нашите премиери ще се увеличат от 7 на 9. А ляво мнозинство в Европейския парламент и ляво мнозинство в Европейския съвет могат да излъчат социалист за председател на Комисията през есента. В изборната нощ Педро Санчес каза, че на тези избори „бъдещето победи, а миналото загуби“. Вярвам, че точно това ще се случи и на европейските избори през май\", пише още Станишев.", "date": "2019.04.29", "title": "Станишев: Убедителна победа на социалистите в Испания"}
{"url": "https://www.24chasa.bg/novini/article/7425651", "text": "Стотици френски и чуждестранни експерти призоваха президента на Франция Еманюел Макрон да избегне спешното възстановяване на катедралата \"Нотр Дам\" след опустошилия я пожар, съобщиха световните информационни агенции. Призивът на специалистите е публикуван на сайта на в. \"Фигаро\". Подписали са се 1170 души. Както отбелязва вестникът, намерението на президента възстановителните работи да бъдат извършени за 5 години предизвикало изумление и голямо безпокойство сред хората, които се занимават с възстановяване на обекти на културата в различни страни. \"Тези видни експери призовават да се прояви бдителност и да се пристъпи към изпълнение на предстоящите задачи с необходимата отговорност\", пише \"Фигаро\", предава БТА. В призива се казва, че стремежът да се обявят на висок глас ефикасни действия не трябва да прикрива факта, че е нужно първо да си дадем сметка за сложността на задачата. \"Нека не избързваме, а да изберем най-добрия път за възстановителните работи и едва след това да поставим срокове, в които да бъде извършена безукорна реставрация на катедралата\", отбелязват експертите. \"Разбираме, че графикът на политическите събития принуждава да се действа бързо. Даваме си сметка колко отрицателно върху имиджа на Франция въздейства видът на засегнатата от пожара катедрала. Но важността на онова, което трябва да бъде направено за възстановяването на \"Нотр Дам\", ни кара да забравим за каквито и да било срокове.\"", "date": "2019.04.29", "title": "1000 експерти призоваха Макрон да не възстановява спешно \"Нотр Дам\""}
{"url": "https://www.24chasa.bg/novini/article/7425842", "text": "Клонът на Китайската строителна банка (China Construction Bank) в Нинся-хуейския автономен район стартира нова „приобщаваща\" финансова услуга, която предвижда отпускането на заеми за малки предприятия, ако те плащат навреме сметките си за електроенергия. Единствените условия, за да кандидатстват за заем са, предприятията да са работили две или повече години и сметките им за електричество да не са над 100 000 юана (14 900 долара) и да не са просрочвани. Падежът на заемите е една година, а лихвата по него 5%. „Услугата е насочена към микро, малки и средни предприятия. Те могат да използват добрата си кредитна история, например сметките за ток, за да разрешат проблемите с финансирането си\", казва Дзян Хао, главен счетоводител на State Grid E-commerce Co. Ltd., която е партньор на банката по проекта, съобщава \" \". Секторът на т.нар. „инклузивни\" финанси в Китай обхваща услуги, насочени към микро и малкия бизнес, земеделски стопани, такива с ниски доходи, хора в неравностойно положение и възрастни.", "date": "2019.04.29", "title": "Китайската строителна банка пусна кредити на малкия бизнес срещу платени сметки за ток"}
{"url": "https://www.24chasa.bg/novini/article/7425681", "text": "Няколко души, заподозрени, че подготвят атака срещу силите на реда във Франция са били задържани в петък. Това съобщиха днес източници от прокуратурата на Париж, предаде Франс прес. Сред задържаните има непълнолетен, който е бил осъждан на три години затвор, от които две условно, заради това че опитал да замине в Сирия, за да се бие на страната на ислямистите, предава БТА. Задържани са още трима души, които са известни на полицията за дребни престъпления. Разследването е започнало още на 1 февруари от прокуратурата на Париж и от Главната дирекция за вътрешна сигурност.", "date": "2019.04.29", "title": "Задържаха заподозрени за готвени нападения срещу силите на реда във Франция"}
{"url": "https://www.24chasa.bg/novini/article/7424901", "text": "Преди 20-30 години малцина по света бяха чували думата “чигонг”. Днес популярността на древната китайска система от упражнения бързо настига тази на йога. Броят на практикуващите чигонг в САЩ например расте с над 18% на всеки пет години. Миналата година английският “Индипендънт” уведоми читателите си, че новият фаворит във фитнес индустрията се казва чигонг. Вестникът прогнозира, че скоро чигонг ще надмине йога по популярност. В родината на чигонг славата му никога не е замирала, само се мести от публичното пространство в нелегалност и обратно. Смята се, че днес редовно. Броят варира в такива широки граници, защото, веднъж научени, упражненията могат да се практикуват у дома и без учител. Последната събота на април е обявена от Световната здравна организация за Ден на чигонг и тайчи. Тази година тя се пада 27 април. През 1996 г. в Европа бе създадена федерация по чигонг и тайчи, в която членуват чигонг дружества от 16 държави. Популярността на чигонг в света расте стабилно и необратимо. Защо? Чигонг е известен с това, че оказва лечебен ефект при различни болести, включително и такива, пред които медицината е безпомощна. Как една система от сравнително прости и лесни за изпълнение упражнения може да лекува? Това е първият въпрос на всеки начинаещ. Отговорът му е точно толкова дълъг, колкото и китайската история. Казано сбито, чигонг е създаден в древен Китай, най-вероятно в тренировъчните лагери за бойни изкуства. Понеже бойните изкуства се основават на тренировка на чи в тялото на боеца, там са знаели доста за законите, на които се подчинява тази най-фундаментална градивна единица на човешкото тяло. Постепенно китайските бойни изкуства развиват паралелна система от упражнения, с които воините лекуват себе си от болести и травми. Смятало се, че човекът става “майстор”, когато овладее еднакво добре както бойните, така и лечителските умения. Днес тези умения са разделени, а общият им корен - позабравен. Но в предходните хилядолетия те са били развивани заедно. В миналото чигонг е бил основното лечебно и превантивно средство за млади и стари. Понеже се състоят от различни елементи, чигонг упражненията могат да се комбинират според нуждите и целите. През вековете били създадени множество системи, всяка от които внасяла някакво подобрение в предишните. Целта била да се намери най-ефективно съчетание от движения, дишане и мисловни упражнения, за да се възстанови балансът на ин и ян чи. Според китайската медицина липсата на тоя баланс е причината за болестите. Онези, които имат какво да лекуват, се пристрастяват към чигонг, след като го опитат, защото бързо виждат позитивни резултати. Общото физическо състояние се подобрява, много симптоми замират или изчезват след редовна практика на упражненията 1 или 2 пъти на ден по 30-40 мин. Какво обаче привлича младите, които нямат много за лекуване? Младите следят новостите в науката и технологиите и знаят кои са неразгаданите тайни на битието. Понеже са “на ти” с новите технологии, те имат достъп до различни източници, които им казват, че само няколко крачки делят предния край на науката от откриването на чи. Освен това младите имат по-малко предразсъдъци, що се отнася до ново познание. Те знаят, че чигонг не само лекува, но и размразява дремещи умствени способности, а следователно павира пътя към успех във всяко начинание. Най-успешни в историята на чигонг са онези упражнения, които имат доказан дълбочинен лечебен ефект. За страничния наблюдател не е много ясно как с тези лесни и прости движения се премахват упорити симптоми на болести като мигрена, астма или схванат гръб. Но за познаващия законите на чи няма загадка: всеки елемент от упражненията задвижва чи на определено място в тялото по такъв начин, че постепенно нарушеният ин-ян баланс започва да се възстановява. Щом това стане, тялото започва да се лекува само, защото има достатъчно градивен материал за целта. Това обяснява защо лечебният ефект е дълбочинен и защо чигонг е фактор за дълголетие. Упражненията действат не само върху отделни симптоми, които са хиляди за различните болести, а върху основната пораждаща ги причина, т.е. върху разстройството в чи системата на тялото. Чигонг е известен с “чистото” си действие, т.е. упражненията нямат вредни странични ефекти за разлика от някои лекарства. Но това важи с уговорки. Първо, упражненията трябва да се правят ежедневно поне по 1/2 час и максимално акуратно. Второ, не всички системи са еднакво безопасни, а само тези, които са създадени от чигонг майстори от голям калибър. Как да ги разпознаем? Често такива майстори са и много добри чи терапевти и освен това самите те рядко боледуват и успешно лекуват себе си. За някои това е най-привлекателната страна на чигонг. В будистките и даоистките храмове чигонг бил използван всекидневно за тренировка на съзнанието. За древните китайци съзнанието също е форма на чи, само че представлява много фино, рафинирано чи. За разлика от телесното, чи на съзнанието е мобилно, т.е. не е обвързано с времето и пространството и притежава уникалната способност да инициира промени в другите форми на чи, включително и чи в човешкото тяло. Това стои в основата на феномена чи терапия: съзнанието може да провокира позитивни промени в телесното чи, като или преобразува “болното” чи в здраво, или го изважда от тялото и го замества с чист и здрав строителен материал. И двата процеса са характерни за всяка добра чигонг система.", "date": "2019.04.29", "title": "Чигонг настига йога по популярност в света"}
{"url": "https://www.24chasa.bg/novini/article/7425683", "text": "Председателят на Европейската комисия Жан-Клод Юнкер не е съгласен с мнението на френския президент Еманюел Макрон, че Европейският съюз преживява най-дълбоката си криза в историята на интеграцията, предаде ТАСС. \"Днес не само ЕС, но и целият свят се намира криза. Разпада се предишният ред. Расте силата на Китай, Индия. Ние си имаме работа с миграционни кризи, с президента на САЩ Тръмп и със сложни търговски отношения със САЩ\", казва Юнкер в интервю за полското издание \"Жечпосполита\". Той припомня, че по въпроса за търговията той е бил във Вашингтон през юли и тогава ЕС е успял да отсрочи заплахата за търговска война, предава БТА. \"Ето защо не смятам, че ние преминаваме през екзистенциална криза\", допълва той. На 4 март в програмна статия Макрон каза, че Брекзит е станал символ на \"кризата в Европа, която не е могла да намери отговор на необходимостта да осигури защита на народите пред лицето на силните сътресения на съвременния свят\". Запитан дали има вероятност Полша да напусне ЕС, Юнкер казва в интервюто \"Не\". После допълва: \"Полша е с нас (с ЕС), защото имаме общи ценности\", предаде Ройтерс. Това негово изказване идва в момент, в който най-голямата полска опозиционна партия неколкократно предупреди, че управляващата партията Право и справедливост може да доведе Полша до напускане на ЕС. Право и справедливост е в конфликт с ЕК по въпроса с полската съдебна система, като в този спор повечето страни членки подкрепят ЕК. В интервюто Юнкер изрази увереност, че нарушенията на върховенството на закона в ЕС няма да са дълготраен проблем, предаде ДПА. Той отчете, че някои страни са се впуснали \"в определени игри и нарушения на правилата\", но допълни, че според него върховенството на закона в тези страни няма да бъде заплашвано за дълго време. Юнкер каза, че особено на страните от постсъветското пространство ще е нужно известно време, за да се приспособят към регулациите за върховенство на закона, които са неделима част от членството в ЕС.", "date": "2019.04.29", "title": "Юнкер: ЕС не преживява най-дълбоката си криза"}
{"url": "https://www.24chasa.bg/novini/article/7425707", "text": "Президентът на Шри Ланка Маитхрипала Сирисена днес назначи нов началник на полицията, но досегашният титуляр, който бе уволнен заради джихадистките атентати от 21 април, отказва да напусне поста, предаде Франс прес. В петък държавният глава обяви напускането на шефа на полицията Пуджит Джаясундара заради неспособността на шриланкийските сили за сигурност да предотвратят самоубийствените атентати в църкви и луксозни хотели, в които бяха убити 253 души и за които пое отговорност \"Ислямска държава\", предава БТА. Началникът на полицията обаче така и не е изпратил писмо с оставката си и остава в официалната си резиденция, съобщи осведомен източник. Заместникът му Чандана Викрамаратн е назначен на негово място. Сегашният полицейски началник Джаясундара е отстранен от длъжност, докато бъде официално уволнен с решение на парламента, каза източникът. В хода на разследването на атентатите бяха арестувани над 150 души през последните осем дни. При операции на силите за сигурност бяха убити над 15 души.", "date": "2019.04.29", "title": "Шефът на полицията в Шри Ланка\nотказва да напусне поста си"}
{"url": "https://www.24chasa.bg/novini/article/7425715", "text": "Млад мъж, открит в безпомощно състояние в канавка край бургаския завод \"Кроношпан\" на 25 април, вече е с установена самоличност и е настанен в социален дом, съобщиха от полицията. От там благодарят за активността на десетки граждани, реагирали след като от Областната дирекция на МВР пуснаха сигнал, че мъжът е открит в канавка и е без документи. Оперативно-издирвателните действия установили, че непознатият е на 34 години от шуменското село Градище и има говорно-слухови увреждания. Непосредствено след откриването му мъжът е настанен за лечение в отделението по неврохирургия към УМБАЛ Бургас, но  комуникацията с него била силно затруднена. \"Към момента мъжът е в добро здравословно състояние, изписан е от болницата и настанен в социален дом към Община Бургас\", каза говорителят на полицията в Бургас Цветелина Рандева.", "date": "2019.04.29", "title": "Настаняват в социален дом глухоням мъж, открит в канавка край Бургас"}
{"url": "https://www.24chasa.bg/novini/article/7425906", "text": "Пожар е избухнал на круизен кораб със стотици хора на борда, пътуващи от Великобритания до Испания. Огънят обаче е бил потушен бързо, без да вземе жертви или да рани някой от пътниците, съобщиха френските брегови власти, предава  . Корабът е собственост на френските фериботи Британи. За пожара се е разбрало около 4 ч. местно време, когато бил засечен в едно от двете машинни отделения, докато корабът е бил около бреговете на Северна Франция. „Пожарът бързо е бил овладян и няма пострадали сред 766 пасажери и 142 членове на екипажа”, съобщават от бреговата охрана. Хеликоптер с пожарникари и експерти от Франция е кацнал на плавателния съд. На борда има пътници от Великоритания, Франция, Испания, САЩ, Китай и Полша. Корабът ще акостира в северния регион Британи по-късно днес.", "date": "2019.04.29", "title": "Пожар на круизен кораб край френския бряг"}
{"url": "https://www.24chasa.bg/novini/article/7425854", "text": "През миналия месец Италия стана първата страна от Г-7, която се включи официално в „Един пояс, един път\" и обяви, че ще работи за нейния напредък в Европа. В същото време, като естествен партньор на Пекин в изграждането на инициативата, Великобритания не само си сътрудничи с Китай в изграждането на инфраструктура и в търговията, но двете страни работят заедно и за управление на рисковете за околната среда в страните от нейния обхват и за насърчаване на еко инвестициите, използвайки предимствата си в „зелените\" финанси, съобщава \" \". „Зелената финансова инициатива на Лондонското Сити\" бе предложена през 2016 г. и важна част от нея е увеличаване на устойчивото финансиране на инфраструктурни обекти. През декември 2018 г. Китайската финансова асоциация, заедно със Зелената финансова инициатива на Лондонското Сити публикува „Основни принципи за еко инвестиции в рамките на инициативата „Един пояс, един път\", в които бяха включени теми като устойчивото и нисковъглеродното развитие, с цел подобряване на условията за инвестиции и минимизиране на обществените рискове, както и трансформиране на сегашните капиталовложения в „зелен\". Като мерки за насърчаване свободното участие на инвестиционни компании, принципите за „зелени\" инвестиции по инициатива „Един пояс, един път\" очертават 7 основни сфери, които включват управление на компаниите, изработване на стратегии, управление на програми, външни контакти и използване на „зелени\" финансови инструменти. Те също така бяха предоставени на световните финансови институции и мултинационалните компании, които участват или планират да инвестират в проекти по „Един пояс, един път\". Председателят на Зелената финансова инициатива на Лондонското Сити Роджър Гифорд посочи, че за повече от четири месеца от изработването им, принципите са предоставили сериозна подкрепа на механизма за финансово сътрудничество между Китай и Великобритания, както и играят водеща роля в общите проекти в сферата. „Компаниите обръщат внимание на шансовете и рисковете от търговските си действия. Сега започват интересни обсъждания по възможностите за развитие на „зелените\" финанси, които са свързани с климатичните промени и устойчивото развитие на икономиката. „Зелената\" финансова индустрия е сфера, в която трябва инвестират всички, особено банковия и застрахователния сектори, ако искат да се справят с дълговите рискове, причинени от климатичните промени и проблемите с околната среда\", казва Гифорд, добавяйки, че принципите не само предоставят основа и ръководство за сътрудничество между двете страни в рамките на „Един пояс, един път\", но и дават големи шансове за развитие на различни сектори и компании. „Това е партньорство между правителствата и бизнеса, което по отношение на дългосрочното развитие на някои проекти и променящата се обстановка, може да осигури експертно мнение и да помогне на компаниите и инвеститорите да открият шансове в „зелените\" финанси\", подчерта Гифорд. Коментирайки специфичните предимства на Великобритания в „зелените\" финанси, специалният пратеник на Лондон за „Един пояс, един път\" Дъглас Флинт посочва, че опитът на британския бизнес в развитието може да бъде полезен за китайските фирми, особено предвид тяхното „зелено\" устойчиво развитие при реализиране на проектите от „Един пояс, един път\". „Като партньор в инициативата „Един пояс, един път\", Лондон може да предостави съвети и предложения за дългосрочно развитие и промени по някои програми, с което да помогне за тяхното „зелено\" и устойчиво реализиране. Сътрудничеството между Китай и Великобритания в „зелените\" финанси може да осигури икономически ефект за проектите от „Един пояс, един път\", както и да се избегне отрицателното влияние върху околната среда\", обяснява Флинт. Кметът на Лондонското Сити Питър Естлин заяви, че районът подкрепя инициативата „Един пояс, един път\" и желае да предостави експертни услуги за нейното изграждане. Китай и Великобритания са лидери в света в областта на „зелените\" финанси. Публикуването на основните принципи от Лондонското сити със сигурност ще съдейства за подобряване на околната среда в страните от „Един пояс, един път\", както и показва на света решимостта на двете страни да продължат да развиват „зелените\" финанси.", "date": "2019.04.29", "title": "Китай и Великобритания ще развиват заедно „зелени\" финанси"}
{"url": "https://www.24chasa.bg/novini/article/7425895", "text": "Международна група учени откри източника на голямо вулканично изригване преди около 30 000 години, при което изхвърлената пепел покрила 150 хиляди кв.км площ в Средиземноморието, съобщи Физ.орг. Оказа се, че става въпрос за Флегрейските полета - вулканична калдера, близо до Неапол. Били изследвани вулканични депозити на разстояние 5 км североизточно от Флегрейските полета. Резултатите от химичния анализ и датирането показали, че депозитите съответстват на слоя пепел, открит в сърцевината на морски и езерни отложения в Средиземноморието, които датират отпреди 29 000 години. Това свидетелства за голямо изригване на супервулкана на днешната територия на Италия. Предишни изследвания не показаха никаква връзка между тях и други действащи вулкани на Земята, предава БТА. Флегрейските полета са активна супервулканична калдера, разположена край гъстонаселен район, в който живеят над 1 милион души. Голямо изригване на Флегрейските полета е имало преди 40 хиляди години и вероятно е довело да настъпване на вулканична зима. Второто известно голямо изригване е станало преди около 15 000 години. Освен това през последните 60 000 години често имало по-слаби изригвания на супервулкана.", "date": "2019.04.29", "title": "Установиха причината за глобална катастрофа в далечното минало"}
{"url": "https://www.24chasa.bg/novini/article/7425900", "text": "Европейската комисия изрази увереност, че испанският премиер Педро Санчес \"ще бъде в състояние да състави стабилно проевропейско правителство, което ще позволи на Испания да продължи да играе важна роля в ЕС\", предаде Асошиейтед прес. Говорителят на ЕК Маргаритис Схинас добави, че резултатите от парламентарните избори в Испания показват, че \"огромно мнозинство от испанците са избрали отявлено проевропейски партии\", предава БТА. Той добави, че председателят на Европейската комисия Жан-Клод Юнкер се е обадил на Санчес да го поздрави за \"безспорната му победа\". Най-вероятно социалистите ще се коалират с лявата партия \"Подемос\". По последни данни двете партии разполагат с общо 167 места в парламента, което означава, че те ще разчитат и на подкрепата на по-малки партии, вероятно баски националисти или каталунски сепаратисти, отбелязват анализатори, цитирани от Ройтерс.", "date": "2019.04.29", "title": "EK поздрави Педро Санчес за победата му в парламентарните избори"}
{"url": "https://www.24chasa.bg/novini/article/7425920", "text": "Американски антрополози изследвали скелета на мъж, загинал преди около 2000 години, и заключили, че той бил убит от палачи, които забили с огромна сила копие в гърдите му, съобщи Лайв сайънс. Археолози попаднали на тленните му останки през 2002 г. при разкопки в некропол на остров Тасос в Егейско море. Там били открити костите на 57 души, включително на въпросния мъж, който имал следа с идеална кръгла форма в гръдната област, предава БТА. Анализът на анатомическите особености показал, че става въпрос за висок и мускулест човек, който загинал на 50-годишна възраст. По мнението на учените, той се е занимавал със спорт. Били открити също признаци за ставни възпаления, които са характерни за остеоартрита и анкилозиращия спондилит. Учените установили, че копието било хвърлено отблизо. Освен това видът на нараняването навежда на мисълта, че мъжът бил неподвижен по време на удара, т.е. най-вероятно е бил завързан. Силата на удара надвишавала 2200 нютона и смъртта вследствие спиране на сърдечната дейност настъпила за 1 минута. Лошото състояние на зъбите свидетелства, че мъжът дълго бил държан в плен. ", "date": "2019.04.29", "title": "Антрополози откриха следи от екзекуция\nв древен затвор"}
{"url": "https://www.24chasa.bg/novini/article/7425981", "text": "„И през предстоящия туристически сезон ще се опитаме отново да обхванем всички видове туристи с техните различни желания и предпочитания, както и да предложим събития за специализирана публика” – каза директорът на културния институт „Двореца” в Балчик Жени Михайлова. В „Двореца” вече има и японски туристи, чийто брой се увеличава. В културния институт могат да се видят артефакти, единични паметници на културата, движими културни ценности идр. За хората със специфични потребности ги посрещат роботи За беседите за „Двореца”, освен електронните гидове, които са на пет езика, има и екскурзоводи, които предлагат представяне на български, руски, английски, чешки и румънски. За празниците бяха дошли верните гости от Румъния. Очакват се и първите туристи от Германия, както и много българи – добави Михайлова. „На откритата сцена Плажа-„Двореца” ще има опери, мюзикъл, балет, както и джаз- и фолклорни концерти. Наред с Теодоси Спасов, се очакват и френски джазпевци” – обяви още Михайлова. През м.г. „Двореца” са посетили над 250 туристи. Най-много от няколко години са румънските туристи, следвани от българските, руските, френските , немските, както и от мното поляци.", "date": "2019.04.29", "title": "\"Двореца\" в Балчик очаква над 200 000 туристи"}
{"url": "https://www.24chasa.bg/novini/article/7425986", "text": "Еврокомисарят по разширяването Йоханес Хан се изказа в полза на постепенното разширение на Европейския съюз със страните от Западните Балкани, съобщи ТАСС, като се позовава на интервю на Хан в германския вестник \"Ханделсблат\", публикувано днес. \"Аз няма да се изморя да се изказвам в полза на разширението на ЕС. Става въпрос не само за хората от Югоизточна Европа, но и за нашите собствени изконни интереси. Или ще изнасяме стабилност, или ще внасяме нестабилност\", казва еврокомисарят, цитиран от БТА. Той изключи такова развитие на събитията, при което всички балкански страни ще се присъединят към ЕС едновременно, защото процесът на реформите в различните страни се развива с различни темпове. \"Ако някоя страна напредва по отношение на сближаването с ЕС по-бързо, тя не трябва да страда заради тези, които напредват по-бавно\", заяви Хан. Йоханес Хан подчерта, че ситуацията в политиката и икономиката на балканските страни не може да бъде безразлична за ЕС. Той спомена икономическия потенциал на страните от региона, който може да бъде използван от компании от ЕС. Тази вечер в Берлин ще се проведе конференция, посветена на развитието на ситуацията в Западните Балкани. Тя се организира от германския канцлер Ангела Меркел и френския президент Еманюел Макрон. В столицата на Германия ще пристигнат държавните и правителствените ръководители на Албания, Босна и Херцеговина, Северна Македония, Сърбия, Словения, Хърватия, Черна гора и Косово. Очаква се да участва и върховният представител на ЕС по въпросите на външната политика и сигурността Федерика Могерини. ", "date": "2019.04.29", "title": "Еврокомисарят Хан отново призова за присъединяване на балканските страни към ЕС"}
{"url": "https://www.24chasa.bg/novini/article/7426023", "text": "От ВМРО настояват предложената от вицепремиера Красимир Каракачанов Концепция за справяне с маргинализираните маси задължително и в спешен порядък да бъде приета от Министерския съвет. Позицията, изпратена до медиите от пресцентъра на партията, е Агресията е ескалирала след шумен пиянски запой на група цигани и опит за тяхното озаптяване от хора от съседния имот. Вместо да намалят музиката, циганите нахлуват в частния парцел в съседство и започват да вандалстват. При пристигането на патрулната кола на РУП Пловдив те даже са си позволили да изпотрошат автомобила, коментират от ВМРО. В позицията си те посочват, че напълно подкрепят действията на полицаите от изминалата нощ, завършили с арест на седем човека. От партията настояват тези хора да получат максималните присъди \"заради недопустимите си действия, които са поставили в риск живота и здравето на български граждани и са унищожили служебен автомобил на МВР, с което реално са проявили агресия към държавата в лицето на служителите на реда\". От ВМРО припомнят още, че вече са внесени няколко законопроекта в Народното събрание в тази насока, чрез които да се даде възможност за полагане на общественополезен труд на хора, които \"не могат да бъдат накарани по друг начин да спазват законите и налаганите им санкции за по-леки престъпления\". От ВМРО ще настояват за отпадането на т.нар \"съкратено следствие\", което позволява намаляване на наказанията с една трета. Освен това от партията предлагат за обсъждане и \"споразуменията\", с които присъдата за тежки престъпления пада драстично. От ВМРО настояват и за увеличаване на пределите на неизбежната обрана, както и за повишаване на наказанията за маловажните кражби. И казват, че е време на обществено обсъждане да бъде поставен въпросът за защитата и неприкосновеността на служителите на МВР и на военнослужещите. Утре в 13:00 часа ВМРО има среща с най-големия полицейски синдикат.", "date": "2019.04.29", "title": "ВМРО: Куклен е пример за спешната нужда от концепцията на Каракачанов"}
