{"url": "https://www.24chasa.bg/novini/article/7250510", "text": "До 23 януари ще предложим на законодателя нови текстове в закона за горивата, които да изчистят проблемите, заради които се предлага той да бъде отложен с 6 месеца. Това съобщиха от Българската стопанска камара след среща с четири индустрии - минно-геоложката камара, петролната и газова асоциация, камарата на строителите и асоциацията на металургичната индустрия. На среща за 45 минути били изчистени голяма част от проблемите. След една седмица текстовете вече ще са готови и ще се внесат в парламента. Ако законодателят приеме тази политика, законът можело да се приеме за седмици или месец, а не да се чака 6 месеца, обясниха от камарата. Стана ясно още, че петролната и газова асоциация вече е член на БСК, след като в началото на годината обяви, че напуска КРИБ именно заради подкрепата от конфедерацията на отлагането с 6 месеца. Предложението законът да влезе в сила от 1 юли бе гласувано в четвъртък от парламентарната комисия за борба с контрабандата.Отсъствието на представители от икономическото министерство предизвика скандал. Наложи се да бъде призован лично министърът на икономиката, който дойде в залата със закъснение. По този повод шефът на петролната и газова асоциация Валентин Златев разказа виц: “Срещнали се песимистът и оптимистът. Песимистът казал - по-лошо не може да бъде, а оптимистът отговорил - може, може”. Пред депутатите Златев припомни, че до 1 млрд. лв. на година стигат загубите от сивия сектор в горивата. Той бе категоричен, че системата на митниците БАЦИС продължава да бъде манипулирана. Сив сектор генерирали ведомствените бензиностанции и пристанища без измервателни уреди. Златев посочи, че има стотици малки и средни фирми, които вече са изпълнили изискванията на закона. И допълни, че е съгласен да има промени за индустрията, която има резерви към сегашните му текстове, но да не се отлага влизането в сила. “В противен случай ще означава, че сме клекнали пред пари в брой и пред сивата икономика”, заключи Златев.", "date": "2019.01.17", "title": "Строители и миньори не искат отлагане на закона за горивата"}
{"url": "https://www.24chasa.bg/novini/article/7250475", "text": "Гръцкото правителство ще отпечата десетки хиляди копия на споразумението за нормализиране на отношенията с Македония, за да информира обществеността преди парламентарния дебат за ратифициране на споразумението, съобщи АП, цитирана от БТА. Канцеларията на гръцкия премиер Алексис Ципрас заяви в четвъртък, че документът ще бъде публикуван в неделното издание на гръцките вестници, за да може всеки грък да го прочете. Гръцкият парламент снощи гласува доверие на правителството на Ципрас, което ще позволи договорът да бъде ратифициран. Гърците са дълбоко поделени по въпроса за споразумението, според което Македония ще бъде преименувана в Република Северна Македония, а Гърция няма да възпрепятства Скопие да се присъедини към НАТО и ЕС.", "date": "2019.01.17", "title": "Кабинетът на Ципрас публикува договора от Преспа, за да информира гърците"}
{"url": "https://www.24chasa.bg/novini/article/7250486", "text": "“Самсунг Си енд Ти корпорейшън” е приключила на 7 януари продажбата на шестте соларни парка от 43 мегавата в България. Те вече са собственост на чешката “Портанеро инвест” и люксембургското подразделение на геманската “КейГал И Ес Пи Еф 4 холдинг”. Цената не е обявена, но това е най-голямата сделка с продажба на соларни паркове в България от 2012 г. насам. Тя включва две соларни централи до Враца, три до с. Летница и една до с. Веселиново. Соларите са притежание на фирмите “Веселиново Енерджи”, “Екоенерджи Солар”, “Екосолар”, “Мениджпроект”, “Солар парк” и “Фиштрейд”. Тези соларни паркове съставляват 4,12% от всички инсталирани фотоволтаични мощности в страната и са завършили 2017 г. с общ оборот от 25,1 млн. лв. “Микроникс груп”, крайният собственик на “Портанеро Инвест”, контролира два слънчеви парка и една инсталация за биогаз в близост до Видин. Соларните паркове са с мощност съответно от 2,36 и 2,88 мегавата, а инсталацията за биогаз - 1,5. Соларните паркове заемат 0,53% от инсталираните фотоволтаични мощности в България. Продажбата получи разрешение от Комисията за защита на конкуренцията през декември. ", "date": "2019.01.17", "title": "“Самсунг” приключи сделката за соларните си централи  у нас"}
{"url": "https://www.24chasa.bg/novini/article/7250460", "text": "Екоинспекцията ще ги глоби, чака полицията да ги изтегли с техника Три каравани са се настанили нелегално върху пясъчни дюни в къмпинг “Смокиня” на метри от разорания парцел на бургазлията Иван Нончев. РИОСВ била алармирана от собственика на имота, в който са поставени. Екоинспекторите ще пратят материалите в полицията и прокуратурата. Става дума за 3 каравани в парцел точно до разорания от бургаския баровец Нончев. Теренът е закупен правомерно преди години, но от известно време собственикът бил в чужбина. Той обаче разбрал от свои познати, че на парцела му са се настанили неизвестни къмпингари с каравани и подал сигнал чрез пълномощник. “Ние можем да наложим административно наказание на собствениците на тези каравани и ще го направим, но не и да ги изнесем от там. Затова ще поискаме съдействие от полицията да бъдат принудително изкарани с необходимата техника, така че площта с дюните да започне да се възстановява”, каза шефката на РИОСВ-Бургас, инж. Тонка Атанасова. Парцелите са били връщани навремето в реални граници, затова наличието на защитената природна забележителност пясъчни дюни в частни имоти не е необичайно и незаконно. Но собствениците нямат право да предприемат каквото и да е строителство в имотите си. Атанасова призова гражданите да не бързат със сигналите в социалните мрежи къде какво са видели, а първо да позвънят на контролните органи. “Ако и ние бяхме уведомени за разораването на дюните в “Смокиня” по-рано, веднага щяхме да сезираме полицята, можеше извършителят да бъде задържан на място. Или поне да ограничим това, което е като въздействие върху дюните. Унищожени са над 1,2 дка 100-годишни бели пясъчни дюни”, коментира Атанасова.", "date": "2019.01.17", "title": "Вадят нелегални каравани от дюните  на “Смокиня” (обзор)"}
{"url": "https://www.24chasa.bg/novini/article/7250438", "text": "Като истински бог беше посрещнат Владимир Путин в Сърбия, съобщиха местни медии. Първо самолетът му бе ескортиран от 3 сръбски МиГ-29, преди да кацне на летище “Никола Тесла” в Белград, където бе посрещнат на червен килим и с подредени армейци лично от президента Александър Вучич. По улиците патрулираха 7000 полицаи. Руският президент бе приветстван в сръбската столица с църковни камбани, оръдейни залпове и привърженици, развяващи сръбски и руски знамена. В Белград пристигнали и около 250 най-елитни членове на руските спецчасти. Путин повози сръбския си колега в лимузината си, докарана за еднодневната визита. Путин обяви, че Русия е готова да Руският лидер припомни, че Москва няма вина за пропадналия проект “Южен поток” през България. Той отбеляза, че София сега проявява интерес да се включи към “Турски поток”, но решението зависи от други държави, включително от ЕС, и дали те са в състояние да защитят своите национални интереси. “Досега сме получавали газ през територията на Украйна и Молдова, а сега искаме да получаваме през “Турски поток” през България”, заяви Вучич. Двамата лидери подписаха транспортно споразумение за 230 млн. евро за строителство на диспечерски център за управление на движението на влакове и съвместно обслужване на жп инфраструктурата на Сърбия. 20 други споразумения на стойност стотици милиони евро бяха подписани също. Те са в областта на селското стопанство, иновациите, образованието, цифровизацията, обновяването на ВЕЦ “Джердап 2”. Сръбският лидер отбеляза, че руският внос в Сърбия е нараснал с 30% м.г., а сръбският износ за Русия се е качил с 4,1%. Путин обеща да продължи да развива военнотехническо сътрудничество с Белград: “От много години помагаме за укрепване на отбранителните способности на Сърбия: доставяме въоръжение и военна техника, подпомагаме техния ремонт и модернизация”, каза руският лидер. Путин бе придружаван от 40 бизнесмени, министъра на енергетиката и шефа на “Газпром”. Руският президент заяви, че Москва съжалява за решението на косовските власти да създадат своя армия и вижда в това риск за дестабилизация на ситуацията на Балканите. Александър Вучич стана първият сърбин от близо 100 години, получил руския орден “Александър Невски”. Той му бе връчен от Владимир Путин. По-рано Вучич разказа как е минало последното му посещение в Москва при Путин. “Когато отидох в къщата му, за да му подаря икона, той ме прие в 22,45 ч, бяхме сами и свиреше на пиано”, разказа Вучич.  Сръбският президент подари на Владимир Путин 3-месечно куче - шарпланинска овчарка. Според излизащото в Белград издание “Блиц” това е първият случай, в който президент на Сърбия прави подобен подарък.  Очевидно става дума за безвкусно плагиатство - още преди 8 години българският премиер Бойко Борисов подари на Владимир Путин българско овчарско куче - на практика същата порода, при визитата му в София на 13 ноември 2010 г. Кучето е родено през август 2010 г. в личния развъдник на Борисов и също бе 3-месечно. След като се сдоби с неочаквания подарък, Путин обяви конкурс сред руснаците за име на палето. Получени бяха хиляди писма и кучето бе наречено Бъфи.  Сръбското президентство обяснява за своя подарък: “Кучето има сериозно родословие от 7 поколения. Това е нашата най-стара автохтонна порода кучета, а известно е, че президентът Путин обича такива породи”. Шарпланинецът е овчарка от Балканите и се среща в планинските масиви на Македония - Шар планина, Кораб, Стогово, Бистра и Маврово, посочва Уикипедия. Името му идва от Шар планина, която се намира на границата между Косово и Македония. През 1939 г. шарпланинецът е записан под номер 41 в списъка на Международната киноложка федерация за разлика от българското овчарско куче, което още не е регистрирано. ", "date": "2019.01.17", "title": "Посрещат Путин като бог в Белград"}
{"url": "https://www.24chasa.bg/novini/article/7250433", "text": "Александър Бенала, бившият сътрудник на френския президент Еманюел Макрон, който вече е обвинен за насилие срещу демонстранти, беше задържан днес в предварителен арест във връзка с разследване за начина, по който използвал дипломатическите си паспорти, след като беше уволнен, съобщи съдебен източник, цитиран от Франс прес, предаде БТА. Разследването започна на 29 декември и е най-вече за \"злоупотреба с доверие\" и \"неправомерно използване на документ, оправдаващ професионално качество\". То беше удължено вчера заради \"престъпления с фалшификация, използване на фалшиви документи и неоправдано получаване на административен документ\" след доклад на президентството, уточни парижката прокуратура. Бившият сътрудник на държавния глава миналото лято стана причина за политическа криза. Той беше идентифициран във видеоклипове как на 1 май силово задържа демонстранти в Париж, докато присъства заедно с полицията като обикновен \"наблюдател\". Заради този случай той получи две обвинения. Делото беше възобновено през декември, след информации на електронния вестник Медиапарт за използването на дипломатически паспорти от Бенала след неговото уволнение. Това доведе до ново разследване и възобновяване работата на създадената през юли специална сенатска анкетна комисия. Началникът на кабинета на Макрон Патрик Строда вчера разкри пред комисията, че след уволнението си, между 1 август и 31 декември, Бенала е използвал \"близо двадесет пъти\" своите дипломатически паспорти. Строда каза още, че Бенала разполага и с два служебни паспорта, като първият бил издаден през 2016 г., \"много преди\" идването му президентството, а вторият - в края на юни 2018 г. В края на юли м.г. и двата паспорта са обявени за недействителни. Искането за втори служебен паспорт е до министъра на вътрешните работи и не е подписано. Началникът на президентския кабинет изтъкна, че има подозрения за извършена от Бенала фалшификация. Тези изявления изглежда противоречат на твърденията на Бенала по време на изслушването му на 19 септември, когато той каза, че е оставил дипломатическите паспорти в бюрото си, след като го уволнили. Тази сутрин председателят на групата на сенаторите социалисти Патрик Канер каза, че е \"убеден\", че Бенала е излъгал и обмисля изправянето му пред правосъдието за \"лъжесвидетелство\", ако това бъде потвърдено.", "date": "2019.01.17", "title": "Задържаха уволнения охранител на Макрон по ново разследване"}
{"url": "https://www.24chasa.bg/novini/article/7250448", "text": "И Специализираният апелативен съд остави за постоянно в ареста петимата, обвинени за престъпления против финансовата система - Васил Шуманов, Венцислав Тодоров, Иван Стойков, Красимир Зарев и Никола Киров, свидетели по делото за КТБ. Обвинението им е свързано със средства от фалиралата банка. . Решението на спецапелативните магистрати е окончателно.", "date": "2019.01.17", "title": "Оставиха за постоянно в ареста 5-има доверени на Цветан Василев, свидетели по делото КТБ"}
{"url": "https://www.24chasa.bg/novini/article/7250462", "text": "Организирането на втори референдум за членството на Великобритания в Европейския съюз ще отнеме около година. Това се казва в официален правителствен документ, представен вчера на депутати, заяви източник от канцеларията на премиера Тереза Мей, цитиран от Ройтерс, предаде БТА. По-рано говорителка на Мей каза пред репортери, че документ от една страница е бил показан на депутати по време на срещи, целящи намиране на начин да се придвижи напред процедурата по излизането от ЕС. По думите на говорителката документът е бил \"илюстративен и нашата позиция, разбира се, е, че няма да има втори референдум\". Мей има днес срещи с депутати от всички партии в опит да намери изход от задънената улица с Брекзит, след като планът, който бе договорила с ЕС, бе категорично отхвърлен от парламента във вторник. Въпреки че Мей многократно отхвърли идеята за втори референдум, кампанията за организиране на такова допитване се радва на подкрепата на някои депутати, отбеляза Ройтерс.", "date": "2019.01.17", "title": "Британският кабинет: Втори референдум за Брекзит би отнел година"}
{"url": "https://www.24chasa.bg/novini/article/7250458", "text": "Сръбският президент Александър Вучич заяви днес на пресконференция, че се работи по изграждането на \"Турски поток\" през Сърбия и Сърбия иска за своите граждани най-добрия и най-евтин газ, а това е руският газ, съобщи сръбската държавна телевизия РТС, цитирана от БТА.  Попитан дали е било обсъждано продължението на \"Турски поток\" и какво може да попречи на реализацията на проекта с оглед на натиска върху Сърбия от страна на ЕС, Вучич каза, че Сърбия очаква много от \"Турски поток\", много е било направено досега и много процедури са завършени. Не знам какъв е натискът върху някои други, през чиито територии газопроводът \"Турски поток\" трябва да премине, със Сърбия Русия не е имала този вид проблем. Ние не се поддаваме на такъв вид натиск, нашият народ трябва да получи газ, нашите предприятия трябва да получат газ, заяви сръбският президент. Той припомни, че Сърбия досега е получавала газ през Украйна и Унгария, но планът е в бъдеще да получава газ от \"Турски поток\" през България и заради това се гради този газопровод. За Сърбия това е от изключително значение, посочи Вучич.", "date": "2019.01.17", "title": "Вучич: Искаме най-добрия и най-евтин газ, а това е руският"}
{"url": "https://www.24chasa.bg/novini/article/7250388", "text": "Видеоуроците ще направят училището интересно и полезно за децата. Около това мнение се обединиха родителите от над 20 училища, които участваха в третата дискусия от инициативата „Образование 4.0“ на „24 часа“ и „Виваком“. Преди разговора на родителите такива се проведоха и с учителите и учениците, а всички предложения ще бъдат предадени на образователното министерство, за да бъдат дигитализирани българските училища. „Реално съобщенията, които искаме да предадем на децата са същите. Просто начинът е друг. Аз вкъщи понякога разговарям с децата си по вайбър и се получава много интересно и полезно“, обясни опита си Адриан Георгиев. Самият той е университетски преподавател и за него начинът за развитие на училището е образованието да стане под формата на игра. В България няма дигитални учебници, не се и търси писането им, категоричен е Георгиев. Вместо това се създават дигитално четими версии на хартиените учебнии, но те реално не са полезни за децата. Мнозинството от родителите разказаха колко са впечатлени от платформи като „Уча.се“, в които уроците са представени под формата на видео. Реално те дават възможност на децата по много достъпен начин да получат знания, разказа Леда Григорова. Бяха дадени примери и с популярните сред учениците влогъри, както и клиповете „Направи го сам“, които реално дават огромна част от знанията на децата. Децата са онлайн, всяко дете на възраст 9-17 години реално ползва всеки ден интернет. А в същото време училището не е готово за този свят изобщо. Това обяви Петър Кънчев от националния център за безопасен интернет при откриването на третата дискусия от инициативата „Образование 4.0“ на „24 часа“ и „Виваком“. В същото време обаче само 1/3 от децата ползват редовно, тоест поне веднъж на седмица интернет, за да се подготвят за училище. А само 15% контактуват онлайн с учители. Това означава, че училището не отразява изобщо онлайн реалността, допълни експерта. Специални гости на дискусията на родителите са зам.-министърката на образованието Таня Михайлова, шефката на образователния инспекторат в София Ваня Кастрева, Гергана Паси от Дигиталната национална коалиция и основателят на „Уча.се“ Дарин Маджаров. Оставени без контрол обаче учениците ползват софтуерни продукти, които реално им пречат на ученето, разказаха родители. В момента бил популярен софтуер, който сканира задачите по математика и след това ги решава вместо тях. „И те си мислят, че имат шестици“, ядосано описа ситуацията Николай Пенев. Съдържанието на учебниците е огромна болна тема. Програмата не влезе в 21-и век, каза пък Латинка Дучева, която има две деца. Тя разказа как малкият й син бил възхитен, че от тази година учи математика на таблет. „Каза ми: Вече учим математиката на 21-и век“, разказа Дучева. Част от родителите обаче изпитват и опасения от здравния ефект от ученето от дигитални устройства и главно увреждането на очите. Притесненията на някои от тях пък са насочени към това, че макар ежедневно да работят с технологии, те не могат да достигнат темпото, с което децата им се учат. Родителите държат да се запази баланса между дигиталното и досегашното образование. Повечето дори са категорични, че предмети особено като математиката е най-добре да се учат на хартия. \"Математиката се пише на лист и се учи на лист. Защото иначе децата ще останат неграмотни\", отсече преподавателка от Софийския университет във Факултета по информатика и математика. Други родители обаче са на мнение, че програмите всъщност могат много да помогнат на децата, за да чертаят различни фигури, например. \"Не е ли време да се замислим за една по-радикална промяна в разпределението на плановете - какво учат децата?\", попита пък машинният инженер Димитър Димитров, който е родител на 2 деца в 4-и и 2-и клас в столичното 51-во училище. \"Споменахме за електронните учебници, но не и за това какво знание носят тези текстове в тях. Решавам задачи с децата и си мисля затова. Мога да ви кажа, че тези текстове носят нулеви знания. Малко е като с айсберга, не виждаме какво се случва отдолу\", допълни още той. На друго мнение пък бе Елена Димитрова, която също е родител на две деца. Според нея понякога именно чрез дигиталния свят децата могат да усвоят нови знания и умения. \"Малката ми дъщеря гледа клипчета в Ютуб -  как се изработват различни неща и се учи как да ги прави сама. Видеоуроците помагат на децата не само да се научат на различни неща, но и запалват желанието у тях за нови знания\", категорична бе Елена. Уроците на децата да приличат повече на ученическите пищови - да бъдат с по-концентрирана информация, по-кратки и лесни за учене, както и за дълготрайно запомняне, предложи пък Димитър Веселинов, който също бе от родителите на деца от 51-во училище. Теорията, че социалните мрежи всъщност повече помагат в комуникацията между учители и ученици, разви майката на седмокласничката Елена от 128-о училище - Весела Славова. \"Класната ни е математичка. Имат си група във Фейсбук и във Вайбър, и там си комуникират, когато някой е изпуснал или сгрешил нещо. Тук съм в ролята си на родител, но всъщност съм и учител. В уроците си използвам и видеоуроци. По-хубаво е това да стане по-популярно и да започне да се използва от всички\", разказа Весела на останалите родители. \"Бих искал да се насочим към нещо друго - как и в какви посоки да използваме дигитализацията, за да бъде по-полезна за нас. Как да осигурим добрата дигитализация в нашите училища? Например вкъщи ние се опитваме по различни начини да осигуряваме това вкъщи. Непростимо е обаче в 21 в. три деца да работят на един компютър в училище. Това означава, че едно работи, а другите две дремат\", посочи пък Кирил Алексиев. Преди всичко бих искала да се изкажа като родител, взе думата пък зам.-образователният министър Таня Михайлова. \"Ще ви разкажа какво се случи с моя телефон, който аз си счупих. Изпаднах в ужас, защото не знаех какво да направя с контактите си, а съм изпуснала онова известие, с което ги да ги запиша. Голямата ми дъщеря го взе и каза - ах, алармата работи, значи не е умрял напълно. Тя изгледа един клип на френски в интернет, от който разбра как да го поправи и обясни, че даже си е упражнила езика. Жизнените процеси в живота на хората са аналогови, звукът е аналогов. Науката се развива, технологиите се развиват и ние няма как да ги спрем, а и това не ни е целта. Благодаря на всички родители, които казаха, че учителя трябва да бъде в центъра, защото то трябва да е така\", разказа Михайлов. Тя подчерта, че технологиите са много важен инструмент, който трябва да използваме по предназначение и да не се отричаме от него. ", "date": "2019.01.17", "title": "Родители: Училището става интересно с видеоуроци (Видео)"}
{"url": "https://www.24chasa.bg/novini/article/7250368", "text": "Стачкуващи учители и други държавни служители блокираха центъра на Атина за часове днес, за да протестират срещу нови критерии за назначаване, които се обсъждат в парламента, предаде Асошиейтед прес. Около 3000 души се включиха в протеста пред сградата на парламента, като възпрепятстваха движението на градския транспорт в продължение на пет часа. Гръцкото ляво правителство обеща да назначи 15 000 учители на пълен щат през следващите три години, започвайки от тази есен. Профсъюзите казват, че системата за назначаване е несправедлива към учителите, които работят от години по краткосрочни договори. Те също така искат назначаване на повече учители, предава БТА. Профсъюзът на държавните служители АДЕДИ свика 24-часова стачка на служителите в държавния сектор днес, за да подкрепят исканията на учителите, въпреки че стачката засегна основно училищата. Часовете бяха отменени в почти всички държавни училища в Атина и на много други места в Гърция. Малка група демонстранти стигнаха до сблъсъци с полицията, която използва сълзотворен газ.", "date": "2019.01.17", "title": "Протест на учителите блокира движението в центъра на Атина (Снимки)"}
{"url": "https://www.24chasa.bg/novini/article/7250376", "text": "Най-малко осем души са загинали, а 10 са ранени при взрив на кола бомба в полицейска академия в колумбийската столица Богота, предаде Франс прес, като се позова на министерството на отбраната. Обстановката пред сградата на академия \"Генерал Сантандер\" е хаотична, а линейки и хеликоптери бързат към обикновено строго контролирания обект, предаде БТА.  Свидетели казаха, че са чули днес силна експлозия, изпочупила прозорците в съседните сгради. Снимки в социалните медии показаха овъглен автомобил, заобиколен от отломки в жилищния комплекс на академията. Леви бунтовници от Националната освободителна армия засилват нападенията си срещу полицейски обекти в Колумбия на фона на безизходицата по възобновяване на мирните преговори с президента консерватор Иван Дуке. Държавният глава, който е на посещение в провинцията, осъди строго атаката и обяви, че ще се върне незабавно в Богота.", "date": "2019.01.17", "title": "Експлозия на кола бомба уби осем души в полицейска академия в Богота"}
{"url": "https://www.24chasa.bg/novini/article/7250335", "text": "Общинският съветник от Несебър Пейко Янков, който е сочен за член на бандата за рекет и палежи на Димитър Желязков-Митьо Очите, излиза на свобода срещу 100 хил. лв. Решението е на апелативните спецсъдии Красимира Костова, Магдалена Лазарова и Красимира Райчева. Гаранцията му е внесена 15 минути по-късно. Янков е зад решетките от август м.г. Освен като член на бандата на Очите, той е обвинен и за 2 изнудвания. Те били към партньорите му в общата им фирма “Хермес груп”, в чийто активи са хотели и казина в Слънчев бряг. Янков, който е син на разстреляния през 2007 г. хотелиер Димитър Янков, имал апетит към хотел “Хризантема” в Слънчев бряг. Заплашвал с бандата на Очите двамата си партньори, ако не му прехвърлят частите си, твърди прокуратурата. Апелативният спецсъд посочи, че няма доказателства той да е бил част от групата на Очите. Магистратите коментираха, че събраните от август досега улики също не стигат общинарят да е зад решетките. Бургаският адвокат на Янков Росен Кожухаров коментира пред \"24 часа\", че решението на съда е правилно. Почти всички уличени като членове на бандата на Очите вече са на свобода. Несебърският бос е в затвор в Турция. Чака се екстрадицията му.", "date": "2019.01.17", "title": "100 бона брои за свободата си общинар, близък до Очите. Внася парите за 15 минути"}
{"url": "https://www.24chasa.bg/novini/article/7250385", "text": "Руската компания \"Газпром нефт\" възнамерява да инвестира 1,4 милиарда долара в Сърбия до 2025 г., заяви руският президент Владимир Путин на пресконференция след разговори със сръбския лидер Александър Вучич, предаде ТАСС, цитирана от БТА.  \"Водещият руски инвеститор в сръбската енергетика е компанията \"Газпром нефт\", която вложи в дъщерната си компания \"Нефтена индустрия на Сърбия\" (НИС) около 3 милиарда долара, а също така възнамерява да инвестира до 20215 г. още 1,4 милиарда долара\", посочи Путин. По думите му в момента НИС е най-големият данъкоплатец в Сърбия и една от водещите нефтени и газови компании в Източа Европа. Руският президент Владимир Путин заяви, че Русия съжалява за решението на косовските власти да създадат своя армия и вижда в това риск за дестабилизация на ситуацията на Балканите, предаде ТАСС, цитирана от БТА.  \"За съжаление, в последно време косовските власти предприеха серия провокативни стъпки, които сериозно изостриха обстановката и преди всичко - обявяването на 14 декември на създаването на т.нар армия на Косово\", заяви Путин на пресконференция след разговори със сръбския президент Александър Вучич. \"Безусловно, това е пряко нарушение на резолюцията (на ООН), която не допуска създаването на територията на Косово на каквито и да било военни формирования, освен международния контингент на ООН\", добави той.", "date": "2019.01.17", "title": "Путин: Руската \"Газпром нефт\" възнамерява \nда инвестира 1,4 милиарда долара в Сърбия \nдо 2025 г."}
{"url": "https://www.24chasa.bg/novini/article/7250390", "text": "Тази година е планирано изстрелванията на ракети \"Союз\" да бъдат увеличени в сравнение с миналата година - от 16 на между 20 и 22, предаде ТАСС. Това оповести генералният директор на произвеждащото ракетите акционерно дружество РКЦ \"Прогрес\" Дмитрий Баранов, предава БТА. \"Миналата година имаше 16 изстрелвания, като едно от тях бе с кораб, който аварира - каза той. - Тази година се предвижда изстрелванията да се увеличат, вероятно до 20 или 22.\" Както и през 2018 г., изстрелванията през 2019 г. е планирано да бъдат осъществени от 4 космодрума. Седем изстрелвания ще са към Международната космическа станция, включително първото на ракета \"Союз-2\" с транспортен пилотиран кораб. През февруари с изстрелването на ракета-носител \"Союз-СТ\" от Гвианския космически център ще започне осъществяването на проект за изстрелване на спътници на компанията УанУеб (OneWeb).", "date": "2019.01.17", "title": "През 2019 г. са планирани между 20 и 22 изстрелвания на ракети \"Союз\""}
{"url": "https://www.24chasa.bg/novini/article/7250400", "text": "Бившият италиански премиер Силвио Берлускони заяви днес, че ще се кандидатира на предстоящите избори за Европейски парламент, за да разпали дебата за \"бъдещето на света\", предаде ДПА. \"Реших, на моята зряла възраст, воден от чувство за отговорност, да се насоча към Европа, където липсва задълбочено мислене за бъдещето на света. Ще бъда там и моля Господ да ми даде сили да убедя и мнозина други\", каза той. Осемдесет и двегодишният Берлускони, който направи изказването си в Сардиния, докато агитираше за своята дясноцентристка партия \"Форца Италия\" за частични избори в неделя, каза, че е обезпокоен, че Китай е на път да измести Европейския съюз на световната сцена, предава БТА. През своята близо 30-годишна политическа кариера имиджът на Берлускони беше очернен от поредица корупционни и сексскандали. До миналата година му беше забранено да заема публични длъжности заради осъдителна присъда за данъчни измами в медийната му империя. Той беше изместен от бившия си съюзник Матео Салвини като водеща фигура на италианската десница. Крайнодясната \"Лига\" на Салвини има рейтинг от 30 процента, спрямо 10 процента за \"Форца Италия\" на Берлускони. Салвини в момента участва в коалиционно правителство с антисистемното \"Движение 5 звезди\" като вицепремиер и външен министър. Берлускони нееднократно е призовавал лидера на \"Лигата\" да излезе от тази коалиция и да се върне при него.", "date": "2019.01.17", "title": "Берлускони ще се кандидатира на европейските избори"}
{"url": "https://www.24chasa.bg/novini/article/7250246", "text": "Майкъл Коен, бившият адвокат на президента на САЩ Доналд Тръмп, призна, че е платил на фирма да манипулира данни от онлайн анкети \"в интерес и в полза\" на Тръмп, предаде Ройтерс, цитирана от БТА. В. \"Уолстрийт джърнъл\" съобщи, че Коен е платил на фирмата \"РедФинч солушънс\" да манипулира две изследвания на общественото мнение в полза на Тръмп преди президентската кампания през 2016 г. След това Коен написа в Туитър, че всичко, което направил, е било в интерес на Тръмп и искрено съжалява \"за сляпата си преданост към човек, който не я заслужава\". Опитите да се повлияе на социологическите проучвания се оказват неуспешни, но хвърлят светлина върху тактиката на кампанията на Тръмп и ролята на Коен в нея. По време на кампанията Тръмп често се позоваваше на данните от анкетитке, за да даде тласък на кандидатурата си, отбелязва агенцията. \"Уолстрийт джърнъл\" писа, че Коен възложил на Гогър, който управлява \"РедФинч солушънс\", да направи през февруари 2015 г. компютърно извлечение, според което мнозинството от респондентите в анкетата \"Дръдж рипорт\" за потенциални кандидати на републиканците, биха гласували за Тръмп. Това е било направено, докато Тръмп се готви да влезе през 2016 г. в кандидатпрезидентската надпревара, посочва \"Уолстрийт джърнъл\". В анкетата \"Дръдж рипорт\" Тръмп е класиран пети с около 24 000 гласа или 5 процента от общия сбор, според вестника.Коен възложил на Гогър да направи същото през 2014 г. в онлайн анкета на телевизия Си Ен Би Си за определяне на водещите бизнес лидери, но тогава Тръмп не успява да се нареди сред първите 100. \"Президентът нямаше представа, че анкетите бяха манипулирани\", каза адвокатът на Тръмп Руди Джулиани в интервю за Ройтерс.", "date": "2019.01.17", "title": "Бившият адвокат на Тръмп: Подправяхме резултати от анкети в негова полза"}
{"url": "https://www.24chasa.bg/novini/article/7250216", "text": "Ако се върнем назад, от 2004 г. се водят разговори в България какъв самолет да закупим. Никой не е отричал, че трябва да купим нов, модерен самолет, произведен в страна членка на НАТО. От 2004 г. след като ставаме член на НАТО, няма как. Сърбия купи руски самолети, 6 от Русия, 4 от Беларус. На Балканите трябва да има баланс, не съм го решил аз. Това каза за bTV министърът на отбраната Красимир Каракачанов. Българският парламент даде вчера зелена улица на правителството да преговаря със САЩ за закупуване на изтребители. Със 130 гласа “за” ГЕРБ, ВМРО, ДПС и двамата независими подкрепиха кабинета. Против бяха 84 депутати от БСП, НФСБ, “Атака” и “Воля”. Първата среща на министър Каракачанов за изтребителя ще е в средата на февруари в Брюксел. \"По принцип изпратихме искания за оферти от много държави - Израел, Франция, Германия, САЩ за 2 самолета. За пръв път се водят разговори за нови F-16. Преди се предлагаха самолети втора река, по-стари от нашите МИГ-ове. Аз такъв договор няма да подпиша. Затова ни направиха предложение за нови самолети\", каза той.  \"\"Грипен\" са коректни, казват ни, че цената която ни дават е за платформата на самолета, но за въоръжението и част от оборудването трябва да се сключи друг договор. На практика това прави офертата по-висока от лимита. Ако ракетите които трябва да закупим, ако не са американски, а европейски, ще бъдат по-скъпи от това, което сме предвидили. Това се нарича отклонение. Именно това поискахме от парламента, да ни разреши да водим преговори със САЩ, които единствени ни предлагат пълен комплект. Цената може да е максимум това което сме получили. Максимумът на офертата, която сме получили е фиксирана. Целта на тези преговори, които гласува парламента е да закупим този самолет F-16 след преговори. Реалната покупка може да стане след ратификация на парламента. Дебатът вчера беше за след 5-6 месеца, когато ще сме готови да кажем цена. Това беше дебат за правене на политически пиар. Ако тези прегледи са изгодни за България, ще предложим гласуване и ще го гласува парламента. Ако почнем да водим разговори със САЩ, спират преговорите за \"Грипен\", добави министърът на отбраната. \"Сделки за военно оборудване не подлежат на международен арбитраж. Разговорите се водят между държави, а не фирми. Ние не сме пращали искания до фирми, а до държавите Италия, Швеция и САЩ. Много неща се бъркат\", добави той \"Аз съм български националист, искам българската армия да е достойна на опасностите, които ни заобикалят. В края на краищата армията не е за паради. При война трябва да си способен да защитаваш държавата си. Българската армия трябва да получава добро възнаграждение, да има добро въоръжение, за да има самочувствие да воюва. Защо моите партньори Симеонов и Сидеров не подкрепиха една силна армия? Трябва да се търси най-доброто възможно. И двамата гласуваха против. Коалиция F-16 няма, има гласуване.  Това, че ДПС са гласували за F-16 аз им благодаря, правилно решение са взели, проблемът е защо моите колеги не ме подкрепят\", каза Каракачанов. \"Те не ме подкрепиха и за проблемите във Войводиново. Кой ме е нападнал тогава? Хората със жилетките от \"Чистота\". Натовариха ги на автобуси и дойдоха на протест. С това ли да се занимавам, с бизнеса на циганските барони. Защо го казах това аз? Отидете в болницата и вижте военнослужещия, който нямаше здраво място по главата. Ритан е само в главата. Репликата на един от ритащите е: Оставете ме да го убия. Какво да реагирам аз? Убийство от ревност има при всички, но случаи при които търсиш безразборна жертва, както беше в Русе, в Търново, както този развилнял се дивак с брадвата в Гурково. Кой ще се извини на тези хора. Аз на кого да се извиня, на тези цигански барони? Аз тогава бях в емоция, тогава направих разграничението, че не всички хора от този етнос са такива, които работят съвестно, които уважават съседите си и са нормални граждани. Като видях това момче бях полудял, бях под афект. Ние си затваряме очите и ако някой си изтърве нервите скачайте върху него. Аз съм човек преди всичко, утре няма да съм политик. А когато представители на дадена общност бият, изнасилват, грабят, трябва ли да си затваряме очите, интеграция няма. Тази снимка е от 2016 г. и е на пазара в Плевен и тези хора пожелаха да се снимат с мен, това са работещи хора. Това не е във Войводиново, как ще съм заселвал там хора. Аз за пръв път отидох, когато биха това момче. Един лъжец излиза и лъже и аз трябва да се обяснявам на една лъжа\", каза още той. \"Когато един българин си остъкли терасата незаконно отиват глобяват го и той събаря. Когато в дадени места изникнат цели гета няма никой, който да е санкциониран. КОгато властта си затваря очите е проблем. Аз не отговарям за интеграцията на общностите. От години говоря, че трябва да сме по-смели, а не да се плашим, че ще сме обвинени, че сме политически некоректни. Във Войводиново къщите бяха опасни. По-голямата част от тези хора са от 2 чирпански села, вероятно са се върнали там. Кметът още преди няколко години им е предложил законни парцели, отговорът е бил - трябва общината да ни построи. Не трябва да ги социализираме за сметка на тези, които работят. Аз не съм обиждал циганите, тези хора, които не вършат престъпления, нямат основания да се обиждат\", добави министърът на отбраната.", "date": "2019.01.17", "title": "Каракачанов: Полудях като разбрах, че един от ритащите командоса казал \"оставете ме да го убия\""}
{"url": "https://www.24chasa.bg/novini/article/7250260", "text": "Шофьорите да карат внимателно в тунел „Мало Бучино“ на АМ „Струма“ в посока Перник. Трафикът ще се осъществява в изпреварващата лента, съобщиха от пресцентъра на АПИ. Ограничено е преминаването по активната лента на тунела. Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.01.17", "title": "АПИ: Карайте внимателно в тунел „Мало Бучино“ на „Струма“"}
{"url": "https://www.24chasa.bg/novini/article/7250273", "text": "Днес след подадени сигнали на горещия телефон на Българска агенция по безопасност на храните (БАБХ) от родители за получено стомашно-чревно неразположение при деца от две училища в София (72 ОУ „Христо Ботев” и 151 СОУ – Национално средно общообразователно училище – София), Областна дирекция по безопасност на храните – София-град (ОДБХ-София-град) към БАБХ веднага извърши проверка в помещенията, в които се хранят учениците (т.нар. столове) на двете учебни заведения и кетъринга, приготвил храната на 16 януари, съобщиха от пресцентъра на БАБХ. При проверките не са установени несъответствия на действащото законодателство в областта на храните. Проби от храната (менюто от 16 януари 2019 г.) вече са предоставени на акредитирана лаборатория за микробиологично изпитване. Връчено е предписание за изследване на персонала, зает с приготвяне и разливане на храната. БАБХ продължава действията си по компетентност свързани с изясняване на причината за възникналото неразположение при децата.", "date": "2019.01.17", "title": "Деца от две столични училища с хранително натравяне, БАБХ проверява случая"}
{"url": "https://www.24chasa.bg/novini/article/7250276", "text": "Здравните власти в Бургас призоваха всички яли от луканките, направени от дивото прасе, отстреляно от ловната дружинка на Живко Мешков в Малко Търново, да се изследват за трихинелоза. Взривът от коварната болест не е отминал и вероятно има още заразени, казаха от Регионалната здравна инспекция. 21 души са вече развилите симптоми на трихинелоза от 30 прегледани, съобщи д-р Величка Григорова, директор на дирекция \"Надзор на заразните болести\" в РЗИ-Бургас. В инфекциозното отделение са били хоспитализирани 10 души, сред които и дете на 14 г., но вече са изписани. Според здравната инспекция в Бургас обаче най-вероятно има и други хора, консумирали от луканките, които още не са потърсили лекарска помощ. \"Проблемът е в това, че от тях са яли много хора. Цялото прасе е било направено на суджуци, консумирани в приятелски кръгове, раздавани са били на близки и познати\", добави д-р Григорова. Затова бил призивът всеки със съмнения за трихинелоза да се изследва. Според специалисти някои от симптомите наподобявали грип, но това не трябвало да заблуждава консуматоритие на суджуци от дивото прасе. След две седмици на всички яли от луканките ще бъдат направени повторни изследвания за антитела в организма.", "date": "2019.01.17", "title": "РЗИ: Всички яли луканка от малкотърновския глиган да се изследват"}
{"url": "https://www.24chasa.bg/novini/article/7250279", "text": "Над 46 кг хероин и 13 кг амфетамини са иззети при специализирана операция, проведена на териториите на Хасково и Благоевград, под ръководството на прокуратурата. Подробности за проведеното разследване съобщиха днес на брифинг окръжният прокурор Иван Стоянов и директорите на двете областни дирекции – ст. комисар Ангел Цанков и ст. комисар Николай Хаджиев. Спецакцията е осъществена вчера по обяд на територията на Хасково след оперативна информация, подадена от криминалисти на ОДМВР-Благоевград - след няколко месечно разследване, те стигнали до данни за наличието на наркотика в Хасково. В хода на предприетите под ръководството на прокуратурата действия е проверена гаражна клетка в жилищния квартал „Орфей“. На място са установени двама мъже- на 46г. и 47г., както и пакети с кафяво прахообразно вещество с тегло 46,520 кг. В рамките на разследването е установено, че високорисковата дрога е била пренесена от Турция през ГКПП „Капитан Андреево“ с карго камион на фирма, укрита в 10 топа плат. Стойността му по цени на съдебната система е за над 5,5 млн. лева. По думите на ст. Комисар Цанков, двамата задържани са създали условия за придобиване и пренасяне на хероина до България и до последващото му разпространение. Мъжете са с криминално минало, разпитани са и са им повдигнати обвинения. С постановление на Окръжна прокуратура им е наложена мярка за неотклонение задържане под стража за срок до 72 часа по образуваното досъдебно производство. Държавният обвинител уточни, че за това престъпление законът предвижда от 15 до 20 години затвор и глоба от 200 до 300 хиляди лева. В рамките на операцията са извършени и процесуално- следствени действия в благоевградското с. Тополница, където са задържани 5-ма мъже с 13 кг амфетамин и 46 грама хероин, уточни ст. комисар Хаджиев . Работата по документиране на престъпната дейност продължава. Разследването работи и по посока събиране на доказателства за евентуална съпричастност и на други лица към извършеното престъпление.", "date": "2019.01.17", "title": "В Хасково и Благоевград е задържано голямо количество хероин и амфетамини"}
{"url": "https://www.24chasa.bg/novini/article/7250354", "text": "С гласовете на народни представители от ГЕРБ и „Обединени патриоти“ парламентарната Комисия за наблюдение на приходните агенции и борба със сивата икономика и контрабандата взе решение да отложи със 6 месеца влизането в сила на Закона за административно регулиране на икономическите дейности, свързани с петрол и продукти от петролен произход. Това заяви народният представител от ГЕРБ и зам.-председател на Комисията за борба със сивата икономика Владислав Николов. Миналата седмица Министерски съвет предложи на Народното събрание да отложи срока за влизане в сила на Закона за горивата и той да започне да действа от 1 юли. С подкрепата на парламентарното мнозинство предложението на правителството днес бе прието.", "date": "2019.01.17", "title": "Законът за горивата ще влезе в сила след 6 месеца"}
{"url": "https://www.24chasa.bg/novini/article/7250305", "text": "Сръбският президент Александър Вучич направи необичаен подарък на руския си колега Владимир Путин, който днес пристигна на посещение в Белград - подари му тримесечно кученце порода шарпланинец. Кученцето е със сериозно родословие от седем поколения назад, то е от най-стара местна порода и е известно, че президентът Путин обича тъкмо такива породи. Президентът на Русия пристигна днес на еднодневно посещение в Сърбия, по време на което ще бъдат подписани над 20 споразумения и ще бъде разгледано политическото и икономическото сътрудничество, а главни теми, както се очаква, ще бъдат Косово и ситуацията в региона. Путин кацна на летище \"Никола Тесла\" в Белград в 13:15 часа при мощни мерки за сигурност. Неговият президентски самолет бе ескортиран над сръбското въздушно пространство от самолети. МиГ-29, които той наскоро дари на Сърбия. Путин бе посрещнат в сръбската столица със звън на църковни камбани, оръдейни залпове и привърженици, развяващи сръбски и руски знамена, предаде АП. Путин днес заедно с Вучич положи венци на Гробището на освободителите на Белград, а след това на Паметника на червеноармееца. В Гробището на освободителите на Белград са погребани бойци от Народноосвободителната армия на Югославия и войници от съветската Червена армия, които са дали живота си за освобождаването на Белград през 1944г., отбелязва агенция Бета.", "date": "2019.01.17", "title": "Вижте как посрещнаха Путин в Белград и какво куче му подари Вучич (Галерия)"}
{"url": "https://www.24chasa.bg/novini/article/7250397", "text": "Ски туризмът е доходоносен и хората, които живеят в районите, където той може да се развива, могат да печелят добре. Това заяви пред   екоминистърът Нено Димов. Той подчерта, че е нужно да се постави кардинално въпросът дали и как да се развива ски туризмът в България. Когато има противоречиви тълкувания и спорещи страни, съдът взима решение, което е задължително. Така екоминистърът Нено Димов коментира решението на ВАС за устройствения план на Национален парк „Пирин“. Въпрос е да се вземе стратегическо решение дали да се развива ски туризмът, като в цяла Европа се строят между 180-200 лифта на година, допълни Димов. Екоминистърът изтъкна, че има директна връзка между ниските доходи и замърсяването на въздуха, например. Конкретният въпрос е какво може и какво не може да се прави в природните паркове, защото те обхващат районите, където може да се развива ски туризмът. С това конкретно решение подобно развитие засега е невъзможно, изтъкна той. Нено Димов увери, че от утре започват срещи с международни консултанти, които да излязат с независима, експертна оценка, какво може да се направи с концесията на Банско, след което ще се предприемат конкретни стъпки. Нашите сънародници твърдят, че на сръбска страна има замърсяване, заради което министър Димов е поискал информация за замърсяването на водите на р. Драговищица, която се влива в Струма, както и за инвестиционните намерения за мината „Караманица“. Нено Димов припомни, че трябва да се направят проучвания, преди да започне проектът за проучване на златната мина „Злогош“ край Кюстендил. Възстановяването на резрушените дюни в къмпинг „Смокиня“ няма да бъде естествено, защото то протича в дълъг период на време, но ще бъде възможно най-близко до него. Нено Димов определи разрушаването на дюните като „безобразие“ и изрази надежда да има наказания. Собствеността е не само привилегия, но и отговорност, допълни той. Нено Димов коментира и мерките, които се предприемат за замърсяването на въздуха в София. Той изтъкна, че местата за преработване на вторични суровини трябва да се изнесат извън града, тъй като са основен източник на изгаряне на нерегламентирани отпадъци.", "date": "2019.01.17", "title": "Нено Димов: Да се вземе стратегическо решение дали да се развива ски туризмът"}
{"url": "https://www.24chasa.bg/novini/article/7250401", "text": "Виетнамски лекари спасиха пациент от алкохолно отравяне, като вляха в стомаха му пет литра бира, съобщи в. \"Дейли мейл\", цитиран от БТА. Пациентът - 48-годишен мъж, постъпил в интензивното отделение на болницата в провинция Куангчи в много тежко състояние. Нивото на метанол в кръвта му било 1119 пъти по-високо от нормалното. За да го спасят, лекарите веднага влели в стомаха му три кенчета бира (1 л). Така забавили обработването на метанола от черния дроб. Това им дало достатъчно време, за да пречистят кръвта на пациента с диализа. Лекарите вливали на пациента на всеки час по едно кенче бира. Той дошъл в съзнание след 15-ото. Бирата съдържа етанол - антидот на метанола. Стомахът и червата продължават да изпускат алкохол в кръвта, дори и човек да е спрял да пие или да е в безсъзнание. Затова за известно време нивото на алкохол в кръвта продължава да се покачва.", "date": "2019.01.17", "title": "Лекари спасиха пациент от смърт, като му вляха 5 литра бира в стомаха"}
{"url": "https://www.24chasa.bg/novini/article/7250418", "text": "Петима нелегални мигранти насилствено спряха влак в околностите на Добой, Босна и Херцеговина, ограбиха няколко пътници, след което избягаха, съобщи Танюг. Мигрантите натиснали спирачката, предвидена за случай на инцидент, и спрели в сряда влака, който пътувал от Бихач за Сараево, край селището Станари, съобщава вестник \"Независне новине\", цитиран от БТА. Установено е, че от един от пътниците те откраднали портмоне с пари, а от друг - зарядно за мобилен телефон и храна. Води се разследване. В Босна пребивават между 4000 и 5000 мигранти, съобщава порталът Индекс. Според данни на полицейската агенция от началото на миналата година в страната са влезли над 23 000 нелегални мигранти през границата със Сърбия и Черна гора. Повечето от тях успяха да продължат пътя си към Загреб. Голяма част от мигрантите са настанени в приемни центрове в Бихач и Велика Кладуша. Останалата част пребивават около Сараево, където има три приемни центъра за мигранти.", "date": "2019.01.17", "title": "Мигранти спряха влак в Босна и Херцеговина и ограбиха пътниците"}
{"url": "https://www.24chasa.bg/novini/article/7250434", "text": "В центъра на Белград на площад Теразие край хотел \"Москва\" са се събрали голям брой граждани от цяла Сърбия, които в знак на подкрепа към президентите на Русия и Сърбия Владимир Путин и Александър Вучич, ще преминат през града до храма \"Свети Сава\", където ще поздравят двамата президенти тази вечер, съобщи Танюг, цитирана от БТА.  Хората носят сръбски знамена, плакати със снимки на Путин и Вучич, плакати, на които пише \"Сърбия и Русия - вечни партньори\", \"Сърбите и руснаците - братя завинаги\". Преди началото на разширените консултации с руския президент сръбският държавен глава Александър Вучич заяви, че над 30 000 души са се събрали на централните белградски улици, за да посрещнат руския президент. Още веднъж благодаря за визитата, уважаеми г-н президент. Днес обстановката е изключителна. Съобщават ми, че вече са се събрали над 30 000 души, макар да има още два часа до пристигането ви /в храма \"Свети Сава\"/. Но това означава много и показва как се отнася към Вас нашият народ, заяви Вучич. Националната телевизия на Сърбия пряко излъчва от улица Теразие, отбелязва ТАСС. АП предаде, че хиляди поддръжници на дясната партия на Вучич са докарани с автобуси в столицата Белград, за да се съберат пред църквата \"Свети Сава\", която ще бъде посетена тази вечер от двамата президенти. Критиците на Вучич посочват, че събирането е организирано, за да покаже, че сръбският лидер има много повече привърженици отколкото опоненти, които от декември преминават през същия маршрут, за да настояват за свободни избори и медии. Няколко либерални сръбски правозащитни групи излязоха с декларация в четвъртък, протестирайки срещу възхвалата на авторитарния режим на Владимир Путин, отбелязва АП.", "date": "2019.01.17", "title": "Митинг в подкрепа на Путин в центъра на Белград, очакват се над 100 000 души"}
{"url": "https://www.24chasa.bg/novini/article/7250228", "text": "Русия е готова да увеличи обемите на доставките на газ за Сърбия, съобщи днес пред журналисти руският министър на енергетиката Александър Новак, цитиран от ТАСС. Сърбия е наш партньор отдавна, който не само получава газ, но през територията на страната също така се транспортира газ. Сега се доставят около 350 милиона куб. м. газ., каза Новак, цитиран от БТА. В бъдеще се разглежда възможността за увеличаване на обема на доставките, добави министърът на енергетиката. От своя страна сръбският министър на минната промишленост и енергетиката Александър Антич заяви, че Сърбия има нужда от увеличаване на доставките на газ и е заинтересована от преминаване на част от газопровода \"Турски поток\" през нейната територия. \"Разговорите по темата за строежа на част от газопровода към Сърбия са в дневния ред и, без съмнение, те са едни от най-важните. Сърбия е изключително заинтересована от строежа на тази част от газопровода. Аз мисля, че ние сме много близо до това\", посочи Антич пред журналисти днес. Той подчерта, че \"Сърбия, съседните страни, страните от Европа, изпитват огромна нужда от нов газ\". По-рано сръбският президент Александър Вучич заяви, че страната му няма намерение да се отказва от руския газ в полза на по-скъпия втечнен газ, за да угоди на Запада. Руският президент Владимир Путин е на еднодневно посещение в Сърбия днес.", "date": "2019.01.17", "title": "Русия готова да увеличи доставките на газ за Сърбия"}
{"url": "https://www.24chasa.bg/novini/article/7250222", "text": ", вече е изписан. Това съобщиха от МБАЛ \"Св. Панталеймон\", където военнослужещият се е лекувал.  В момента той се възстановява в дома си в село Войводиново. Нападението над него стана причина за няколкодневни протести и събаряне на незаконните ромски постройки в селото. Оказа се, че къщите в цялата махала са вдигнати върху общински терен без проект и разрешителни. По тази причина всички подлежат на бутане. ", "date": "2019.01.17", "title": "Изписаха от болницата пребития командос"}
{"url": "https://www.24chasa.bg/novini/article/7250215", "text": "Украинският парламент прие законопроект, в който са описани процедурите за прехвърляне на църковна собственост, след като новата обединена украинска православна църква получи независимост, предаде Асошиейтед прес. Новият закон потенциално засяга около 12 000 църкви в Украйна и много имоти, включително истински съкровища на православното християнство като Киевопечерския манастир в украинската столица Киев, предаде БТА. Върховната рада днес гласува в полза на законопроекта, утвърждаващ прехвърлянето на собственост на църквата, ако дадена енория реши да се присъедини към новата църква. Текстът, гласуван днес, изисква мнозинство от две трети от енориашите да се подпишат за преминаване към друга църковна общност. Ако гласуването не е единодушно, тази част от енориашите, която предпочита да остане в свързаната с Русия църква, трябва да получи право да наема помещенията. Предстои новият закон да бъде подписан от президента Петро Порошенко. Порошенко, който беше начело на усилията за създаване на независима църква, приветства решението на Радата и каза, че то \"ще предотврати кръвопролитие\". Според държавния глава, повече от 100 енории вече са обявили намерението си да се присъединят към новата църква.", "date": "2019.01.17", "title": "Украинският парламент одобри закон за прехвърляне на църковната собственост"}
{"url": "https://www.24chasa.bg/novini/article/7250237", "text": "Децата са онлайн, всяко дете на възраст 9-17 години реално ползва всеки ден интернет. А в същото време училището не е готово за този свят изобщо. Това обяви Петър Кънчев от националния център за безопасен интернет при откриването на третата дискусия от инициативата „Образование 4.0“ на „24 часа“ и „Виваком“, която цели внедряването на дигиталното образование в българските училища. В дискусията се включиха родители на деца от над 20 училища. Този дебат е специално за родителите, след като вече бе чуто мнението на учителите и учениците. В края на инициативата „24 часа“ и „Виваком“ ще обобщят предложенията и ще настояват пред Министерството на образованието и науката за осъществяването им. До 7-годишна възраст половината деца вече са в интернет. След девет години са буквално всички и то всеки ден. Всеки ден комуникират онлайн със своите приятели и реално онлайн и офлайн световете вече не са различни, а един общ свят, обясни Кънчев на родителите. В същото време обаче само 1/3 от децата ползват редовно, тоест поне веднъж на седмица интернет, за да се подготвят за училище. А само 15% контактуват онлайн с учители. Това означава, че училището не отразява изобщо онлайн реалността, допълни експерта. Специални гости на дискусията на родителите са зам.-министърката на образованието Таня Михайлова, шефката на образователния инспекторат в София Ваня Кастрева, Гергана Паси от Дигиталната национална коалиция и основателят на „Уча.се“ Дарин Маджаров.", "date": "2019.01.17", "title": "Децата са онлайн, а училището не е, показва проучване (Видео)"}
{"url": "https://www.24chasa.bg/novini/article/7250049", "text": "Беларуската манекенка Анастасия Вашукевич, задържана преди почти година в Тайланд за организиране на семинар \"по сексуално обучение\", беше депортирана днес в родината си. Това съобщиха тайландските имиграционни власти, цитирани от ДПА, предаде БТА. Днес по обед местно време 27-годишната Вашукевич се качи на самолет за Беларус от летище Суварнабхуми в Банкок заедно с още един беларуски и петима руски граждани, задържани по същото дело, каза шефът на тайландската имиграционна полиция. През февруари миналата година Вашукевич, известна още като Настя Рибка, беше задържана при полицейска операция в хотел в популярния тайландски курорт Патая (на 150 км югоизточно от Банкок) заедно с един беларуски и няколко руски граждани. Арестът беше извършен по сигнал за незаконна дейност. Участниците в семинара заявиха пред полицията, че били платили по 640 долара на човек за курс по сексуално обучение, съорганизиран от Вашукевич, както и че им били обещани сертификати, гарантиращи сексуалните им умения, след като завършат курса. Очевидно опитвайки се да избегне затвор в Тайланд и депортация в Русия, Вашукевич каза в Инстаграм малко след като беше задържана, че разполагала с доказателство за руски действия, помогнали за изборната победа на президента на САЩ Доналд Тръмп. Тя твърдеше, че е имала връзка с руския олигарх Олег Дерипаска, някогашен бизнес партньор на бившия шеф на кампанията на Тръмп Пол Манафорт. Но докато бе под стража в Тайланд, не каза нищо нищо по тази тема. . Вашукевич бе депортирана в Беларус два дни след като тя и останалите обвиняеми се признаха за виновни, в това число по обвинения в склоняване към извършване на престъпление. Окръжният съд в Патая наложи на всички присъда от по една година и шест месеца условно. Патая е популярен курорт сред руснаците, отбелязва ДПА. Много магазини дори са поставили надписи на руски, за да привличат над стоте хиляди руснаци, живеещи в курортния град.", "date": "2019.01.17", "title": "Депортираха беларуската манекенка, знаеща тайни за Тръмп"}
{"url": "https://www.24chasa.bg/novini/article/7250042", "text": "не е било извършено по искане на холандски прокурори, съобщи говорителка на холандската прокуратура, цитирана от Ройтерс Турските власти съобщиха, че са депортирали журналистката Анс Бурсма, след като получили информация от холандската полиция за възможни връзки на журналистката с терористична организация, предаде БТА. В. \"Хет Пароол\" цитира говорителката на холандската прокуратура, която посочи, че журналистката не е била депортирана от Турция по искане на Холандия.", "date": "2019.01.17", "title": "Депортирането на холандска журналистка от Турция не е по искане на холандски прокурори"}
{"url": "https://www.24chasa.bg/novini/article/7250065", "text": "Русия и Сърбия подписаха днес транспортно споразумение за 230 милиона евро, включващо електротехнически работи на участъка Стара Пазова - Нови Сад, които е планирано да приключат в края на 2021 година, съобщи ТАСС. Споразумението предвижда строителство на диспечерски център за управление на движението на влакове в републиката и съвместно обслужване на железопътната инфраструктура на Сърбия, предаде БТА. Както съобщи националната телевизия РТС, подписи под документа поставиха генералният директор на РДЖ \"Интернешънъл\" Сергей Павлов и генералният директор на компанията \"Инфраструктура на железопътните линии на Сърбия\" Миролюб Евтич. Церемонията по подписването се състоя в сградата на сръбското правителство в присъствието на министъра на строителството, транспорта и инфраструктурата на Сърбия Зорана Михайлович.", "date": "2019.01.17", "title": "Русия и Сърбия подписаха транспортно споразумение за 230 милиона евро"}
{"url": "https://www.24chasa.bg/novini/article/7250075", "text": "Германия и още 8 държави-членки на ЕС - България, Белгия, Чехия, Гърция, Словакия, Холандия, Финландия и Ирландия, са заявили интерес да се включат в програмата O.R.E.L., предложена от евродепутата от ГЕРБ/ЕНП Андрей Новаков, одобрена и финансирана от Европейската комисия. Тя предвижда създаване на единна платформа, в която всички пунктове за годишни технически прегледи на общността ще подават информация за реалния километраж на всяка кола. Информацията ще е достъпна в интернет, за да може всеки, тръгнал да купува автомобил, да го провери преди сделката през компютъра или телефона си. Мярката е заради масовата практика внасящите коли да \"пренавиват\" километража им, за да ги изкарват по-запазени. По непотвърдени сведения интерес към програмата са проявили вече дори половината държави-членки на ЕС. В момента главна дирекция \"Транспорт\" на Европейската комисия работи по IT частта, за да може обменът на данни от показателите на километражите да стартира още през 2020 г.", "date": "2019.01.17", "title": "Германия иска програмата \"Новаков\" срещу фалшивия километраж"}
{"url": "https://www.24chasa.bg/novini/article/7248697", "text": "При катастрофи на завой виновният шофьор моментално да губи книжката си. И да си я връща след проверовъчен изпит, който да докаже, че е научил правилата за движение в завой. Вместо досегашните 90 км/час скоростта на първокласните пътища да бъде 80. Това са само част от мерките за намаляване на жертвите от катастрофи у нас, които вътрешният министър Младен Маринов предлага за обсъждане. Идеите са част от визията “Нула жертви”, която правителството одобри миналата есен. Завоите са едни от най-опасните места по пътищата в България, мотивира Маринов по-строгите наказания за такива катастрофи. В периода 2011-2017 г. като всяка четвърта жертва е именно при инцидент в завой. Шокиращо е, че 49% от жертвите на катастрофа в завой са при т.нар. единични произшествия, което е всъщност изпускане на завоя и изхвърчане на автомобила от пътя. 39% от жертвите пък са при челен удар заради изпреварване в завой. Според мотивите на МВР данните показвали незнание и неумение за шофиране в завои. Намаляването на скоростта по първокласните шосета от 90 на 80 км/ч е аргументирано в документа с факта, че свалянето на скоростта само с 1 км намалява с 3% катастрофите и с 4-5% жертвите. Младен Маринов дава пример с Франция, където такава мярка е въведена по първокласните двулентови пътища миналата година и вече дава резултат. Максималните наказания за превишена скорост да се налагат не при превишение над 50 км/ч, а при над 40 км/ч, е друго от предложенията на вътрешния министър. Идеята в този случай е наказанието да бъде унифицирано, а да не зависи от това дали нарушението е в населено място, или извън него. При тези големи надвишения на максималната разрешена скорост се предлага отнемане на книжката за месец, снемане на регистрацията на автомобила за още толкова, отнемане на 13 контролни точки и глоба от 1000 лв. За всякакво нарушение на правилата за движение, за да се намали смъртността сред пътниците, предлага още шефът на МВР. Наказанието през почивните дни пък задължително трябвало да включва отнемане на 10 точки от талона на шофьора. Мотивът е, че през уикендите смъртността на пътя е с 20% по-висока. В сряда правителството одобри част от мерките в плана, които да бъдат приложени още през тази година. Те обаче са насочени главно към обезопасяване на пътищата, а мерките за дисциплиниране на шофьорите са оставени за следващ етап. Одобрените решения целят създаването на безопасна система за движение по пътищата, обясниха пред “24 ча” експерти от Министерския съвет. Ще бъде променена системата на обучение на новите шофьори, предвижда решението на министрите от вчера. Това е една от най-спешните задачи и министерствата на образованието и това на транспорта имат срок до края на март да представят предложението си за нова програма за обучение. в нея. В момента задължителните часове по кормуване са 31, а трябва да станат поне 50, пише към тази мярка в документа за предварително съгласуване на вътрешния министър. До лятото на тази година трябва да има национална програма, която да успокоява движението при навлизане на пътя в населено място, предвижда друга от одобрените от правителството мерки. Мярката ще важи за населените места, през които движението минава транзитно. За входовете им се препоръчва поставянето на До лятото пък МВР и МРРБ трябва да предоставят чрез закон права на общините да определят специфични правила за пътното движение на тяхна територия. Това ще даде възможност на общините да въвеждат ограничение от 30 км/ч по улиците вместо сегашните 50. Местните власти така ще са и по-свободни да променят дизайна на пешеходните пътеки с острови или “спящи полицаи”. Предвидено е също общините да имат правото да контролират спазването на Закона за движение по пътищата на тяхна територия. Тази мярка трябва да им даде възможност да ползват сегашното си видеонаблюдение за налагане на глоби на пътни нарушители, както искат кметовете на големите градове. МВР, МРРБ, здравното и транспортното министерство трябва да създадат координационен център, който ще командва пътното движение при кризисни ситуации. Той ще следи за задръствания и големи катастрофи и ще пренасочва движението на останалите автомобили. Центърът ще поема управлението на трафика и при силни снеговалежи, които налагат затваряне на пътища, за да бъдат почистени. До ноември МРРБ трябва да внесе програма за обезопасяване на пътищата срещу челни удари. А до лятото трябва да е в сила задължителното одитиране на безопасността на шосетата.", "date": "2019.01.17", "title": "Вземат книжка веднага при  удар на завой"}
{"url": "https://www.24chasa.bg/novini/article/7250071", "text": "Журналистът Иван Гарелов се извини на водещия на \"120 минути\" Светослав Иванов,  . Днес Иванов публикува гневен коментар във фейсбук профила си, в който се закани, че няма да остави нещата така.  Вижте цялото извинение на Иван Гарелов: КАК “ОФИЦИАЛИЗИРАХ” ЕДНА ЛЪЖА При участието ми в “ШОУТО НА СЛАВИ” във вторник дадох като пример как един “надарен млад човек, умен, образован, независимо от ромския си произход си върши достойно работата”. Бях прочел това твърдение за произхода на Светльо Иванов във вестник “Уикенд” и непростимо за човек с опит като мен го повярвах. Затова, с най-добри намерения го посочих като светъл пример. На другия ден разбрах, че съм направил грешка. Светльо не е от ромски произход и написаното е било лъжа. Отгоре на всичко, тази сутрин същият вестник мултиплицира лъжата, като я помести на първа страница с твърдението, че аз съм разкрил “голямата тайна” на колегата си. Няма да коментирам поведението на авторите на лъжата, но дължа едно огромно извинение на Светльо, когото искрено уважавам, на семейството му и на колегите му, както и на зрителите и читателите. Чувствам се безсилен да изчистя тази мръсотия. Още веднъж моля за извинение.", "date": "2019.01.17", "title": "Иван Гарелов: Дължа едно огромно извинение на Светльо, когото искрено уважавам"}
{"url": "https://www.24chasa.bg/novini/article/7250100", "text": "На 17 януари 2019 г. министърът на вътрешните работи Младен Маринов се срещна с посланика на Япония, Н.Пр. Масато Ватанабе. Двете страни подчертаха факта, че през настоящата година ще бъдат отбелязани три годишнини на българо-японските отношения – 110 години от началото на контактите, 80 години от установяване на дипломатически отношения и 60 години от тяхното възстановяване. По този повод ще бъдат организирани редица събития в страната. Това съобщиха от пресцентъра на МВР. Като израз на доброто сътрудничество беше оценена и предстоящата съвместна инициатива между Министерство на вътрешните работи и посолството на Япония - Семинар по управлението на риска при наводнения в държавите от Западните Балкани, който ще бъде проведен през м. февруари 2019 г. в София. По думите на министър Маринов опитът на Япония в управлението на бедствия, съчетан с основния приоритет на българската страна за подкрепа на Западните Балкани, е гаранция за успеха на семинара. Министърът подчерта, че укрепването на капацитета и сътрудничеството с държавите от Западните Балкани е важен фактор за сигурността не само в региона, но и в световен мащаб. Двете страни изразиха задоволство, че обменът на туристи между България и Япония се засилва. Посланикът информира, че очаква много японски граждани да посетят България по повод събитията, посветени на трите годишнини, и изказа благодарност за работата на МВР за обезпечаването на сигурността японските граждани в България и на мероприятията на японското посолство в София.", "date": "2019.01.17", "title": "Министър Младен Маринов се срещна с посланика на Япония (Снимки)"}
{"url": "https://www.24chasa.bg/novini/article/7250101", "text": "Унгария изрази готовност да подкрепи България в по-нататъшните й усилия против приемането на пакета „Мобилност – 1“ (т.нар. пакет „Макрон“). Въпросът беше обсъден на работна среща между вицепремиера и министър на външните работи Екатерина Захариева и министъра на външните работи и търговията на Унгария Петер Сиярто в рамките на посещението му в България, съобщават от пресцентъра на министерството. И двамата министри бяха единодушни, че в този си вид пакетът „Мобилност“ нарушава правилата на европейския пазар като за предлог се използва въпросът със защитата социалните права на шофьорите. „Ако един бизнес е по-конкурентноспособен от друг, ако българските и унгарските превозвачи, например, са по-конкурентноспособни, защо те да не бъдат наемани в Европа“, заяви Екатерина Захариева. „Ние смятаме, че предложенията по пакета „Мобилност“ са срещу европейските ценности и договори. Това, което ни тревожи, е че западноевропейците не приемат, че има икономически сфери, където централноевропейците са по-конкурентноспособни“, отбеляза Петер Сиярто. На срещата беше засегната и темата за Глобалния пакт на ООН за миграцията, като Петер Сиярто отбеляза със задоволство решението България засега да се въздържи от присъединяване към документа и подчерта, че въпросът с миграцията продължава да бъде от първостепенна важност за Унгария. В този контекст външният министър на Унгария даде висока оценка на ефективните действия на страната ни за опазване на външната граница на ЕС срещу нелегалната миграция и трафика на хора. Петер Сиярто отбеляза интереса на Унгария да използва природен газ от продължението на газопровода „Турски поток“ през България и Сърбия, ако то бъде реализирано. Министър Захариева подчерта, че България проучва тази възможност, инвестирала е много в своята газопреносна мрежа и се стреми към диверсификация на източниците на газ. Двамата министри обсъдиха и несигурността с въпроса по излизането на Великобритания от Европейския съюз, както и други въпроси от регионалния, европейския и международен дневен ред.", "date": "2019.01.17", "title": "Унгария подкрепя България в протеста срещу пакета „Мобилност“"}
{"url": "https://www.24chasa.bg/novini/article/7250108", "text": "Софарма Трейдинг,\" обяви, че е придобила 100-процентен дял в сръбската компания \"Лековит\" (Lekovit). Българското дружество купи мажоритарния дял в сръбския дистрибутор на лекарства през 2017 г., а сега е придобило миноритарния дял на д-р Драган Петрович,  \"Софарма\" планира да развива в Сърбия и в целия регион бизнес модела, прилаган в България - търговия на едро, ритейл, медицинска апаратура и други. \"Нашата първа стъпка е да се превърнем в лидер в Сърбия като разширим значително операциите и логистичния си потенциал. Развитието ще бъде използвано като фундамент за регионалната експанзия, тъй като \"Софарма Трейдинг\" вижда Източна Европа и особено Балканите, като голяма възможност за растеж,\" е цитиран да казва изпълнителният директор на \"Софарма Трейдинг\" Димитър Димитров. \"Лековит\"създадена през 1992 г., специализирана е в продажба на едро и през 2016 г. наброява 150 служители и отчита приход от близо 50 млн. евро. Компанията е най-бързо развиващия се търговец на едро с лекарства през последните 3 години в Сърбия, като отчита 18% ръст за 2014 г. спряло 2013 г., 40% ръст за 2015 г. отново на годишна база и 33% - за 2016 г спрямо 2015 г., уточняват от \"Софарма\".", "date": "2019.01.17", "title": "\"Софарма трейдинг\" вече е пълен собственик на сръбски дистрибутор на лекарства"}
{"url": "https://www.24chasa.bg/novini/article/7250109", "text": "Сърбия е доволна от военно-техническото сътрудничество с Русия, заяви в четвъртък президентът на Сърбия Александър Вучич преди началото на разговорите с президента на Руската федерация Владимир Путин, съобщи ТАСС. Сърбия е доволна от военно-техническото сътрудничество с Русия. Благодаря ви за вашия принос и желанието да се помогне на нашата страна, заяви Вучич, отбелязвайки, че Сърбия вече няма проблеми с връщането на дългове. Сърбия е надежден партньор на Руската федерация, каза Вучич, цитиран от БТА. Преди това руският президент Владимир Путин обеща да продължи да развива военно-техническото сътрудничество със Сърбия. В продължение на много години ние помагаме да се укрепва отбранителната способност на Сърбия: доставяме оръжия и военна техника, оказваме съдействие за техния ремонт и модернизация. Ще продължим да развиваме военно-техническото сътрудничество, заяви руският държавен глава в интервю за сръбските издания \"Политика\" и \"Вечерне новости\". При това руският лидер подчерта, че Русия високо цени твърдата привързаност на сръбското ръководство към запазване на неутралитета на страната.", "date": "2019.01.17", "title": "Вучич: Сърбия е надежден партньор на Руската федерация (Снимки)"}
{"url": "https://www.24chasa.bg/novini/article/7250130", "text": "Председателят на БСП Корнелия Нинова е представила пред областните председатели на партията готовността за старта на Българска свободна телевизия. Тя започва излъчване преди Конгреса, който ще се състои на 26 януари т.г., съобщават от пресцентъра на БСП. С представителите на структурите от цялата страна са били обсъдени задачите пред партията за 2019 г., предстоящите европейски, местни избори, както и възможни предсрочни парламентарни избори. \"Ние сме първата партия в България, която излиза с платформа за европейските избори. Веднага след като Конгресът я приеме, тя трябва да се представя и обяснява на хората. Тези избори са важни, не само защото ще предопределят промяната в Европа, но и защото при наша победа, ще сложат край на статуквото в България, на правителството на Борисов и ще дадат възможност за промяна и тук\", е заявила Корнелия Нинова. Във връзка с предстоящите местни избори е било обсъдено как \"Визия за България\" да бъде разработена във визия за всеки регион и община. Да се представят начините за решаване на наболели местни проблеми, е изискало ръководството от областните структури.", "date": "2019.01.17", "title": "Телевизията на БСП започва да излъчва преди конгреса на партията"}
{"url": "https://www.24chasa.bg/novini/article/7250139", "text": "Възможно е да бъде обсъдено отлагане на Брекзит, ако преди това Лондон ясно изрази намеренията си, заяви германският външен министър Хайко Маас, цитиран от Асошиейтед прес и БТА. Великобритания трябва да напусне ЕС на 29 март, със или без споразумение. Удължаването на този срок би изисквало одобрението на всичките 27 страни членки на ЕС. Маас заяви пред германския парламент, че ЕС е готов внимателно да обсъди ново предложение от страна на Великобритания, но едва ли е възможно сделката, отхвърлена от британските депутати тази седмица, да бъде предоговорена. Той добави, че от страна на Великобритания е необходима ясна перспектива, за да се отговори на въпроса дали и с колко\"може да бъде удължен срокът. Маас се обърна към британските депутати с думите: \"През последните дни демонстрирахте добро чувство за черен хумор, сега разчитаме на пословичния ви прагматизъм и усещане за реалност\".", "date": "2019.01.17", "title": "Хайко Маас: Възможно е да бъде обсъдено отлагане на Брекзит"}
{"url": "https://www.24chasa.bg/novini/article/7250140", "text": "Турция с нетърпение очаква да пожелае добре дошла на Република Македония в семейството на НАТО, заяви турският министър на външните работи Мевлют Чавушоглу на обща пресконференция в Анкара след среща с неговия македонски колега Никола Димитров, съобщи МИА. Чавушоглу подчерта, че стабилността на Македония е ключова за стабилността на Балканите, на което Турция придава голямо значение и осигурява подкрепа за икономическия му растеж. Попитан за договора от Преспа между Македония и Гърция, Чавушоглу каза, че Турция ще уважи решението на македонския парламент, предава БТА. Ние следим случващото се, свързано с договора с Гърция. Ще уважим решението на македонските граждани и на македонския парламент и в следващия период ще продължим да признаваме Македония под нейното конституционно име. Това е решение на македонското правителство и се надявам, че с него ще бъдат отстранени пречките за нейния път към Европа, заяви Чавушоглу. Той изтъкна, че Турция и Македония имат силни връзки, които датират отпреди много векове, подчертавайки, че и двустранните политически отношения са отлични. Той благодари за подкрепата, която Македония е дала на Турция по време на опита за държавен преврат. Никога няма да забравим подкрепата, която Македония ни оказа след опита за държавен преврат, заяви Чавушоглу.", "date": "2019.01.17", "title": "Чавушоглу: С нетърпение очакваме Република Македония в НАТО"}
{"url": "https://www.24chasa.bg/novini/article/7250144", "text": "Канадец, отвлечен тази седмица в размирен район на Буркина Фасо, беше открит мъртъв, заяви днес говорител на министерството на сигурността, цитиран от Ройтерс и БТА. Новината бе потвърдена от канадската министърка на външните работи Кристия Фрийланд. Мъжът беше отвлечен във вторник вечерта от десетина въоръжени нападатели в минен обект, собственост на компания от Ванкувър. Нападението беше извършено в район в североизточната част на Буркина Фасо, където според правителството има нарастваща заплаха от въоръжени джихадисти. Говорителят каза, че канадецът е бил намерен снощи в провинция Удалан. През последните месеци в Буркина Фасо се увеличават нападенията, извършвани от ислямистки бойци. От 31 декември е в сила извънредно положение в няколко провинции. Канадски медии идентифицираха отвлечения като Кърк Удман. Вчера канадската външна министърка каза, че правителството знае за изчезването на гражданин на Канада в Буркина Фасо и работи с местните власти. По-рано този месец беше съобщено, че друг канадец и италианка са изчезнали в западноафриканската страна. Оттогава няма информация за тяхната съдба", "date": "2019.01.17", "title": "Откриха мъртъв канадец, отвлечен тази седмица в Буркина Фасо"}
{"url": "https://www.24chasa.bg/novini/article/7250149", "text": "Социалната мрежа Фейсбук в интернет обяви, че е отстранила стотици свързани с Русия страници, групи и акаунти, които според компанията са били част от две големи операции за дезинформация, предаде Асошиейтед прес, цитирана от БТА. Акцията е част от продължаващите усилия за борба с фалшивите новини. Тя е предприета след откриването на две мрежи, \"занимаващи се с координирано неавтентично поведение\" на двете платформи - Фейсбук и Инстаграм, принадлежащи на компанията. Шефът на фирмения отдел за политиката по киберсигурност Натаниъл Глайшър писа по този повод в блога си, че едната мрежа е оперирала в страни от Централна и Източна Европа, а другата се е фокусирала върху Украйна. Хората, управлявали тези акаунти, се представяли като независими новинарски източници и поствали материали по теми, свързани с антинатовски настроения и протестни движения. Според Глайшър едната мрежа, съдържаща 364 страници и акаунти, била свързана със служители на руската медия \"Спутник\" - държавен новинарски сайт на английски език. \"Спутник\" не отговорил на изпратени по имейл искани за коментар по случая, отбелязва АП.", "date": "2019.01.17", "title": "Фейсбук закрива стотици страници и акаунти, свързани с Русия"}
{"url": "https://www.24chasa.bg/novini/article/7250152", "text": "Австрийските власти се опитват да достигнат до десетки католически монахини, чийто манастир от дни е откъснат от света поради силните снеговалежи, предаде Асошиейтед прес. Австрийската телевизия съобщи днес, че монахините казват обаче, че имат достатъчно храна и гориво и искат да останат, предава БТА. В манастира Мариенпарадис, който се намира на около 50 км южно от Залцбург, има 30 монахини и един свещеник. Австрийската телевизия съобщи, че властите са разположили тежка техника, за да разчистят снега и падналите дървета, които препречват пътя към манастира, управляван от ордена \"Сестрите от Витлеем\". Австрийската телевизия цитира игуменката на манастира, сестра Лор-Мари, според която в един момент монахините са обмисляли варианта да заминат. \"Но понеже слънцето се върна и пътят скоро отново ще бъде чист, сме много, много благодарни, че ни се позволява да останем с Бог\", заявява тя. ", "date": "2019.01.17", "title": "Австрийски манастир е откъснат от света заради лошото време"}
{"url": "https://www.24chasa.bg/novini/article/7249748", "text": "Специалният пратеник на Северна Корея за преговорите със САЩ по ядреното разоръжаване Ким Йон Чхол се качи днес на самолет от Пекин за Вашингтон. Това предаде южнокорейската агенция Йонхап, цитирана от Ройтерс и БТА. Очаква се утре Ким Йон Чхол да се срещне в американската столица с държавния секретар на САЩ Майк Помпейо, за да обсъди втора среща между президента Доналд Тръмп и севернокорейския лидер Ким Чен Ун.", "date": "2019.01.17", "title": "Специалният пратеник на Северна Корея за преговорите със САЩ замина за Вашингтон"}
{"url": "https://www.24chasa.bg/novini/article/7249751", "text": "Британският парламент ще дебатира по така наречения план Б на премиера Тереза Мей за Брекзит на 29 януари и още същия ден ще го подложи на гласуване. Това съобщи днес в парламента лидерът на Камарата на общините Андреа Ледсъм, предаде Ройтерс. Ледсъм заяви, че в понеделник британският премиер ще внесе в парламента предложението си за план Б и ще обяви следващите си стъпки. \"За вторник, 29 януари, е предвидено целодневно разискване по предложението, което ще бъде внесено за одобрение\", каза Ледсъм в парламента, предаде БТА. Тази седмица Камарата на общините отхвърли с голямо мнозинство договореното от Мей споразумение с ЕС за условията на Брекзит.", "date": "2019.01.17", "title": "Британският парламент ще гласува на 29 януари плана Б на Тереза Мей за Брекзит"}
{"url": "https://www.24chasa.bg/novini/article/7249738", "text": "Първият старт на ракетата-носител \"Союз-2\" с транспортен пилотиран кораб е заплануван за септември 2019 година, предаде ТАСС. От серията \"Союз-ФГ\" \"Роскосмос\" разполага още с 4 ракети, които ще бъдат изстреляни всичките през 2019 година. Също през тази година е предвидено изстрелването на пилотиран космически кораб със \"Союз-2\" но в безпилотен вариант, предава БТА. Със \"Союз-2\" ще бъде отправен напълно пилотиран кораб, но без космонавти на борда. Той ще бъде натоварен с товари като обикновен товарен космически апарат. По този начин ще бъдат проверени всички системи на взаимодействие при старта и ще бъдат избегнати възможни неприятности, свързани с аварийни ситуации. \"Роскосмос\" може да проведе изпитателен полет през 2019 година на пилотирания кораб \"Союз МС\" на ракета-носител \"Союз-2-1 а\" с цифрова система на управление.", "date": "2019.01.17", "title": "Изстрелват ракетата-носител \"Союз-2\" с пилотиран кораб през септември 2019 г."}
{"url": "https://www.24chasa.bg/novini/article/7249755", "text": "В София през 2019 г. ще бъдат изградени 15 детски градини. Това каза заместник-кметът на столицата Тодор Чобанов по време на днешното заседание на Столичния общински съвет. Той посочи, че има съществен недостиг на места в яслените групи. Седем от сградите са започнати да се сторят още през 2018 г. За последните десетина години 92 детски градини и ясли са пуснати в експлоатация, каза още заместник-кметът, цитиран от БТА. Чобанов коментира и правилата за прием в детски градини и ясли. Има варианти с по-голяма тежест на постоянния в сравнение с настоящия адрес, има варианти с изискване, за да се счита въобще настоящият адрес като точка за предимство, да бъде възникнал най-малко две години преди кандидатстването, поясни той. Заместник-кметът отбеляза, че ще разгледат всички варианти и ще изберат най-работещия за обществото, каза Чобанов. По думите му дискусионен въпрос е къде да попаднат точките, свързани с приема на братя и сестри - дали в социалната група критерии, или в т.нар. основен списък. Ще се направят различни разигравания така, че да се постигне целта - да се приеме второто дете при първото, коментира той. Получили сме уверение от МОН, че по системата за прием в първи клас се работи и са осигурени средства, надяваме се на ранен старт с тестове, каза в отговор на репортерски въпрос заместник-кметът. Далечната цел е до няколко години всичко в образованието, от детската градина до края на училищното образование, да се прави през един акаунт на единна платформа.", "date": "2019.01.17", "title": "Тодор Чобанов: През 2019 г. в София ще бъдат изградени 15 детски градини"}
{"url": "https://www.24chasa.bg/novini/article/7249753", "text": "Три каравани са се настанили нелегално върху пясъчни дюни в къмпинг \"Смокиня\", на метри от разорания парцел на бургазлията Иван Нончев, съобщиха източници на \"24 часа\". От РИОСВ Бургас потвърдиха, като обясниха, че са алармирани за беззаконието и от своя страна ще дадат случая на полицията и прокуратурата. Репортертерска проверка установи,че става дума за три каравани в съседен парцел на разорания от бургаския \"баровец\". Теренет бил частен, закупен правомерно преди години, но собственикът бил в чужбина. Той разбрал от свои познати-местни хора от Созопол, че на земята му са се самонастанили неизвестни къмпингари с каравани и подал сигнал чрез пълномощник в екоинспекцията. \"Ние можем да наложим административно наказание на собствениците на тези каравани, но не и да ги изнесем от там. Затова ще поискаме съдействие от полицията да бъдат принудително изкарани с необходимата техника, за да може площта с дюните да започне да се възстановява\", коментира шефката на РИОСВ Бургас инж. Тонка Атанасова. Тя отправи апел към гражданите да не бързат със сигналите в социалните мрежи къде какво са видели, а първо да позвънят на контролните органи. \"Ако и ние бяхме уведомени за разораването на дюните в \"Смокиня\" по-рано, веднага щяхме да сезираме полицията, можеше извършителят да бъде задържан на място. Или поне да ограничим това, което е като въздействие върху дюните. Унищожени са над 1,2 дка бели пясъчни дюни на над 100 години\", коментира Тонка Атанасова.", "date": "2019.01.17", "title": "Нов скандал: Каравани се настанили нелегално върху дюните на \"Смокиня\""}
{"url": "https://www.24chasa.bg/novini/article/7249779", "text": "Президентът на Русия Владимир Путин пристигна на официално посещение в Сърбия, на летището го посрещна президентът на Сърбия Александър Вучич, предаде Танюг. Руският президент бе тържествено посрещнат на летище \"Никола Тесла\" с червен килим и гвардейци, предаде БТА. През въздушното пространство на Сърбия самолетът на руския президент бе придружаван от изтребители МиГ 29 на сръбската армия. Малко по-рано пристигна самолетът с руските бизнесмени, с представители на над 40 компании. По програма двамата президенти ще положат венци на Гробището на освободителите на Белград и на Паметника на червеноармееца. Церемонията по тържественото посрещане на руския президент пред Палата Сърбия ще се състои по обяд, след което двамата президенти ще разговарят на четири очи. Следва среща между делегациите на Сърбия и Русия, а след това в присъствието на двамата президенти ще бъдат подписани редица двустранни документи. Президентът Путин ще връчи на сръбския си колега Ордена на Александър Невски. След това Вучич и Путин ще се обърнат към медиите. След изявленията е планирано посещение на президентите в храма \"Свети Сава\".", "date": "2019.01.17", "title": "Самолетът на Путин кацна в Белград (Видео, снимки)"}
{"url": "https://www.24chasa.bg/novini/article/7249815", "text": "Да се постигне до 10 процента нерециклируеми битови отпадъци в съдовете за разделно събиране са се разбрали Столичната община и организациите за оползотворяване на опаковки при подготовката на новите договори, които трябва да бъдат сключени за 5-годишен срок. Това каза председателят на комисията по околна среда в Столичния общински съвет Лорита Радева днес, цитирана от БТА. По думите й това трябва да стане включително и с обществени разяснителни кампании какво се събира в контейнерите и какво не. В новите договори за разделно събиране продължава практиката за изискване от организациите за оползотворяване на опаковки за разработване на механизъм за предоставяне не само на улични контейнери, но и на контейнери за индивидуално ползване от граждани, каза още Радева.", "date": "2019.01.17", "title": "Нерециклируемите битови отпадъци в контейнерите за разделно събиране трябва да паднат под 10%"}
{"url": "https://www.24chasa.bg/novini/article/7249824", "text": "Западно и Средноевропейски митрополит Антоний отслужи по традиция тържествена литургия в българската църква в гр. Берлин по случай християнския празник Антоновден. В службата, както и при предишни години, помагаха иподяконите - Димитър Тодоранов, главен мениджър на Федерацията по шотокан и треньор на българския национален отбор, бившият министър на транспорта от втория служебен кабинет на президента Росен Плевнелиев Кристиан Кръстев, бившият шеф на агенцията по заетостта Асен Ангелов и др. Дядо Антоний, който освен имен ден днес празнува и рожден ден, събра на празника си над 80 души, които вместо цветя и подаръци подпомогнаха със средства една от неговите благородни каузи- дейността приюта за временно настаняване на наши сънародници изпаднали в беда като жертви на трафик, некоректни работодатели и други.", "date": "2019.01.17", "title": "Митрополит Антоний отслужи тържествена \nлитургия за Антоновден в Берлин (видео)"}
{"url": "https://www.24chasa.bg/novini/article/7249828", "text": "Язовир \"Доспат\" замръзна след продължителното застудяване, информират от Община Доспат. В най-мразовитите дни през последната седмица термометрите в Доспат са падали до минус 19 градуса, а в близкото село Змеица - до минус 26, според данни на общинари, предаде БТА. Ледът на повърхността на язовира все още е тънък - около 6-7 см, така че е опасно да се стъпва върху него, предупреждават от Общината. Няколко местни рибари вече са забелязани да пускат въдици през дупки в леда, но само в зони близо до брега. От местната управа предупреждават риболовците да не пробват улов върху все още тънкия лед. През миналата зима яз. \"Доспат\" не замръзна, както и при поредицата от по-топли зимни месеци в предишни години, припомнят местни жители. Заледеното езеро е впечатляваща за туристите панорама.", "date": "2019.01.17", "title": "Язовир \"Доспат\" замръзна"}
{"url": "https://www.24chasa.bg/novini/article/7249829", "text": "Повече от два пъти е нараснал българският износ за Република Македония през последните 10 години. Това каза заместник-министърът на икономиката Александър Манолев по време на двустранен бизнес форум в Скопие с участието на над 100 представители на бизнеса от двете държави, съобщи пресцентърът на министерството на икономиката, информира БТА. Събитието бе официално открито от заместник министър-председателя на Република България Томислав Дончев и заместник министър-председателя на Република Македония Кочо Ангюшев. \"Общият ни стокообмен расте с подобни темпове и достига 723 млн. евро\", допълни Александър Манолев. По думите му устойчиво се увеличават и българските инвестиции в Република Македония. Те са съсредоточени в сектори, като банкова и застрахователна дейност, металургия, хранително-вкусова промишленост, геоложки проучвания, информационни технологии и телекомуникации, сектора на услугите и др. В рамките на своето изказване българският заместник-министър акцентира и на някои от най-добре развиващите се сектори на българската икономика - машиностроене, информационни технологии, селско стопанство и др. \"Надявам се днешният форум да спомогне за установяване на дългосрочни партньорства между български и македонски компании и все повече наши стоки да намерят място на вашия пазар\", каза още Александър Манолев. Той се спря и на предимствата, които страната ни може да предложи на чуждестранни инвеститори. \"Привличането на чуждестранни инвестиции е процес, в който не трябва да се възприемаме като конкуренти, а като партньори\", подчерта икономическият заместник-министър и акцентира на добрата основа, която е създадена с подписаното споразумение между агенциите за инвестиции на двете страни през миналата година. Участие във форума взеха и заместник-министърът на туризма Любен Кънчев, изпълнителният директор на Изпълнителната агенция за насърчаване на малките и средните предприятия Бойко Таков, кметовете на Кюстендил, Дупница и Белица и др. ", "date": "2019.01.17", "title": "Александър Манолев: Двойно се е увеличил българският износ за Македония"}
{"url": "https://www.24chasa.bg/novini/article/7249857", "text": "Главна дирекция \"Фискален контрол\" при НАП е затворила 32 обекта в ромския квартал \"Изток\" в Кюстендил, при проверени 45. Това съобщиха днес от Районната прокуратура, които отчетоха резултатите от съвместна проверка с контролните органи в областта. Проверката беше извършена на 3 и 4 декември миналата година, а за обезпечаване на извършването й тогава участваха сили на жандармерията и полицията. От прокуратурата обаче отчетоха, че не е имало инциденти и напрежение по време на инспекцията. \"Имахме предварителна информация за общо 86 търговски обекти на територията на ромския квартал, но беше установено, че 41 от тях са преустановили дейност\", каза говорителят на прокуратурата Галина Димитрова. Служителите на НАП са установили общо 50 нарушения по ЗДДС и 18 - за регистриране и отчитане на продажби чрез фискални устройства. Инспекторите от Областната дирекция по безопасност на храните /ОДБХ/ са затворили 23 обекта. Те са установили, че обектите работят без удостоверение за регистрация, липсват здравни книжки на персонала, а в пет от обектите са открити храни с изтекъл срок на годност и такива без ясен произход. От ОДБХ са съставили 32 акта, иззети са храни, а 28-те съставени наказателни постановления са за 36 500 лв.", "date": "2019.01.17", "title": "НАП в Кюстендил затвори 32 обекта в ромския квартал \"Изток\""}
{"url": "https://www.24chasa.bg/novini/article/7249843", "text": "Окръжният съд в Бургас допусна екстрадиция на казахстанския гражданин Максим Л., като ще го предаде на родната му страна в изпълнение на официална молба за екстрадиция. В съдебното заседание днес исканото лице Максим Л. и неговата защита изразиха доброволно съгласие за незабавна екстрадиция. Това съобщиха от съда. От доказателствата по делото съдът установи, че деянието, за което е привлечен Максим Л. - длъжностно присвояване в особено големи размери, съставлява престъпление, съобразно законодателството на Република Казахстан и Република България, като посочената присвоена сума по равностойност в лева се равнява на над 1 740 000 лева. За посоченото в Наказателния кодекс на Република Казахстан престъпление, максималният срок \"лишаване от свобода\" е 12 години, а в Наказателния кодекс на Република България е от 10 до 20 години. От приложените материали към Молбата за екстрадиция се установява, че за повдигнатите на исканото лице обвинения не се налага смъртно наказание в искащата държава. До фактическото предаване на молещата държава, казахстанският гражданин ще остане у нас с взета мярка \"задържане под стража\".", "date": "2019.01.17", "title": "Бургас ще екстрадира казахстанец, обвинен в присвояване на над 1 740 000 лв."}
{"url": "https://www.24chasa.bg/novini/article/7249863", "text": "От НАП-Добрич, съобщават, че чуждестранните физически лица, които през предходната година са получили доходи, подлежащи на облагане с данък върху общата годишна данъчна основа от източник в България, трябва да ги декларират до 30 април т.г. - съобши говорителят Красимир Павлов. През изминалата 2018 г. в местния офис на приходната агенция са се регистрирали 1095 чуждестранни физически лица. Най-много са гражданите на Украйна, Молдова и Русия -822. 19 англичани също са се регистрирали през м.г. В списъка в НАП-Добрич, има още 14 германци, 39 румънци, 2-ма французи, а така също граждани от Китай, Филипини и Индия.", "date": "2019.01.17", "title": "1095 чужденци ще плащат данък в НАП-Добрич, ако имат доходи от България"}
{"url": "https://www.24chasa.bg/novini/article/7249864", "text": "Отношенията между България и Република Македония имат сериозен потенциал за развитие в контекста на Договора за приятелство, добросъседство и сътрудничество, но трябва да го разгърнем и развием допълнително в икономически план, защото процесите в едни държави и общества често започват с официалните държавни договорености и споразумения, но не бива да свършват с тях. Това заяви заместник министър-председателят Томислав Дончев при откриването на Българо-македонски бизнес форум с участието на повече от 100 компании, които се срещнаха в Скопие в подкрепа на развитието на двустранните търговско-икономически отношения между двете държави, съобщиха от пресцентъра на Министерски съвет. Вицепремиерът Дончев подчерта, че от ключово значение е активният диалог между бизнес средите на двете държави. Пазарът на Република Македония е атрактивен за българските компании предвид ниските транспортни разходи, сходните изисквания към стоките и услугите. За първите девет месеца на 2018 г. двустранният стокообмен между България и Република Македония възлиза на 550 млн. евро, трябва да работим за ръст с 50%. Двете ни страни имат голям потенциал за развитие на отношенията си в енергийния сектор, включително чрез партньорство при изграждането на нова атомна електрическа централа и обща енергийна борса. Това обяви вицепремиерът по икономическите въпроси на Република Македония Кочо Ангюшев. Във форума взеха участие над 100 български и македонски компании в сферата на минно-добивната индустрия, строителството, транспортната инфраструктура и логистиката, земеделието и хранителните продукти, биохраните и туризъма, които в рамките на форума проведоха двустранни срещи. В нарочна среща на представителите на туристическия бранш взеха участие заместник-министърът на туризма Любен Кънчев и македонският му колега министърът на икономиката Крешник Бектеши. Кметовете на Кюстендил, Дупница, Белица, Берово, Струмица, Крива Паланка, Каменица, Делчево, Пехчево и Ново село обсъдиха перспективите за по-тясно сътрудничество между пограничните общини. В рамките на визита в Скопие заместник министър Манолев ще открие новият офис на Службата ни по търговско-икономически въпроси.", "date": "2019.01.17", "title": "Томислав Дончев: Трябва да продължим да развиваме двустранните отношения с Република Македония (Снимки)"}
{"url": "https://www.24chasa.bg/novini/article/7249883", "text": "Растежът на годишната инфлация в еврозоната през декември се е забавил до 1,6 процента спрямо 1,9 на сто през ноември, а в целия Европейски съюз се е понижил от 2 процента през ноември до 1,7 процента през декември, съобщава европейската статистическа служба Евростат. Най-ниска е била инфлацията в Гърция и Португалия (по 0,6 процента) и Дания (0,7 процента). Най-висока е била инфлацията в Естония (3,3 на сто), Румъния (3 процента) и Унгария (2,8 процента), предаде БТА. В България годишната инфлация за декември е била 2,3 на сто спрямо 3 процента през ноември. Най-голям принос за инфлацията в еврозоната имат услугите (+0,58 процентни пункта), следва енергията (+0,53 процентни пункта), храните, алкохолът и тютюневите изделия (+0,34 процентни пункта).", "date": "2019.01.17", "title": "Годишната инфлация в ЕС, еврозоната и \nБългария се е понижила през декември"}
{"url": "https://www.24chasa.bg/novini/article/7249893", "text": "Среща на министър Маринов с унгарска делегация, ръководена от министъра на външните работи и търговията на Унгария, г-н Петер Сиярто, се проведе днес в сградата на МВР, съобщиха от пресцентъра на полицията. Двете страни посочиха отличното сътрудничество в областта на вътрешните работи и липсата на открити въпроси в него. Направиха преглед на актуалната миграционна обстановка в ЕС и подчертаха необходимостта от повишено внимание по всички маршрути, независимо от спада на миграционния натиск към ЕС в настоящия момент. Отбелязано беше значението на силния граничен контрол и запазването на суверенитета на държавите членки при охрана на границите. Двамата министри обмениха и позиции по актуалните теми от дневния ред на ЕС в областта на миграцията и убежището. Българската страна посочи необходимостта от общоевропейско, дългосрочно и устойчиво решение на тези въпроси, основано на принципа на баланс между солидарност и отговорност на държавите членки. Външният министър на Унгария даде висока оценка за работата на България при охраната на външната граница на ЕС и за постиганите резултати за пресичане на нелегалната миграция към ЕС. Министър Маринов изрази благодарност за последователната подкрепа на Унгария за членството на България в Шенгенското пространство и потвърди готовността на МВР да продължи да полага всички необходими усилия за гарантиране сигурността на външната граница на ЕС.", "date": "2019.01.17", "title": "Унгария даде висока оценка за работата ни при охраната на външната граница на ЕС"}
{"url": "https://www.24chasa.bg/novini/article/7249351", "text": "Най-малко петима души загинаха при силните валежи и снежни бури в американския щат Калифорния в последните дни. В планината Сиера Невада се образува снежна покривка от 1,5 м, активираха се свлачища, бяха предизвикани наводнения, съобщиха властите в Калифорния, цитирани от Ройтерс. Тричленно семейство, в това число едногодишно бебе, загина във вторник в окръг Ел Дорадо при автомобилна катастрофа, станала на мокър заради дъжда участък от магистрала, пише вестник \"Сан Франциско кроникъл\". Вчера още един човек загина при пътно произшествие заради бурята, този път на мокър участък от магистрала в окръг Напа, съобщи полицията в Калифорния, цитирана от БТА. Според медийни публикации в Окланд мъж е загинал, след като съборено от буря дърво паднало върху лагер на бездомници. Националната метеорологична служба на САЩ предупреждава, че е възможно силният вятър да повали още дървета, тъй като заради валежите почвата е станала по-влажна и нестабилна. Във вторник полицията в окръзите Лос Анджелис и Санта Барбара разпореди евакуация в някои от районите, пострадали при миналогодишните горски пожари. Решението беше взето поради опасността проливните дъждове да предизвикат свличания на земни маси и скали от изпепелените от пожарите хълмове. Снегът и дъждът дойдоха с две бури, връхлетели Калифорния една след друга в два последователни дни и движещи се от Тихия океан в една и съща посока. Очаква се двете бури да преминат в края на седмицата през районите на Скалистите планини и Средния запад, където ще се усилят заради влагата от Мексиканския залив, след което в началото на новата седмица ще връхлетят долината на река Охайо и североизточната част на САЩ. За утре може да се очаква затваряне на пътища в района на Лос Анджелис, защото на места лошото време ще се задържи. Запазва се и рискът от наводнения и падащи камъни. Валежите са благодат за фермерите и за скиорите, защото по-голямата част от Калифорния се възстановява от продължилата няколко години суша, посочва интернет портал, който следи засушаването в САЩ.", "date": "2019.01.17", "title": "Семейство с бебе и още две жертви взе лошото време в Калифорния (Видео)"}
{"url": "https://www.24chasa.bg/novini/article/7249425", "text": "Какво още трябва да се случи, за да се обърне внимание на пандемията домашно насилие! Колко жени трябва да бъдат убити!!!!!!!!!! Това написа във фейсбук Ваня Министерска, майка на убитата миналата година Дарина.  Той е застрелял Дарина в апартамент в софийския квартал \"Надежда\", в който живеели на семейни начела, а след това с куршум в главата убил и дъщеричката си Никол. \"Държавата е виновна, политиците са виновни, обществото е виновно! Миналата година имаше по две убийства на месец, тази година сме едва 16 януари а убийствата са вече две уважаеми управляващи, съд и прокуратура! Вече всяка седмица става убийство на жена от приятел или мъж! До кога ще си заравяме главата в пясъка и ще казваме \"Да пази Господ\"!\", пише още тя.", "date": "2019.01.17", "title": "Майката на убитата Дарина: Вече всяка седмица става убийство на жена от приятел или мъж"}
{"url": "https://www.24chasa.bg/novini/article/7249452", "text": "Шестдесет процента от съществуващите диворастящи видове кафе са застрашени от изчезване, установиха британски специалисти от Кралската ботаническа градина в Кю, западно от Лондон, предават Ройтерс и Франс прес. От познатите 124 вида от тези растения 75 процента са застрашени поради обезлесяването, климатичното затопляне и разпространение на болести по тях. Проучването било проведено на териториите на Сиера Леоне и Мадагаскар, предава БТА. Световното производство на кафе се основава на два главни вида кафе - арабика с 60 процента от общия обем и робуста с 40 процента. Тези сортове също са пряко застрашени и положението става доста сложно, тъй като диворастящите видове, от които зависи подобряването на семената на тези две култури, също са под опасност. \"Диворастящите видове притежават необходимите гени, които са резистентни на засушаванията и на болестите по растенията\", заяви авторът на изследването Арън Дейвис. Поради тази причина те са много необходими за подобряване на култивираните от фермерите сортове. От 75-те вида застрашени диворастящи видове, 13 са в критична фаза на изчезване. Четиридесет са в опасност, а 22 са уязвими. В света има 100 милиона души, които отглеждат плантации с кафе и ако реколтите започнат да страдат, това ще предизвика огромна социално-икономическа криза по света, предупреждават британските ботаници.", "date": "2019.01.17", "title": "60% от видовете диворастящо кафе са застрашени от изчезване"}
{"url": "https://www.24chasa.bg/novini/article/7249469", "text": "На 21 януари Светата Православна църква почита паметта на Св. мъченик Неофит. На този ден българският патриарх и Софийски митрополит Неофит ще почете своя небесен покровител с тържествена Света литургия и с благодарствен молебен, които ще бъдат отслужени в софийската митрополитска катедрала \"Св. Неделя\", съобщават от Българската патриаршия. Началото на Светата литургия е от 9.30 часа и веднага след това, около 11.00 часа, Негово светейшество ще оглави и молебена в храма. Светата литургия, по решение на Светия синод на БПЦ-БП, ще оглави Русенският митрополит Наум, който ще отправи и поздравление от името на Светия синод. От името на клира и миряните на Софийската епархия поздравителния адрес ще поднесе Белоградчишкият епископ Поликарп, който е викарий на патриарх Неофит.", "date": "2019.01.17", "title": "Патриарх Неофит ще отбележи имения си ден в катедралния храм \"Св. Неделя\""}
{"url": "https://www.24chasa.bg/novini/article/7249446", "text": "Тайван провежда военни учения с бойна стрелба на фона на войнствени заплахи срещу острова от Китай, предаде Асошиейтед прес. Артилерия и атакуващи хеликоптери стреляха днес по мишени, намиращи се в морето край град Тайчун, разположен на западното крайбрежие на острова. В същото време изтребители \"Мираж\" излетяха при дъждовно време от базата в Хсинчу. Това са първите военни учения в Тайван след речта на китайския президент Си Дзинпин от 2 януари, в която той предупреди, че Пекин е готов да използва военна сила, за да възстанови китайския контрол над самоуправляващия се Тайван, предава БТА. Ученията идват и след нов доклад на Пентагона, в който САЩ изразяват безпокойство от растящата военна мощ на Китай и опасения от възможна атака срещу Тайван. Тайванската президентка Цай Ингвен, която е привърженик на независимостта на острова, обяви отбраната му за приоритет и отказва да приеме искането на Пекин да признае Тайван за част от Китай.", "date": "2019.01.17", "title": "Тайван провежда военни учения на фона на заплахите от Китай"}
{"url": "https://www.24chasa.bg/novini/article/7249486", "text": "Продължава разследването  Спешните медици казват, че е убита по особено жесток начин. Насилвана е и вероятно е душена. Задържаният за убийството е нейният приятел Васил Василев. Двамата са обвързани от октомври миналата година, личи във фейсбук. От профила й в социалните мрежи става ясно, че тя е модел в \"Ивет фешън\" и работи като счетоводител. Последната й снимка с Васил е от 1 януари тази година, където двамата са на ски ваканция в Банско, към нея тя е написала: \"Васил Василев, доживях да стана и даскалица на борд, въпреки че съм със ски на краката!\" В профила на Васил във фейсбук вече валят гневни коментари. \"И сега по-голям мъж ли стана като уби невинно момиче?\", \"Боклук... В ада да гориш\", \"Доживотна присъда, смърт за този боклук!\", гласят част от коментарите. Той е отбелязал в профила си, че е готвач в заведението \"Щастливото Прасе\" в София. Любопитно е, че няма нито един приятел във Фейсбук. Калина е празнувала рожден ден на 27 декември. Веднага след това двамата си пускат снимки от Банско. Изглеждат щастливи заедно. нищо от постовете им не предвещава злощастния край.", "date": "2019.01.17", "title": "Вижте убитата Калина и приятеля й Васил (Снимки)"}
{"url": "https://www.24chasa.bg/novini/article/7249478", "text": "„ЧЕЗ Електро България“ АД уведомява своите клиенти, че днес е установен опит от страна на външни лица да заблуждават клиенти на Дружеството с имейли, наподобяващи тези, които потребителите получават за електронна фактура. Фалшивият имейл изглежда почти идентично на съобщенията, изпращани от ЧЕЗ Електро България, но съдържа прикачен файл с наименование на кирилица и разширение .7z, който представлява вирус. Молим клиентите ни да не кликват върху линка „тук“, да не отварят прикачения файл и веднага да изтрият съобщението. Информираме клиентите си, че електронните фактури на ЧЕЗ Електро България се изпращат само в .pdf формат. Достъпът до електронния архив с фактури на сайта на Дружеството   е напълно защитен и функционира нормално. Всички наши клиенти могат да изтеглят безопасно електронните си фактури оттам. Екипът по киберсигурност на Дружеството установи източника на атаката и предприе мерки за блокирането му. „ЧЕЗ Електро България“ АД уверява своите клиенти, че техни лични данни не са били достъпвани или копирани от сървърите на Дружеството от трети страни.", "date": "2019.01.17", "title": "Phishing атака срещу клиенти на ЧЕЗ Електро. Имейлите наподобяват съобщение за електронна фактура"}
{"url": "https://www.24chasa.bg/novini/article/7249496", "text": "\"На практика държавата е длъжник на дребните собственици на земя. Трябва да има икономически и административни стимули. В момента няма нищо, оставени са да се оправят сами. За земеделските кооперации трябва да има отделен специален закон. По този начин държавата ще отговори на изискванията на Европа, които, собено през последните няколко години, са категорично срещу свръх концентрацията на земя. Сблъсъкът между огромните собственици и ползватели и дребните собственици е драматичен, при който потърпевши са малките. При нас са постъпили сериозно количество жалби срещу неплащане на ренти и реалните собственизци на земя стават буквално крепостни на големите ползватели.\" Това каза омудсманът на България Мая Мановола по време на годишния семинар на Националния съюз на земеделските кооперации в България, който се провежда край Варна. По думите на обществения защитник единствено кооперирането може да защити напълно правата на малките соственици. \"Факт е, че поземлените отношения в България се характеризират с много ярки контрасти и противопоставяния. От една страна процент и половина от собствениците държат над 85 процента от земята, от друга страна останалите проценти са разпределени между десетки и дори стотици хиляди дребни собственици. В практиката си съм се убедила, че дали става дума за розопроизводителите, които трябва да се борят срещу подозренията за картел, черешопроизводителите, които се борят срещу могъщите и силни прекупвачи, в крайна сметка решението на тези проблеми е чрез сдружаване\", обясни Манолова. Тя твърди, че проблемът на дребните производители в момента ев това, че те са буквално с извити ръце при подписването на договорите с големите прекупвачи. Дори много често се случвало да подписват договор, без да е уточнена цена в него. Председателят на Националния съюз на земеделските кооперации в България Явор Гечев коментира, че е необходим нов закон за кооперациите. Той каза, че това е наложително, защото в момента законът за кооперациите обединява в себе си изобщо кооперирането. В него има всякакъв тип кооперации, но земеделието е друго, защото основният ресурс при него е земята.", "date": "2019.01.17", "title": "Мая Манолова: Държавата е длъжник на дребните собственици на земя"}
{"url": "https://www.24chasa.bg/novini/article/7249509", "text": "За опростяване на пропускателния режим и общ граничен контрол между България и Република Македония се договориха да работят със съвместни усилия заместник министър-председателят Томислав Дончев и македонският заместник министър-председател по икономическите въпроси Кочо Ангюшев. Това съобщиха от правителствената информационна служба. Двамата проведоха среща в рамките на официалното посещение на вицепремиера Дончев за Българо-македонския бизнес форум, който се провежда днес в Скопие. Общ приоритет за двете държави е изграждането на транспортен коридор № VІІІ и железопътната линия по направлението Скопие – София, като България ще направи всичко необходимо да бъде ускорено завършването, заяви вицепремиерът Дончев. Заместник министър-председателят Кочо Ангюшев подчерта, че Република Македония има интерес към засилване на сътрудничеството с България и в сектор енергетика. Вицепремиерите Дончев и Ангюшев се обединиха около необходимостта от преглед и облекчаване на всички правила и административни режими, които са в тежест за инвестициите и търговията между двете страни.", "date": "2019.01.17", "title": "България и Македония ще работят за общ граничен контрол и изграждане на транспортен коридор № VІІІ"}
{"url": "https://www.24chasa.bg/novini/article/7249352", "text": "Три газови бутилки експлодираха днес на покрива на университетска сграда във Вилюрбан, Източна Франция, и предизвикаха краткотраен, но силен пожар, съобщиха източници на Франс прес. Полицията съобщи за един леко ранен при тазсутрешния инцидент в местния кампус Дуа, предава БТА. Университетът Лион 1, който е с фокус върху научната дейност, уточни в Туитър, че \"всичко е под контрол\" и пожарът е \"овладян\", но днес предстои да се вземат допълнителни мерки, за да не се появят нови огнища. Газовите бутилки били поставени на покрива от компанията, ремонтирала водоустойчивото покритие. Според служителка в университета хората от кампуса чули силен взрив, последван от два по-слаби.", "date": "2019.01.17", "title": "Експлозия в университета във френския град Лион, има ранен (Обновена, видео)"}
{"url": "https://www.24chasa.bg/novini/article/7249518", "text": "Правозащитната организация Хюман райтс уоч е разочарована от френския президент Еманюел Макрон и го упреква, че в интервю за агенция Франс прес е поставил интересите на Франция над човешките права, предаде АФП, цитирана от БТА. Неправителствената организация представи днес в Берлин годишния си доклад за състоянието на човешките права по света през 2018 г. Преди година Хюман райтс уоч \"приветства начина, по който Макрон води кампанията си, защитавайки пламенно демократичните принципи пред Националния фронт\", припомни Кенет Рот, изпълнителен директор на Хюман райтс уоч. \"Но трябва да кажа, че следващата година бяхме разочаровани\", допълни той. \"На думи френският държавен глава продължава редовно да защитава човешките права, но констатираме, че когато са замесени френски интереси, Макрон запазва мълчание\", заяви Рот. Той разкритикува и политика на правителството на Макрон за ограничаване на миграцията. \"Неговата защита на човешките права спира там, където са засегнати френските интереси\", повтори Рот, без да навлиза в подробности. Изпълнителният директор на правозащитната организация одобри действията на германския канцлер Ангела Меркел, по-специално това, че е решила да преустанови продажбата на оръжия на Рияд след убийството на саудитския журналист Джамал Хашоги в саудитското консулство в Истанбул. Други европейски страни също упражниха натиск върху Рияд, подчерта Рот и посочи като пример Дания и Финландия. Франция, вторият доставчик в света на оръжия за Саудитска Арабия след САЩ, от своя страна реши да продължи продажбите, освен това разкритикува призива на Германия да последва примера й за замразяване на продажбите на оръжия за Рияд. \"Ангела Меркел е важен лидер в областта на защитата на човешките права в света\", каза Рот. Той подчерта и нейната \"съществена роля\" за прилагането миналата година на прекратяване на огъня в бунтовническата провинция Идлиб в Сирия. В доклада Хюман райтс уоч отбелязва още, че в световен план е нараснала съпротивата срещу нарушаването на човешките права. \"Когато се върнем към изминалата година, онова, което наистина ни впечатли, бяха не толкова лошите новини, колкото реакцията, които те породиха\", каза Рот. \"Видяхме в много части на света значителна съпротива от страна на народа\" срещу неспазването на правата на човека\", каза Рот, имайки предвид протестите срещу унгарския премиер Виктор Орбан, предизвикани от закона за по-гъвкави правила в трудовото право. Докладът приветства появата на \"неочаквани действащи лица\" в областта на защитата на човешките права, като например Организацията за ислямско сътрудничество, обединяваща 57 страни. Тази организация се присъедини към призива срещу масовото избиване на мюсюлманите рохинги в Мианма, като по този начин за първи път отправи критики към друга страна, различна от Израел.", "date": "2019.01.17", "title": "Американска правозащитна организация разочарована от Макрон"}
{"url": "https://www.24chasa.bg/novini/article/7249519", "text": "В Косово от днес се прилага приетата неотдавна поправка в закона за защита на потребителите, според която магазините са задължени да поставят до стоките флагчета на страните, от които произхождат, предаде агенция МИА. В бъдеще няма да е необходимо гражданите да четат етикетите на всяка стока и да разпозвават кодовете. Лесно е да се види коя стока е от съседните страни и коя е косовска, написа във Фейсбук кметът на Прищина Шпенд Ахмети, предава БТА. Косовското правителство въведе през ноември мита от 100 процента върху внасяните от Сърбия и Босна и Херцеговина стоки и досега, въпреки силния натиск от страна на ЕС и САЩ, отказва да ги отмени.", "date": "2019.01.17", "title": "В Косово поставят до стоките в магазините флагчета на страната, от която са"}
{"url": "https://www.24chasa.bg/novini/article/7249590", "text": ", е свързана с терористична организация, съобщи Фахреттин Алтун, директор за комуникациите в турското президентство, предаде Анадолската агенция. Алтун уточни, че турските власти са предприели действия след получени разузнавателни сведения от холандската полиция, че жената има връзки с терористична групировка. Не се уточнява за коя организация става дума, предаде БТА. Алтун подчертава, че депортирането на журналистката, идентифицирана в разпространеното изявление като Йохана Корнелия Бурсма, не е свързано с журналистическата й дейност в Турция. Бурсма е работела от Турция за най-големия холандски финансов вестник \"Финансиеле дахблад\". Изданието съобщи по-рано днес, че тя е била задържана вчера при посещение в имиграционната служба в Истанбул, където отишла, за да удължи визата си. \"И внезапно се оказваш в самолета на връщане към Холандия. Обявена за нежелан човек в Турция\", написа журналистката в Туитър днес сутринта.", "date": "2019.01.17", "title": "Депортирали холандската журналистка след информация, че е свързана с тероризъм"}
{"url": "https://www.24chasa.bg/novini/article/7249589", "text": "Провалът на вота по споразумението за Брекзит в британския парламент, наричан вече исторически и най-голямо поражение за правителството от 1924 г. насам, породи още повече въпроси за съдбата на ЕС. Независимо как се развие сценарият - крачка назад от страна на депутатите и приемане на сделката, излизане на Великобритания от ЕС без споразумение или нов референдум, - тези процеси се следят с най-голямо внимание в балтийските страни и източната и централната част от ЕС. Сиреч в държавите, десетилетие наред подхранвали икономиката на кралството с евтина работна сила. Най-много гастарбайтери на глава от населението са пристигнали във Великобритания от страните в Балтика, Полша, Унгария и някои други от \"по-малките братя\" от ЕС. Днес, на 16 януари, РЕГНУМ обобщи основните последици от Брекзит както за икономиките на тези държави, така и за гражданите им, живеещи в Обединеното кралство. Промени в бюджета ================ Заради Брекзита приходите в бюджета на ЕС ще намалеят по различни оценки с 12 до 13,5 милиарда евро годишно. Според латвийското външно министерство, ако разводът на ЕС с Обединеното кралство протече без споразумение, Латвия ще понесе допълнителни разходи, възлизащи на 10,1 милиона евро, а вноските й в ЕС ще нараснат с 8,9 на сто годишно. Сходни пропорции се очертават и за останалите страни. Ако пък британският парламент в крайна сметка повтори опита и гласува \"за\" споразумението, за бюджета на Латвия например ще са необходими през 2019 г. от 2,3 до 4,6 милиона евро допълнително, през 2020 г. - от 1,8 до 2,3 милиона евро, а през 2021 г. - от 2,4 до 2,9 милиона евро. \"Замразяване\" на \"Рейл Балтика\" ========================== Представеният през май 2018 г. проектобюджет за 2021-2027 г. показва, че данъците ще нараснат, а разходната част от бюджета ще се свие. Два са ключовите проекти, за чието осъществяване цяла Балтика трябва да бъде финансирана от европейските фондове. На първо място ще споменем \"Рейл Балтика\" - проект за жп линия със стандартно европейско междурелсово разстояние, която да съедини балтийските страни с Централна Европа. Въпреки изявлението на Европейската комисия, че този проект остава сред най-важните за ЕС, през юли 2018 г. бе съобщено, че финансовото участие на общността може да намалее и вместо 85 процента да покрие 55 на сто. А нито Латвия, нито Естония и Литва не могат да приключат проекта самостоятелно, тъй че работата може да бъде замразена или да се проточи. Излизането от БРЕЛЛ и фермерите ============================= Другият проект, предвиждащ Балтика да излезе от енергийния пръстен БРЕЛЛ (Беларус, РФ, Естония, Латвия и Литва, б. пр.) и електромрежите на трите балтийски републики да бъдат синхронизирани с континентална Европа, също може да бъде застрашен от провал, защото се финансира пряко от фондовете на ЕС. Освен това се планира да бъдат намалени с 5 на сто субсидиите за фермерите, което не буди ентусиазъм сред ръководствата на балтийските страни, настояващи дотациите за местните фермери да се вдигнат до нивата на Франция и Германия. Еврокомисията предложи също субсидиите от Кохезионния фонд на ЕС да бъдат намалени с 13 на сто - близо 584 милиона евро, а това директно ще се отрази на жизненото равнище. Какво ще стане с гастарбайтерите? ============================ По официални данни във Великобритания живеят към 250 хил. литовци, 150 хил. латвийци, няколко десетки хиляди естонци, над един милион поляци. Само през 2015 г. в Обединеното кралство са се изселили за постоянно 270 хил. граждани на други страни от общността. Многобройните дискусии не успяха да разсеят неяснотата около бъдещия им статут след Брекзита. Ако разводът между ЕС и кралството се разиграе по твърдия сценарий, тези хора като граждани на ЕС ще станат граждани на трети страни, непритежаващи някакви специални права. Това значи, че латвийците например автоматично може да изгубят всичките си преференции - и високите пенсии, и помощите за безработни при връщане в родината, и процедурните облекчения при търсене на работа. При позитивно развитие на сценария жителите на ЕС, установили се в кралството преди повече от 5 години, ще може да получават постоянни и временни разрешителни за пребиваване. При всяко положение, след Брекзита ще е по-трудно човек да емигрира във Великобритания. Студентите, паричните преводи, насилието ================================== Промените може да засегнат и студентите, които вече обмислят прехвърляне в други учебни заведения. Първо, Брекзитът ще им попречи занапред да кандидатстват за студентски заеми. С оглед спадналия курс на британската лира след Брекзит може да се промени размерът на сумите, които пращат в родината си латвийските имигранти във Великобритания. След гласуването за Брекзит зачестиха случаите на агресия от страна на кореняци британци срещу граждани на Източна Европа. Загуби за бизнеса ============== Независимо по какъв сценарий ще протече Брекзитът, балтийските бизнесмени са предупредени за неизбежни многобройни рискове, свързани с колебания на валутните курсове, опашки по границите, митнически тарифи, нови изисквания за сертифициране на вноса и дори с фалити на предприятия, действащи например в споменатата вече Латвия. Различни оценки сочат, че Брекзитът ще се отрази особено пагубно на фармацевтичния отрасъл и автомобилната индустрия. Повече кресла в администрацията ============================ Излизането на Великобритания от Европейския съюз ще предизвика промени в състава на Европейския парламент и други структури. През юни 2018 г. примерно бе одобрено решение броят на депутатите да се намали от 751 на 705, а 24 от 73-те мандата, с които разполага все още Великобритания, да бъдат преразпределени между 14 страни от ЕС. Латвия и Литва обаче не са сред държавите, които ще получат допълнителни места. Сред балтийските страни единствено Естония ще може да разчита на допълнително място в парламента. Новото разпределение на местата ще влезе в сила едва след напускането на Великобритания. Законодателни промени =================== Независимо какви ще са условията за излизане на кралството от общността, останалите страни-членки ще трябва да внесат в законодателството ред поправки. На първо място ще се наложат промени в закона за имиграцията, в законите, засягащи бизнеса и данъчната политика, също и в законите за висшите учебни заведения и за легализиране на документите. (От БТА)", "date": "2019.01.17", "title": "Брекзитът - британски нокдаун за Балтика и Източна Европа"}
{"url": "https://www.24chasa.bg/novini/article/7249609", "text": "120 кг безакцизен тютюн откриха служители от РУ-Тунджа. Вчера, проверка била извършена на лек автомобил, с които пътували двама мъже от Ямбол, на 49 и на 63 години. Това съобщиха от МВР. Полицаите констатирали преноса на контрабандната стока, разпределена в чували. По случая е започнала проверка за извършено престъпление по чл. 234, ал. 1 от НК. Работата по продължава.", "date": "2019.01.17", "title": "Хванаха двама мъже от Ямбол със 120 кг безакцизен тютюн"}
{"url": "https://www.24chasa.bg/novini/article/7249608", "text": "Криминалисти на ОДМВР-Габрово работят по изясняването на всички обстоятелства около тежък инцидент. Снощи към 20.57 часа е подаден сигнал за дете на годинка и половина, което е получило изгаряния и е в тежко състояние. Пристигналите на адреса полицейски и медицински екипи са установили смъртта на момиченцето. На този етап е изяснено, че родителите му са го оставили за кратко на грижите на свои приятели - 33 -годишен мъж и 27-годишна жена. Двамата са отведени в полицията за изясняване на съпричастността им към трагичния инцидент. По случая е образувано досъдебно производство, предприети са всички оперативни действия, които се осъществяват под наблюдението на прокуратурата. Аутопсия ще изяснява и причината за смъртта на детето.", "date": "2019.01.17", "title": "Бебе на година и половина почина от изгаряния в Габрово"}
{"url": "https://www.24chasa.bg/novini/article/7249621", "text": "Сериозно количество незаконни пиротехнически изделия са иззели полицаи от частен адрес в Сопот. В хода на проверка вчера служителите на реда открили в дома на 54-годишен мъж около 200 килограма пиробатерии без необходимите разрешителни документи, съобщиха от пресцентъра на МВР. Установено било, че една част от конфискуваните фойерверки са с ниска и средноголяма степен на опасност /от категория 2 и 3/, а останалите са от категория 4 - с висока степен на опасност и предназначени за употреба само от лица със специализирани познания. Срещу извършителя е образувано бързо производство по чл. 339, ал.2 от НК. Задържан е за срок до 24 часа в РУ - Карлово. Работата по документиране на случая продължава под наблюдението на районната прокуратура", "date": "2019.01.17", "title": "Арестуваха 54-годишен от Сопот, открили в дома му около 200 кг пиробатерии"}
{"url": "https://www.24chasa.bg/novini/article/7249628", "text": "Премиерът на Франция Едуар Филип съобщи днес, че кабинетът задейства план, чрез който страната да се подготви за \"Брекзит без споразумение\" - вариант, който изглежда \"все по-малко невероятен\", предадоха Франс прес и ТАСС. Френското правителство е предвидило \"законодателни и юридически мерки, чрез които да се избегне прекъсването на права и ефективно защитаване на правата на нашите сънародници и на нашите предприятия\", посочи министър-председателят след среща с членове на кабинета, предаде БТА. Планът предвижда по-специално 50 милиона евро инвестиции за подпомагане на френските летища и пристанища за справяне с последиците от евентуален твърд Брекзит, отбелязва Ройтерс. \"Правителството носи отговорност страната ни да е готова, интересите на гражданите ни да бъдат опазени и защитени\", заяви министър-председателят на Франция. След като планът бе одобрен вчера от Националното събрание, днес предстои окончателно да бъде приет и от Сената. Въз основа на закона, който ще бъде подписан тази седмица от президента, ще бъдат разработени \"пет наредби, които ще бъдат представени идната сряда на правителството и публикувани през следващите три седмици\", уточни Филип. Тези пет наредби ще осигурят юридическа рамка, за да може Франция да реагира на евентуален Брекзит без споразумение, добави премиерът. Става дума по-специално да бъдат защитени интересите на французите, живеещи във Великобритания, да се гарантира определен статут на британските граждани във Франция и да се предвидят мерки за възстановяване на контрола върху стоките, превозвани през границите. Френските власти проучват и план за подпомагане на риболова - сектор, който може да се окаже твърде уязвим при Брекзит без споразумение.", "date": "2019.01.17", "title": "Франция задейства план, чрез който да се подготви за \"Брекзит без споразумение\""}
{"url": "https://www.24chasa.bg/novini/article/7249612", "text": " се нанесла в апартамента в бл. 28 в квартала преди 4 месеца. Тогава тя отишла да живее там с приятеля си Васил Василев, който е задържан за убийството на момичето. Калина е живяла в този апартамент и като малка, но след като родителите й се преместили в друго жилище в \"Лозенец\", тя отишла с тях, разказаха съседи. Те не знаят колко време с Васил са били гаджета, нито са чували двамата да се карат. \"Да беше опитал този да се самоубие като скочи от 14-ия етаж\", казаха комшии по повод опита за самоубийство, който Василев е направил. \"Помним я като усмихнато дете, и тя като баща си работи като счетоводителка\", съобщиха съседи. Тялото на Калина бе открито в апартамента вчера, след като Васил изпратил есемес на баща си и своя приятелка, че ударил Калина  и тя паднала  на земята и посиняла, а той ще се самоубие. За да влязат в жилището, полицаи и пожарникари са разбили вратата. ", "date": "2019.01.17", "title": "Калина Симова  и Васил Василев се нанесли в апартамент на родителите й преди 4 м."}
{"url": "https://www.24chasa.bg/novini/article/7249629", "text": "\"Кажете на Доналд Тръмп да върви по дяволите\". \"Линдзи Греъм е срам за хората\" - Тръмп и Греъм със сигурност не започнаха отношенията си с добър тон, а с пламенни публични изказвания, но в крайна сметка републиканският сенатор успя да накара милиардера да се вслушва в думите му, но понякога не се колебае да му противоречи. Шейсет и три годишният Линдзи Греъм, който има силно медийно присъствие, във вторник получи ново признание, когато за първи път ръководи заседанието на престижната правосъдна комисия на Сената за изслушване на номинирания от Доналд Тръмп кандидат за министър на правосъдието Бил Бар. Заседанията на комисиите се следят внимателно от медиите и това укрепи още повече политическата позиция на Греъм, който от 2003 г. е сенатор от щата Южна Каролина. Линдзи Греъм заяви пред медийната група \"Макклачи\", че се надява изслушването на Бар да протече в дух на уважение, а демократите се притесняваха от критиките, отправени от Бар срещу разследването на подозренията за съглашателство между предизборния екип на Тръмп и Русия. \"Това е истински ад\", възмути се миналия септември Греъм при изслушването на съдия Брет Кавано, който сега вече е член на Върховния съд. С това изказване Греъм потресе Сената след дългите часове, посветени на обвиненията в опит за изнасилване отпреди 35 години, отправени срещу консервативния съдия. \"Ще гласувам за вас и се надявам, че онези, които вярват в справедливостта, също ще гласуват за вас\", допълни той, връщайки внезапно надеждата на републиканците, които за известно време си мислеха, че Кавано няма да бъде одобрен заради разтърсващите показания на неговата обвинителка Кристи Блази Форд. Брет Кавано накрая успя да убеди достатъчно сенатори и влезе във Върховния съд. А Линдзи Греъм, който не трябваше повече да доказва лоялността си, засили позициите си пред Доналд Тръмп, с който оттогава редовно обядва и играе голф. Сенаторът споделя с президента мнението си чрез многото си изявления за кабелни телевизии, знаейки, че Тръмп много ги следи. Но все пак Греъм не винаги успява да го убеди във вижданията си. \"Това беше идея на Линдзи, но аз я отхвърлям\", заяви например Тръмп в понеделник пред камерите, отхвърляйки предложение за излизане от бюджетната парализа, което беше направил сенаторът предната вечер по телевизия Фокс Нюз. Консервативен по темата за аборта, но от дълго време известен с по-скоро центристките си позиции за имиграцията и околната среда, републиканският сенатор не се колебае да изразява публично несъгласието си с Тръмп, по-специално по външнополитическите въпроси. Например по въпроса за поведението по отношение на саудитския престолонаследник Мохамед бин Салман след убийството на журналиста Джамал Хашоги или по въпроса за обявено неотдавна американско изтегляне от Сирия. Нищо общо с обидите и пренебрежителните коментари, които си размениха Греъм и Тръмп по време на първичните избори на републиканците за президентските избори през 2016 г., когато и двамата участваха в надпреварата за номинацията. \"Знаете ли как да върнете величието на Америка? Кажете на Тръмп да върви по дяволите\", заяви Греъм през декември 2015 г., подигравайки се с кандидатпрезидентския лозунг на Тръмп. \"Линдзи е истински срам за хората\", заяви Тръмп в началото на 2016 г. \"Той е един от най-тъпите хора, които съм виждал\", добави той. Отношенията между тях се обтегнаха още повече заради критиките на Тръмп към сенатор Джон Маккейн, с когото Греъм беше голям приятел. Линдзи Греъм \"имаше в миналото истински разногласия с президента, но той признава също, че Доналд Тръмп е президентът на САЩ\", обяснява пред Франс прес републиканският сенатор Май Раундс. Греъм сега е един от малкото хора, които \"могат да седят с президента и да водят откровена дискусия с него\", допълва той. Линдзи Греъм \"досега има по-скоро положително влияние\" (върху Тръмп), казва сенаторът Марко Рубио пред Франс прес. \"Щастлив съм, че Линдзи говори с Тръмп, най-вече по външнополитическите въпроси\", допълва той. От страната на демократите сенаторът Кори Букър смята, че отношенията с Белия дом на Линдзи Греъм са помогнали да се приеме голямата реформа на съдебната система. \"Признателен съм за това\", казва той. Бивш адвокат във военновъздушните сили, боравещ с лекота с хумора и самоиронията, Греъм беше член на Камарата на представителите от 1995 г. до 2003 г. Греъм е ерген и за него от години се носят слухове, че е хомосексуалист, но той редовно отрича. Миналия октомври например пред сайта за светски новини Ти Ем Зет той каза: \"Не знам дали това изобщо интересува някого, но искам да кажа, че не съм гей\".", "date": "2019.01.17", "title": "Линдзи Греъм - човекът, който шепне на\nухото на Тръмп"}
{"url": "https://www.24chasa.bg/novini/article/7249641", "text": "До 23 януари ще предложим на законодателя нови текстове в Закона за горивата, които да изчистят проблемите, заради които законът се отложи с 6 месеца. Това съобщиха от Българската стопанска камара след среща с четири индустрии - минно-геоложката камара, петролната и газова асоциация, камарата на строителите и асоциацията на металургичната индустрия. На среща за 45 минути били изчистени голяма част от проблемите. След една седмица текстовете вече ще са готови ще се внесат в парламента. Ако законодателят приеме тази политика, законът можело да се приеме за седмици или месец, а не да се чака 6 месеца, обясниха от камарата.  Конкретни предложения не бяха споменати. Стана ясно обаче, че петролната и газова асоциация е член на БСК, след като в началото на годината обявиха, че напускат КРИБ именно заради отмяната на приемането на Закона за горивата.", "date": "2019.01.17", "title": "Миньори и строители: До седмица ще сме готови с промени в закона за горивата, за да не се отлага 6 месеца"}
{"url": "https://www.24chasa.bg/novini/article/7249684", "text": "56-годишен българин почина в болницата в Падуа след тежък инцидент,  Тежкотоварен камион е прегазил нашия сънародник, докато е бил на работното си място в двора на компанията „Ферау”, където е трябвало да разтовари материал от превозно средство. Откаран е в критично състояние в болницата. Уточняват се причините за инцидента. По първоначална информация става въпрос за невнимание от страна на 29-годишния шофьор на камиона. Компанията работодател на българина, където работят също съпругата му и двете им деца, се занимава с производство и търговия на железни профили.  Смъртните случаи на работното място в Италия са 21 от началото на новата година, показват статистически данни.  ", "date": "2019.01.17", "title": "Българин загина при трудов инцидент в Падуа"}
{"url": "https://www.24chasa.bg/novini/article/7249706", "text": "\"Във вторник вечерта, в „Шоуто на Слави” гостува Иван Гарелов. Публично, той коментира как академик Георги Марков анализирал в „120 минути” ромите „без да предполага, че водещият”, тоест аз, съм „бил от ромски произход”. Така ли? И аз не предполагах...\" Това написа във фейсбук водещият на \"120 минути\" по bTV Светослав Иванов.  Вижте какво още написа той:  Благодаря Ви господин Гарелов, вашият опит може да научи още няколко поколения журналисти. На достойнство, точност и убеденост в представяната информация. Но никога не е късно човек да научи нещо ново за себе си. Особено от високата трибуна на предаване, което твърди, че се бори с фалшивите новини. И казвам това, защото за първи път виждам толкова директно легитимиране на фалшива новина от жълти вестници в национален ефир. Която после трябваше да обяснявам на детето си, на близките, на приятелите си. Не ме разбирайте погрешно. Нямам нищо против нито един етнос, дори се радвам, че много наши сънародници от ромски произход гледат „120 минути”. Но как да оставиш някого да подменя биографията ти, а през седмица да правиш коментари какъв бич са фалшивите новини? Аз не мога. За мен това не е игра. А и не съм добър в игрите. Ако не мога да защитя собственото си семейство и близки от фалшиви новини, как да се опитвам да пазя ефира и вас, нашите зрители? Наричали са ме соросоид, човек на този и на онзи, на американците, на руснаците, на израелците. Винаги съм подминавал това. Но не и този път. И заради детето ми, и заради истината. А и заради почтеността. И не на последно място - така постъпват мъжете.", "date": "2019.01.17", "title": "Светослав Иванов: Гарелов ме обяви за ром при Слави, а шоуто уж се бори с фалшивите новини"}
{"url": "https://www.24chasa.bg/novini/article/7249696", "text": "Как са се придвижвали най-ранните сухоземни животни? Отговор на този въпрос дават учени, използвали фосилизиран скелет на близо 300 милиона години и съхранени древни отпечатъци от стъпки, за да създадат движещ се роботизиран модел на праисторическия живот, предаде Асошиейтед прес, позовавайки се на публикация в сп. \"Нейчър\". Еволюционният биолог Джон Някатура от Хумболтовия университет в Берлин е посветил години на изучаването на фосил на 290 милиона години, открит при разкопки в каменоломна в Централна Германия през 2000 г. Четириногото растителноядно създание е живяло преди динозаврите и очарова учените с позицията си в еволюционно Дърво на живота. Изследователите смятат, че въпросното създание е вид амниота - ранно сухоземно животно, еволюирало впоследствие в съвременни бозайници, птици влечуги, предаде БТА. Учените вярват, че първите земноводни са излезли на сушата преди 350 милиона години, както и че първите амниоти са се появили преди около 310 милиона години. Фосилът на древното създание Orabates pabsti е идеално запазен. Благодарение на него и идентифицирани по-рано отпечатъци от стъпки, оставени от древното 90-сантиметрово създание, учените са създали роботизиран модел, пресъздаващ походката му. За целта Джон Някатура е работил с експерта по роботика Камило Мело от Федералното политехническо училище в Лозана, Швейцария. Изследователите са конструирали реплика в естествен размер на праисторическото същество, като старателно са моделирали всяка негова кост. След това учените са тествали движението му по различни начини, при които походката му да съответства на оставените древни отпечатъци от стъпки, и са изключили анатомично невъзможните комбинации. Специалистите са повторили \"упражнението\" и с леко уголемена версия, наречена ОроБот. Екипът след това е сравнил моделите си с живи същества като гущери и игуани. На базата на роботизирания модел учените са установили, че древното създание се е придвижвало по-умело, отколкото се е предполагало досега за толкова ранно сухоземно животно.", "date": "2019.01.17", "title": "Робот пресъздава походката на древно създание (Видео)"}
{"url": "https://www.24chasa.bg/novini/article/7249709", "text": "Общинските власти в Токио проверяват дали новопоявило се графити на плъх с чадър е дело на енигматичния британски стрий-художник Банкси, предава Франс прес. \"Открихме рисунката, направена със спрей боя върху техническа конструкция в центъра на столицата, заяви представителят на общинските власти Коджи Сугияма. Възможно е тя да е дело на Банкси\". В момента Япония не разполага с експерти, които с точност да установят авторството на графити рисунката. Не е известна и датата на нейното сътворяване. Но от лошото състояние на стенната творба личи, че тя е била осъществена преди 2018 година, предава БТА. Техническата конструкция с рисунката е била пренесена на сигурно място в сряда, така че да не се допусне нейното повреждане.", "date": "2019.01.17", "title": "Проверяват дали графити в центъра на Токио са дело на художника Банкси"}
{"url": "https://www.24chasa.bg/novini/article/7249714", "text": "Депутатът от парламентарната група на Потами Спирос Ликудис заяви пред телевизия Скай, че Преспанското споразумение е позитивно и той няма да гласува срещу него. \"От самото начало съм казвал, че споразумението е в положителна посока и съм позитивно разположен към него\", каза депутатът, като подчерта, че е много важно в каква политическа атмосфера ще бъде внесено в парламента. Ликудис каза, че го притесняват страничните ефекти, защото върху споразумението се разиграват игри за политическо надмощие. Той каза, че си сътрудничи, но не е член на партията Потами и няма Потами да му каже как да гласува. Все още остават въпросителни как ще гласуват някои от депутатите на Потами, които са изразявали намерение да подкрепят споразумението, но и сред които има недоволство заради привличането на депутата Спирос Данелис в правителствения лагер при снощния вот на доверие. Това кара някои наблюдатели да не изключват възможността Потами да не участва в гласуването за Преспанското споразумение. Довечера се очаква заседание на Политическия съвет на Потами, на което трябва да се вземе решение за поведението на партията.", "date": "2019.01.17", "title": "Депутат от гръцката опозиция: Няма да гласувам срещу Преспанското споразумение"}
{"url": "https://www.24chasa.bg/novini/article/7249678", "text": "Надписи на английски език \"Путин, върви си в къщи\" се появиха в редица градове в сръбската област Войводина, подписани от организацията \"Млада Войводина\", съобщава белградският вестник \"Блиц\", цитиран от БТА. Надписите се появиха в Нови Сад, Зренянин, Кикинда, Бачки петровац, Върбас, Бечей. Организацията е известна с предишни подобни акции. Според информациите това е нерегистрирана организация, която се възприема като резолюционно републиканско движение. \"Млада Войводина\" стана известна на сръбската общественост, когато на изборите в Каталуния и победата на партията, която се обявява за отцепване на областта от Испания, написа \"Войводина=Каталуния\" в няколко градове във Войводина.", "date": "2019.01.17", "title": "Надписи \"Путин, върви си в къщи\" се появиха в градове в сръбска област"}
{"url": "https://www.24chasa.bg/novini/article/7249737", "text": "Военният съвет на северния сирийски град Манбидж обяви днес, че са задържани бандити, планирали нови нападения в града и околностите му, предаде ТАСС, цитирайки официално съобщение на съвета на страницата му във Фейсбук. \"Нашето антитерористично подразделение разкри терористична клетка от 7 души, които са задържани. Те са планирали много взривове и терористични актове\", се казва в съобщението. Според съвета бандитите са получавали указания директно от отрядите, участващи в провежданата от Турция и от т.нар. Сирийска свободна армия операция \"Щитът на Ефрат\". Съветът отбелязва още, че при акцията, проведена в чертите на града, е било иззето голямо количество оръжие и боеприпаси на терористите, предаде БТА. При мощен взрив в Манбидж вчера загинаха четирима американски военни, а още трима са ранени, съобщи Ройтерс. Турският президент Реджеп Ердоган каза, че жертвите при взрива са общо 27, петима от тях са американци. Щабът на операция \"Непоколебима решимост\" потвърди, че при взрива в ресторант в Манбидж има загинали американски военни, но не уточни колко.", "date": "2019.01.17", "title": "Разбиха терористична клетка в сирийския град Манбидж"}
{"url": "https://www.24chasa.bg/novini/article/7249902", "text": ", а след това опита да се самоубие, и друг път е правил опити да посяга на живота си. Това е станало през 2015 г. в чужбина при раздяла с друго момиче, съобщи шефката на Софийската градска прокуратура Емилия Русинова, която обаче не назова по име нито извършителя, нито жертвата.  След този опит за самоубийство 23-годишният Васил е посещавал психолог, каза Русинова и добави, че те нямат никакви документи за случая, тъй като той се е развил в чужбина.  Василев и Симова живели заедно отпреди 3 месеца и няма нито сигнали, нито оперативни данни преди убийството момичето да е било жертва на домашно насилие, каза директорът на СДВР ст. комисар Георги Хаджиев. Той посочи, че след убийството Василев направил опит да се самоубие, като се прострелял два пъти с въздушен пистолет и прерязал леко вените на лявата си ръка. Момчето е напълно контактно, прегледано е в Пирогов и е освободено оттам. В момента го разпитват. Той ще бъде обвинен за убийството на Симова, а прокуратурата ще му поиска постоянен арест. ", "date": "2019.01.17", "title": "Васил опитал да се самоубие и през 2015 г. заради раздяла с друго момиче"}
{"url": "https://www.24chasa.bg/novini/article/7249910", "text": "Пеньо Мангъров по прякор Чешкия, който преди дни бе арестуван в столицата за отвличане и изнасилване, остава за постоянно в ареста. Това реши пловдивският апелативен съд, като потвърди определението на окръжния. Според магистратите има реална опасност при по-лека мярка за неотклонение задържаният да извърши престъпление, както и да се укрие. В мотивите си съдът посочва, че Мангъров вече е осъждан за посегателства срещу личността, изнудване и принуда. Прякора си Чешкия получи, след като бе обвинен за две поръчкови убийства в Прага, но впоследствие бе оневинен. Решението на апелативния съд е окончателно.", "date": "2019.01.17", "title": "Окончателно: Пеньо Мангъров под ключ за отвличане и изнасилване"}
{"url": "https://www.24chasa.bg/novini/article/7249926", "text": "Досъдебно производство за убийство по чл.115 от НК е образувала Окръжната прокуратура в Габрово във връзка с починалото от изгаряния бебе в града. Криминалисти работят по изясняването на обстоятелствата около трагичния инцидент. В сряда около 20,57 часа е подаден сигнал за дете на годинка и половина, което е получило изгаряния и е в тежко състояние. Пристигналите на адреса в габровския кв.\"Младост\" полицейски и медицински екипи са установили смъртта на момиченцето. На този етап е изяснено, че родителите му са го оставили за кратко на грижите на свои приятели - 33-годишен мъж и 27-годишна жена. Двамата са отведени в полицията за изясняване на съпричастността им към трагичния инцидент. Назначена е експертиза за установяване причината за смъртта на детето. На този етап няма повдигнати обвинения.", "date": "2019.01.17", "title": "Разследват убийство на откритото\nс изгаряния бебе в Габрово"}
{"url": "https://www.24chasa.bg/novini/article/7249885", "text": "Шофьорът Васил Станков, на 29 години, който през нощта срещу четвъртък разигра полицията от 2 области - Стара Загора и Пловдив, като не се подчини на полицейски сигнал да спре за проверка и се опита да избяга, ще получи 3 обвинения, съобщи днес районният прокурор на Казанлък Таня Димитрова. Той ще отговаря пред Темида за неподчинение на полицейски орган и опит да осуети проверка, за дръзко поведение на пътя, при което е повреден полицейски автомобил, и за управление на МПС след употреба на наркотици. От тях законът определя като най-сериозно второто, по него Станков може да получи затвор до 5 години, ако бъде признат за виновен от съда. По време на преследването в продължение на около 250 км полицаите си предавали щафетно колата-беглец в зависимост от това на територията на кое Районно управление на МВР се намира. Тя била през цялото време под контрол, но била спряна чак в района на селата Ягода и Ръжена, тъй като полицаите търсели безопасно място, на което да не пострада никой при акцията им по обезвреждането на пежото, поясни старши комисар Стоян Стоянов, директор на ОДМВР в Стара Загора. По време на цялото преследване няма пострадали хора, не е използвано оръжие за спиране на бегълците, подчерта изрично той. В колата не са открити наркотици. Тя е собственост на четвърто лице, което не е участвало в гонитбата през нощта.", "date": "2019.01.17", "title": "Готвят три обвинения за шофьора на колата-беглец"}
{"url": "https://www.24chasa.bg/novini/article/7249952", "text": "Ако има втори референдум за членство в ЕС, Великобритания би гласувала с 12 процента разлика да остане - най-високият процент от референдума за Брекзит през 2016 г. Това се казва в изследване на компанията Югав, направено вчера, предаде Ройтерс. Резултатите от проучването, които бяха разпространени от кампанията \"Народен вот\", която настоява за нов референдум, показват, че 56 процента биха гласували да се остане в ЕС, а 44 процента съюзът да бъде напуснат. Тук обаче не се броят хората, които не биха гласували изобщо или нямат мнение. \"Преднината за оставането, 12 процента, е най-голямата досега\", е цитиран да казва от \"Народен вот\" Питър Келнър, бивш президент на Югав. На референдума от 23 юни 2016 г. 17,4 милиона избиратели или 51,9 процента подкрепиха излизането от ЕС, а 16,1 млн. или 48,1 процента гласуваха за оставане. Според изследването на Югав, като се прибавят и тези, които не биха гласували, и хфората без мнение, данните стават 48 процента за оставане, 38 процента за напускане, 6 процента не биха гласували, а 7 процента не знаят как биха гласували. Югав е направила изследването си сред 1070 пълнолетни. Сред привържениците на Лейбъристката партия подкрепата за нов референдум е 78 процента.", "date": "2019.01.17", "title": "Изследване: Великобритания би гласувала с 12% разлика да остане в ЕС, ако има втори референдум"}
{"url": "https://www.24chasa.bg/novini/article/7249972", "text": "20 акта и 4 констативни протокола са съставени при проверки в горите на територията на Добричка област – съобщават от Североизточното държавно предприятие. 12 от актовете са в резултат от интензивните проверки в държавното ловно стопанство „Тервел”. Служители са разкрили незаконната сеч на общо 15 куб. м дърва за огрев. Конфискуван е автомобил на нарушител. Други 8 акта по Закона за горите са съставени от горските стражари към държавното горско стопанство „Генерал Тошево”. Задържани са 1,85 куб. м дърва за огрев без документи за законен произход. В рамките на изминалата седмица на територията на всички 13 горски и 5 ловни стопанства към Североизточно държавно предприятие са извършени общо 574 проверки. 60 от тях са на обекти за добив на дървесина, 50 – на превозни средства. Във връзка с активния ловен сезон системно се извършват проверки и по Закона за лова и опазване на дивеча. От проверените 466 физически лица 374 са ловци. Не са констатирани нарушения на законовите изисквания, които ловците са длъжни да спазват.", "date": "2019.01.17", "title": "Съставиха 20 акта при проверки в горите в Добричко"}
{"url": "https://www.24chasa.bg/novini/article/7249987", "text": "Европейският парламент осъжда насилието и дискриминацията, основани на пола, нарушенията на върховенството на закона и езика на омразата в оценката си на основните права в ЕС през 2017 г., съобщиха от пресслужбата на Европейския парламент. В незаконодателна резолюция, приета в сряда с 390 гласа „за“, 153 „срещу“ и 63 „въздържал се“, евродепутатите призовават институциите на ЕС да оценят ефективното спазване на върховенството на закона от държавите членки и осъждат ограниченията, наложени на свободата на словото, както и нарушенията в някои страни от ЕС на основните права на мигрантите и търсещите убежище. Текстът осъжда всички видове насилие срещу жени и призовава държавите членки, които все още не са ратифицирали Истанбулската конвенция, да направят това „незабавно”. Той подкрепя демонстрациите от 2017 г. година срещу отстъплението по отношение на сексуалното и репродуктивното здраве и правата на жените, както и широкото медийно отразяване на случаите на сексуален тормоз. Евродепутатите категорично осъждат действията, предприети в някои страни от ЕС, за отслабване на разделението на властите и независимостта на съдебната система, и осъждат институциите на ЕС за „тяхната неефективност за прекратяването на сериозните и постоянни нарушения“ на ценностите на Европейския съюз. Върховенството на закона трябва да се оценява редовно и безпристрастно въз основа на обективни критерии във всички държави членки, подчертава резолюцията. ЕП осъжда нарастващите ограничения на свободата на словото и свободата на събранията в ЕС и подчертава, че подаването на сигнали за нарушения е от решаващо значение за разследващата журналистика и свободата на печата. Евродепутатите също изразяват дълбоката си загриженост относно заплахите, натиска и рисковете, пред които са изправени журналистите в ЕС. Евродепутатите предупреждават, че езикът на омразата се омаловажава и категорично осъждат възхода на крайнодесните движения. Те също така подчертават необходимостта от борба с нарастването на антисемитизма и ислямофобията, както и с продължаващата дискриминация и стигматизацирането на лесбийки, гейове, бисексуални, транссексуални и интерсексуални лица (ЛГБТИ) в ЕС. Парламентът също изразява съжаление, че през 2017 г. не е имало „никакво значително подобрение“ по отношение на интеграцията и основните права на ромите. В заключение, той призовава Съвета на ЕС да сложи край на сегашния застой в реформата на Регламента от Дъблин. Евродепутатите също насърчават националните органи да улеснят предоставянето на хуманитарни визи на лицата, търсещи международна закрила. Те посочват нарушенията на правата на мигрантите и търсещите убежище в някои страни от ЕС, като например неосигуряването на ефективен достъп на мигрантите до процедури за даване на убежище или непредоставянето на ясна информация относно правните средства за защита след решение за връщане.", "date": "2019.01.17", "title": "Основните права на ЕС са застрашени в няколко държави членки"}
{"url": "https://www.24chasa.bg/novini/article/7250033", "text": "\"Газов хъб Балкан\" ще оперира платформи за търговия за нуждите на пазарите на природен газ в рамките на газов хъб „Балкан“. В синергия с физическата инфраструктура на газоразпределителния център ще се осигурят необходимите предпоставки за изграждане на първия ликвиден физически и търговски газов хъб в региона на Югоизточна Европа, базиран в България,\" пишат от \"Булгартрансгаз\" В изпълнение на своите цели, „Газов хъб Балкан“ ЕАД ще изгради ликвидна газова борса на територията на България, със сегмент и за двустранна търговия, предлагайки съвременни продукти и финансови услуги. Като първи етап от изграждането на борсата, „Газов хъб Балкан“ ЕАД ще предостави на участниците на пазара на природен газ в България и региона възможност да използват търговска платформа с всички необходими функционалности. Новоучредената компания ще има едностепенна форма на управление чрез Съвет на директорите с председател изпълнителният директор на „Булгартрансгаз“ Владимир Малинов, и членове Захари Дечев и Кирил Равначки.", "date": "2019.01.17", "title": "Регистрираха фирма \"Газов хъб Балкан\", която ще е оператор на газовата борса"}
{"url": "https://www.24chasa.bg/novini/article/7249878", "text": "Българският евродепутат от ГЕРБ/ЕНП Ева Майдел се срещна с Ричард Гинграс - глобален вицепрезидент на технологичния гигант „Гугъл“ по време на пленарната сесия в Страсбург. Двамата обсъдиха мерките за справяне с фалшивите новини и дезинформацията в интернет. \"Повече информация не винаги означава повече информираност. Трябва да осигурим здравословна информационна среда и да се борим с разпространението на лъжи и манипулации в интернет.\", заяви Ева Майдел, съобщават от пресцентъра на ГЕРБ. По време на срещата „Гугъл“ представи своите проекти за насърчаване на качествена журналистика и по-конкретно Фонда за иновации в дигиталните новини (Digital News Innovation Fund), както и дейностите си за повишаване на медийната грамотност сред населението. \"“Гугъл“ е една от компаниите с изключително голямо въздействие върху обществото, нейните услуги – електронна поща, операционна система, интернет търсачка, агрегатор на новини и т.н. - са ежедневие за милиардите хора по света, притежаващи смартфон. Компаниите от този мащаб, но и не само, трябва да поемат своята част от отговорността за борба с дезинформацията и злоупотребите в интернет\", коментира още българският евродепутат от ГЕРБ/ЕНП. Глобалният вицепрезидент на „Гугъл“ разказа пред Майдел, че през следващите месеци компанията планира да пусне в световен мащаб проект, който развива към момента в САЩ, свързан с разпространението на фалшиви новини. Гинграс сподели, че за да намали видимостта на фалшиви новини, „Гугъл“ ще поставя по-силен акцент върху авторитетни резултати при обновяване на информацията, което ще е надграждане на подобренията, направени миналата година по отношение на търсачката. \"Приветствам всеки проект, който има за цел интернет да остане среда, където гражданите имат достъп до качествена информация. „Гугъл“ дава положителен пример и се надявам мерките да сработят възможно най-скоро, както и повече компании да оценят въздействието си върху обществото\", сподели непосредствено след срещата българският евродепутат Ева Майдел.", "date": "2019.01.17", "title": "Майдел обсъди фалшивите новини с вицепрезидента на \"Гугъл\" Ричард Гинграс"}
{"url": "https://www.24chasa.bg/novini/article/7249859", "text": "Много читатели звънят и пишат до редакцията с въпроса: \"Как да се сдобия с пропуснатите от мен първи броеве на възобновеното списание \"Космос\"?\"  Първият брой е почти напълно изчерпан, а от останалите четири има ограничени количества. Броеве могат да бъдат доставени  да ги закупите  в офиса на \"Медийна група България\" в София на Подробна информация може да получите на телефони: Можете и да се абонирате за списанието или както и", "date": "2019.01.17", "title": "Откъде да си купите пропуснатите броеве на сп. \"Космос\""}
{"url": "https://www.24chasa.bg/novini/article/7250032", "text": "Борислав Богоев е новият член на Управителния съвет на националното бюро \"Зелена карта\", научи \"24 часа\". Кандидатурата му е била лансирана от \"Булстрад\", но е подкрепена с почти пълно мнозинство от 14 гласа. Борислав Богоев е бивш зам.-председател на комисията за финансов надзор, който се ползва с добро име сред застрахователите. Нов председател на бюрото ще бъде избиран през март, твърдят запознати. То е без председател от края на миналата година, когато заради скандал с поставянето му под мониторинг, шефът на бюрото Орлин Пенев подаде оставка. До тогава трябва да убедим Европа, че нямаме проблеми със щетите в чужбина, тъй като продължаването на мониторинга може да ни създаде проблем за влизането в Шенген по суша.", "date": "2019.01.17", "title": "Борислав Богоев влезе в ръководството на бюро \"Зелена карта\", избират нов председател през март"}
{"url": "https://www.24chasa.bg/novini/article/7250043", "text": "Главната опозиционна сила във Великобритания - Лейбъристката партия, може да подкрепи втори референдум за членството на страната в ЕС, ако предложенията й за напускане на общността не бъдат взети под внимание от правителството и сценарият за излизане без сделка изглежда по-вероятен, каза партийният лидер Джереми Корбин, цитиран от Ройтерс и БТА. \"Ако правителството остане непримиримо, ако подкрепата за алтернативата на лейбъристите бъде блокирана в партийна изгода и страната се изправи пред потенциалната катастрофа на излизане без сделка, тогава наш дълг ще е да помислим за други възможности, включително тази за всенародно допитване\", каза Корбин в реч в южния крайбрежен английски град Хейстингс. Корбин каза още, че предложението на министър-председателката Тереза Мей за междупартийни преговори за ново споразумение за Брекзит е \"сензационна новина\", защото тя няма да изключва напускане на общността без споразумение. Лейбъристкият лидер отказва да се срещне с Мей, докато тя не изключи варианта с напускане без сделка.", "date": "2019.01.17", "title": "Джереми Корбин: Предложението на Мей за ново споразумение за Брезит е сензационно"}
{"url": "https://www.24chasa.bg/novini/article/7250151", "text": "12 000 лева обезщетение ще получи секретарят на Бачковския манастир Васил Апостолов заради смъртта на 18-годишната си сестра Славена, издъхнала при катастрофа, постанови ВКС. Именно това дело преобърна застрахователната практика у нас. През юни м.г. излезе тълкувателно решение на ВКС, според което право на компенсация имат не само най-близките роднини на жертви на пътя, но и братя, сестри, баби, дядовци, както и лица, емоционално свързани със загиналите. Парламентът пък прие таван от 5000 лева обезщетения за далечни роднини на жертвите. Васил Апостолов губи сестра си на 20 април 2008 г. Тогава заедно с нея на пътя за Асеновград умират още 6 души. Пловдивските магистрати присъждат обезщетение единствено на родителите на Апостолов. \"Цели 10 г. се борихме да докажем, че Васил също е претърпял болки и страдания заради смъртта на сестра си. Той се е грижил за нея, тъй като майката и бащата са били в чужбина\", обяснява адвокат Валентин Ройнов. След като окръжният съд в Пловдив отхвърля претенцията на Апостолов, защитникът му обжалва във ВКС и става причина за тълкувателното решение и преобръщане на застрахователната практика на обезщетенията за смърт при катастрофи. \"Ищецът Васил Апостолов е трябвало да понесе изцяло първоначалната тежест на случилото се, като особено зле му се е отразило разпознаването на починалата, чието тяло е било силно овъглено. От внезапната загуба на сестра си той е получил нервно разстройство, изискващо лечение. През първите години се е чувствал много зле\", посочва в мотивите си ВКС. Присъденото обезщетение е 12 000 лв., тъй като делото е заведено преди приемането на тавана от 5 хиляди.", "date": "2019.01.17", "title": "12 000 лв. за брата, преобърнал застрахователната практика за смърт на пътя"}
{"url": "https://www.24chasa.bg/novini/article/7250182", "text": "Събудени от писъците на 14-годишния си син, родители незабавно връхлитат в стаята му, където заварват страховита гледка - триметрово влечуго от вида Аметистов питон, което се е увило около ръката на момчето и се опитва да я отхапе, предаде ДПА, позовавайки се на Ей Би Си. Ужасяващата случка се е разиграла във ферма в отдалечен регион в Австралия, на 2475 километра северно от Брисбън - столицата на щата Куинсланд, предава БТА. Питоните не са отровни, но обикновено смачкват жертвите си до смърт, преди да ги погълнат. На дължина могат да достигнат до 8,5 метра. \"Поведохме борба с него, но колкото повече опитвахме да освободим сина си, толкова повече ръката му потъваше в змийската паст\", разказва майката Ема Джаксън. След 10-минутна схватка родителите най-сетне са успели да освободят ръката на сина си, след като майката е грабнала пластмасова спестовна касичка, изобразяваща птицечовка, и е използвала човката й като лост. Момчето на свой ред е споделило, че е шокирано от преживяното. Инцидентът обаче не е оставил у него страх от змии. \"Просто занапред ще бъда по-предпазлив\", казва 14-годишният Райън. Тийнейджърът е откаран в най-близката болница, където се възстановява. Родителите му казват, че Райън се чувства добре, въпреки шока. \"Учим децата си да не се боят от змии, защото те са навсякъде. Този питон обаче беше особено гладен и агресивен, и не беше склонен лесно да се откаже от плячката си\", допълва майката.", "date": "2019.01.17", "title": "Пластмасова птицечовка спаси момче, нападнато от питон"}
{"url": "https://www.24chasa.bg/novini/article/7250188", "text": "Започна третата дискусия от инициативата “Образование 4.0”. След учителите и учениците поканихме родителите - третия участник в образователния процес - за да чуем техните предложения за въвеждане на технологично и иновативно обучение в училище. Съвместният проект на “Виваком” и в. “24 часа” - “Образование 4.0” - си поставя амбициозната цел за дигитализация на образованието у нас. Идеята е уменията и активността на българските деца в интернет да се използват в рамките на учебния процес, като по този начин се повиши неговото качество и приложимост в живота.", "date": "2019.01.17", "title": "Вижте дискусията \"Родители за дигитално образование\" (Видео)"}
{"url": "https://www.24chasa.bg/novini/article/7250192", "text": "Постъпила жалба пред Комисията за защита на конкуренцията блокира обществената поръчка за избор на изпълнител на строително-монтажните работи на 20-километров участък от пътя Мездра - Ботевград, път І-1 (Е-79) лот 1 от км 174+800 до км 194+122., съобщиха от пресцентъра на АПИ. На 12 октомври м. г. Агенция „Пътна инфраструктура“ стартира обществените поръчки за избор на изпълнител при изграждането на 33 км от път I-1 между Мездра и Ботевград, обособени в два участъка - лот 1 и лот 2. Програмата предвижда строителството на направлението Видин - Ботевград да започне от една от най-сложните отсечки предвид терена, през който преминава. Поради това участъкът е разделен в два лота, за да може на обекта да се работи едновременно и да завърши в кратък срок. Пътят ще бъде с две платна с по две ленти за движение в посока, с габарит 20 м, т. е. двойно по-широко от настоящото, тъй като в момента има по една лента за движение в посока. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо. По нов терен бъдещият скоростен път ще се развива в участъците, обхождащи селата Люти дол, Типченица, Новачене и Скравена. На обхода на с. Люти дол ще бъдат построени два тунела, с дължини съответно 490 м и 340 м. Ще бъдат изградени и ремонтирани редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Пресичанията на републиканските и общинските пътища ще се осъществява чрез кръгови кръстовища „Мездра“, „Дърманци“, „Ребърково“, „Люти дол“, „Скравена“ и „Ботевград“. Предвидено е построяването на селскостопански надлези, площадки за отдих и т. н. За участъка от лот 2 - път I-1 от км 161+367 до км 174+800, който е с дължина 13,4 км, отварянето на офертите за изпълнение на строително-монтажните работи е предвидено за 25 януари 2019 г. Общата индикативна стойност на участъка между Мездра и Ботевград /лот 1 и лот 2/ е близо 302 млн. лв. без ДДС. Проектът ще се финансира със средства от републиканския бюджет. За първи път при изпълнението на обществените поръчки за строителство на двата участъка от пътя ще се приложи нова схема на плащане, която предвижда цялата стойност на договора да се разплати на изпълнителя след като бъде подписан Акт 16 за завършване на обекта и има издадено разрешение за ползване на новопостроения пътен участък. Целта е бъдещите изпълнители да работят максимално мобилизирано и да завършат обекта качествено и в кратък срок. Направлението Видин – Ботевград /167 км/ е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус“, „Тракия“ и „Струма“. С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик.", "date": "2019.01.17", "title": "Жалба блокира обществената поръчка за пътя Мездра - Ботевград"}
{"url": "https://www.24chasa.bg/novini/article/7250189", "text": "За първи път туристическият потенциал на Велико Търново ще бъде представен на международно изложение в Мадрид – туристическата борса FITUR, която е сред най-големите и популярни в цяла Европа. Богатото културно-историческо наследство на Старата столица ще бъде презентирано от Общинската туристическа агенция „Царевград Търнов“. Средновековният столичен град ще оживее в испанската столица от 23 до 27 януари, съобщиха от общината. Все повече стават испанските туристи във Велико Търново. Само през миналата година посетителите от Иберийския полуостров, разгледали музейните обекти, са близо 17 000 и са с 23% повече спрямо 2017 година. Участието на общинската туристическа агенция „Царевград Търнов“ на изложението FITUR е предпоставка за още по-силен интерес на испанците към Старата столица през настоящия сезон. Борсата в Мадрид се провежда от 1981 година нас и е сред най-значимите събития в областта на туризма както в Испания, така и в световен мащаб. Всяка година във форума се представят над 100 държави, множество туристически агенции и асоциации. През миналата година потенциалът на Велико Търново бе представен на три туристически изложения извън България – в Унгария, Румъния и Русия. Маркетингът дава резултат и за последните 12 месеца има между 9 и 15% ръст както на туристите от тези три държави, така и от цяла Европа.", "date": "2019.01.17", "title": "Велико Търново се представя на най-голямото туристическо изложение в Мадрид"}
{"url": "https://www.24chasa.bg/novini/article/7250217", "text": "Президентът на Русия Владимир Путин заяви днес в Белград, че близките връзки и духовната близост на сръбския и руския народ помагат в изграждането на бъдещето и благодари на \"братския сръбски народ\" за топлия прием, съобщи Бета. Преди срещата със сръбския президент Александър Вучич Путин каза, че стокобменът между двете страни е нараснал на два милиарда долара и е добре, че отношенията са все по-добри. Радвам се, че имам възможност да посетя приятелска и братска Сърбия и да разговаряме за това какво е свършено и какво още може да се свърши, заяви Путин. Руският лидер благодари на Вучич за ангажирането му в развитието на двустранните отношения, предава БТА. Президентът на Русия пристигна днес на еднодневно посещение в Сърбия, по време на което ще бъдат подписани над 20 споразумения и ще бъде разгледано политическото и икономическото сътрудничество, а главни теми, както се очаква, ще бъдат Косово и ситуацията в региона. Путин кацна на летище \"Никола Тесла\" в Белград в 13:15 часа при мощни мерки за сигурност. Неговият президентски самолет бе ескортиран над сръбското въздушно пространство от самолети МиГ-29, които той наскоро дари на Сърбия. Путин бе посрещнат в сръбската столица със звън на църковни камбани, оръдейни залпове и привърженици, развяващи сръбски и руски знамена, предаде АП. Путин и неговият домакин, сръбският президент Вучич, възхвалиха отношенията между двете страни в кратки, излъчвани по телевизията изявления. Вучич благодари на Русия за подкрепата на териториалната цялост на Сърбия и добави, че независимо от това колко е малка Сърбия, тя е надежден партньор на Русия, отбелязва АП. Путин днес заедно с Вучич положи венци на Гробището на освободителите на Белград, а след това на Паметника на червеноармееца. В Гробището на освободителите на Белград са погребани бойци от Народноосвободителната армия на Югославия и войници от съветската Червена армия, които са дали живота си за освобождаването на Белград през 1944г., отбелязва агенция Бета.", "date": "2019.01.17", "title": "Путин: Радвам се, че имам възможност да посетя приятелска и братска Сърбия"}
{"url": "https://www.24chasa.bg/novini/article/7250238", "text": "Руският телекомуникационен регулатор \"Роскомнадзор\" съобщи, че е изпратил на британския радио- и телевизионен обществен оператор Би Би Си искане да предостави документи, които да изясняват собствеността му, предаде \"Интерфакс\", цитирана от  . Данните, предоставени от медията, не са били достатъчно \"изчерпателни\", смята регулаторът според агенцията. Миналата седмица \"Роскомнадзор\" обяви, че проверява за случаи на \"терористична пропаганда\", след като преди месец започна проверка на Би Би Си (включително онлайн изданието му). В съобщението се уточняваше, че проверката е \"свързана с решенията на британския регулатор \"Офком\" за нарушения на правилата на излъчване\" от страна на канала RT (допреди няколко години познат под името Russia Today). Сведенията, които търси \"Роскомнадзор\" в момента, трябва да помогнат да се отговори и на въпроса дали Би Би Си спазва закона, ограничаващ участието на чуждестранен капитал в руски медии.", "date": "2019.01.17", "title": "Москва отново пита Би Би Си чия собственост е"}
