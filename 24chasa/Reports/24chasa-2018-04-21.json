{"url": "https://www.24chasa.bg/novini/article/6827295", "text": "Тежките условия в затворите и арестите са посочени на първо място сред най-значимите проблеми на България в новия доклад на Държавния департамент на САЩ за състоянието на човешките права в страната ни. Докладът анализира положението в България през 2017 година. В документа се констатират сериозни проблеми като липса на независимо правосъдие, корупция на всички нива на управлението, трафик на хора, както и насилие срещу етнически малцинства. Държавният департамент на САЩ отчита, че българските власти са предприели мерки за осъждане и наказание на служители от силите за сигурност, нарушили човешките права, но действията им са недостатъчни и безнаказаността остава проблем. Парламентарните избори в България през март миналата година преминаха без каквито и да било сериозни нарушения, отчита Държавният департамент. Гражданските власти поддържаха ефективен контрол върху силите за сигурност, гласи друга положителна констатация в доклада.", "date": "2018.04.21", "title": "САЩ: Арестите и затворите  са проблемите в България (Обзор)"}
{"url": "https://www.24chasa.bg/novini/article/6827308", "text": "Татуировка на крака е сред отличителните белези на неизвестния, метнал бомбичка, която рани 2-ма полицаи по време на мача ЦСКА-“Левски” на 18 април. Мъжът е носел маска на лицето си, а камерите на стадиона са заснели само откъде идва бомбичката - сектор “Б”, но не и точният извършител. Преди да се взриви до врата и да пръсне стъклопакета, да рани 24-годишната жандармеристка Гергана Зашева и неин колега  , бомбичката е летяла около 50 м. Полицайката е била в буферната зона зад портата и парче стъкло от 4 мм се забило в окото ѝ. За щастие след операция в ИСУЛ зрението ѝ бе спасено. Предстоят обаче още операции. Веднага след мача полицията почнала да търси извършителя сред феновете на “Левски”. Според неофициална информация от МВР търсили мъж между 22 и 26 г., който имал татуировка на крака. Такива обикновено си правят привържениците на “сините” от фракцията “София-запад”. В районните за проверки бяха отведени над 60 души, но засега няма задържан. Проверки е имало и за следи от взривното вещество. Смята се, че то е било направено от миниум и бронз. Веществата са били смесени на трибуните, предполагат полицаи. Затова и бомбата не е била открита при тараша преди мача. Заради инцидента в петък МВР и спортното министерство обсъждаха нови мерки за борба с футболното хулиганство. Сред тях влизат повече камери и законодателни промени.  “Готов съм и ще пазя и следващия мач между ЦСКА и “Левски” в сряда.” Така отговори на въпрос на “24 часа” жандармеристът Петър Иванов, който е вторият пострадал от бомбичка по време на дербито на 18 април.  Иванов бил с Гергана и други колеги в т. нар. буферна зона на стадиона, която разделя двете агитки. “Не видяхме нито откъде идва, нито бомбата. Чухме взрив и от този момент започнахме да оказваме първа помощ на колежката, аз после установих раните по себе си”, разказа униформеният, който от 16 г. работи в жандармерията. Едва по-късно разбрал, че има травми по лицето и роговицата на дясното око. Вече обаче се чувствал “горе-долу добре” и не е обсъждал инцидента с колегите си. Инцидентът в сряда е първият, в който служителят на МВР пострадал по време на мач. Преди време обаче метнато от демонстранти стъкло по време на протест го одраскало по ръката. Жандармеристът не може да каже кое е по-трудно - да пази мачове или протести. “И в двата случая има недобронамерени. Оценявам, че има някакъв риск”, посочи той. Смята, че за да не се стига до подобна агресия, може би трябва повече контрол. Ключово обаче било друго. “Най-вече хора, които посещават футболни срещи и протести, да мислят и да осъзнават, че в същото време от другата страна може да е техен роднина или приятел”, казва Иванов. Случвало се и да го обиждат, но се справял с много търпение. “Бях изненадана, за съжаление. Бях разочарована. Едно и също нещо се повтаря постоянно. И нищо не може да се направи, това е ужасно.” Думите са на Гергана Орлова, която преди 15 г. също като съименничката си пострада от бомбичка по време на мач на ЦСКА срещу “Галатасарай”.  “Още не съм възстановена, имайки предвид, че бях толкова време в кома, имах 17 операции, все още ми предстоят. От травмата имам епилепсия, която продължава, имам пареза. Никога не съм си представяла, че ще остана инвалид. Никога не съм си представяла, че всекидневно ще съм на лекарства и ако забравя да ги изпия, ще се случи нещо ужасно”, сподели Орлова пред bTV. За случилото се Гергана вини държавата. Тогава извършителят бе хванат веднага. Евгени Илиев обаче бе на 16 г. и направи самопризнания. Затова се измъкна с условна присъда. “Беше осъден и да даде дадена сума. 15 години държавата нищо не направи, за да се спази това... Постоянно адвокатите и частните изпълнители го търсят, той постоянно бяга”, разказа Орлова. ", "date": "2018.04.21", "title": "Хвърлилият бомбичка по Гергана - с татус на крака (Обзор)"}
{"url": "https://www.24chasa.bg/novini/article/6827433", "text": "Строителният предприемач Александър Ваклин разказа пред  , че Иванчева сама е поискала парите. Според него, тя сама е определила и мястото, и времето за получаването на сумата. Според адвокатката на заместничката на Иванчева обаче, има разминаване в датите от постановлението на прокуратурата. Според нея излиза, че парите за подкупа са белязани още преди да е подаден сигнал, че са поискани. „Поискани са на 13-ти април, а са предоставени на втори април”, твърди адвокат Ирен Савова. Александър Ваклин е сигурен, че разминаване няма. „Адвокатите, когато са чели делото, не са прочели правилно датите. Да прочетат и ще видят техническа грешка”, казва той. Бизнесменът не се съмнява, че има достатъчно доказателства срещу кметицата и нейната заместничка. „Доказателствата са неоспорими”, подчерта той. В понеделник защитниците на Иванчева и заместничката й ще обжалват оставането им в ареста.", "date": "2018.04.21", "title": "Ваклин: Иванчева сама поиска парите. Адвокатка: Има разминаване в датите (Видео, обзор)"}
{"url": "https://www.24chasa.bg/novini/article/6827441", "text": "Около 1500 души, сред които четирима бивши президенти на САЩ и първата дама Мелания Тръмп, присъстваха на траурната церемония на бившата първа дама Барбара Буш, която почина във вторник на 92 години, предадоха Франс прес и ТАСС. Барбара Буш оставя след себе си съпруга си, 93-годишният Джордж Хърбърт Уокър Буш (президент от 1989 до 1993 г.), петима синове, сред които Джордж Уокър Буш (президент от 2001 до 2009 г.), 17 внуци и седем правнуци, предава БТА. Бившите президентски двойки от Демократическата партия Барак и Мишел Обама и Бил и Хилари Клинтън присъстваха на церемонията в епископалната църква \"Сейнт Мартин\" в Хюстън, щата Тексас. Присъстваха и десетки бивши сътрудници на американската администрация, включително бившият държавен секретар Кондолиза Райс и министърът на отбраната от 2006 до 2011 г. Робърт Гейтс. Доналд Тръмп бе представляван от съпругата си Мелания. Самият той според Белия дом не присъства, за да се избегнат смущенията от допълнителните мерки за сигурност и от уважение към семейство Буш. Не е нещо необичайно действащи президенти да не присъстват на погребението на известни лица, отбелязва АФП. Доналд Тръмп увери днес в Туитър, че \"в мислите и молитвите си е с цялото семейство Буш\". Милиардерът републиканец многократно е критикувал семейство Буш, които не го подкрепиха , когато бе кандидат-президент през 2016 г. В траурното си слово историкът Джон Мичъм напомни, че Барбара Буш е една от двете жени в историята на САЩ, която е съпруга на един президент и майка на друг. Другата е Абигейл Адамс (1744-1818), съпруга на втория президент на САЩ Джон Адамс и майка на шестия президент Джон Куинси Адамс. Бракът между Барбара Буш и Джордж Буш баща е продължил 73 години - най-дългият президентски брак в историята на САЩ. Барбара Буш е основател на едноименната фондация за борба с неграмотността. По време на управлението на Джордж Буш баща (1989-1993) Барбара Буш бе особено почитана от американците. Според допитвания тя понякога е имала по-висок рейтинг от самия президент. Бившата първа дама е била уважавана от всички политически сили за своята дипломатичност и умение да постига компромиси. Барбара Буш ще бъде погребана на територията на президентската библиотека на Джордж Буш баща в Колидж Стейшън, щата Тексас.", "date": "2018.04.21", "title": "Четирима бивши президенти на САЩ и Мелания Тръмп изпратиха Барбара Буш"}
{"url": "https://www.24chasa.bg/novini/article/6827451", "text": "Полицията в София арестува лице, заподозряно за раняването на двама полицаи с бомбичка на мача Левски – ЦСКА по-рано тази седмица, съобщи  . Предполагаемият извършител е задържан при операция на СДВР тази вечер. За момента от МВР не дават подробности за самоличността на задържания. Близки до разследването твърдят, че той е привърженик на футболен клуб Левски. Подробности за акцията вероятно ще бъдат дадени утре.", "date": "2018.04.21", "title": "Задържаха заподозрян за раняването на двамата полицаи на мача Левски - ЦСКА"}
{"url": "https://www.24chasa.bg/novini/article/6827445", "text": "Президентът на Армения Армен Саркисян днес вечерта отиде на \"Площада на републиката\", в центъра на Ереван, за да се срещне с лидера на протестиращите Никол Пашинян. Това стана на фона на демонстрации срещу премиера на страната, в които участват хиляди арменци, предаде Франс прес. С пристигането си Саркисян, който бе придружаван от бодигардовете си, стисна ръката на Пашинян, който е депутат и лидер на опозицията. След това двамата разговаряха десетина минути, уточни Франс прес. Срещата става на фона на протестите, които разтърсват страната девети пореден ден. Те са срещу бившия президент, който неотдавна бе назначен за премиер, Серж Саркисян. Двамата Саркисян нямат роднинска връзка припомня АФП. Амрен Саркисян, който положи клетва миналата седмица, днес изрази силна тревога от отказа на Пашинян да започне политически диалог с премиера Серж Саркисян, който отправи това предложение, предаде БТА. \"Готов съм да се срещна с депутата Никол Пашинян, за да намалим напрежението в страната чрез диалог между политическите сили\", обяви в комюнике арменският президент. Пашинян отговори, че предлага на Армен Саркисян да се срещнат на мястото на протестите. Демонстрантите обвиняват Серж Саркисян, 63-годишен бивш военен, който е \"силният човек\" в Армения повече от 10 години, че не е намалил бедността и корупцията, в момент, когато националната икономика остава в ръцете на олигарси, отбелязва Франс прес. Делът на бедните в бившата съветска република е бил 29,8 процента през 2016 г., при 27,6 процента през 2008 г., а брутният вътрешен продукт на глава от населението е 3770 долара - почти колкото и преди 10 години.", "date": "2018.04.21", "title": "Арменският президент се срещна с протестиращите и с лидера на опозицията"}
{"url": "https://www.24chasa.bg/novini/article/6827283", "text": "Йоанис Бонев и Нико Ганчев, които в продължение на 20 години живяха като призраци без документи за самоличност на гръцкия остров Крит, са вече и с български актове за раждане. След намеса на българското посолство в Атина двамата вече могат да кандидатстват за български документи за самоличност и да живеят като нормални хора. От дипломатическата ни мисия поискаха актовете им за раждане от гръцките общини, които бяха преведени служебно и изпратени чрез Министерството на външните работи до съответните общини в България - Камено и Септември. Гръцките актове за раждане бяха пресъставени от служител на ГРАО у нас и така бяха издадени български удостоверения за раждане. Историята на Йоанис Бонев започва през 1998 г. Ражда се българче близо до Каламата в Гърция, но родителите не го записват с име, а само с фамилията на майката от Бургас. Когато навършва 6 години, родителите сключват граждански брак, дават му име и го вписват с него и с фамилията на бащата в Гърция. Когато детето става на 10 г., майката напуска съпруга и детето си. Бащата получава попечителство и продължава да се грижи за него. Поради липса на пари семейството не е регистрирало раждането на детето, както и брака си. Майката използва тази възможност и се омъжва в България. Приема фамилията на втория си съпруг, с която и умира на 42 г. през 2017 г. През всичките тези години бащата прави опити да се свърже с майката, но тя се укрива. Преди да навърши 18 г. синът му, бащата многократно се интересува как да узакони детето си, но винаги му отговарят, че не става без съгласието на майката. След като момчето навършва пълнолетие, нещата стават още по-сложни. Не е регистрирано в България, няма ЕГН и акт за раждане. Не може да се регистрира, защото няма документ за самоличност и не може да премине граница, нито да упълномощи някой за това. Майката е мъртва с недекларирано дете, а вторият ѝ съпруг се води единствен роднина. Аналогична е и историята на втория младеж - Нико Ганчев. Той се ражда близо до Атина преди повече от 20 г., а година по-късно на белия свят се появява и неговата сестричка. Техните родители обаче също не ги регистрират. Децата са оставени в дом, прехвърляни са от една институция на друга. Само сестричката му е спасена - взема я приемно семейство, дава ѝ гръцко име и я осиновява. Братът обаче продължава сам живота си - без родители и роднини. Съвестни служители в различни гръцки държавни институции няколко години се опитват да издирят родителите му. Целта е една - да получи документи. Няколко пъти са правени контакти с българската полиция от гръцката прокуратура, майката е открита и уведомена. Така и не се стига обаче до издаване на акт за раждане. След сигнал, подаден към българското посолство от председателя на българското дружество на остров Крит Петър Анастасов, от дипломатическата мисия в Атина успяха да се преборят с бюрократичните спънки и да узаконят двете български деца.", "date": "2018.04.21", "title": "Дипломатическа победа! Узакониха 2-ма българи, живели 20 г. като призраци на остров Крит"}
{"url": "https://www.24chasa.bg/novini/article/6827371", "text": "Инспекторите на Организацията за забрана на химическите оръжия (ОЗХО) посетиха едно от местата на предполагаемата химическа атака от 7 април в сирийския град Дума, съобщи пресслужбата на организацията, цитирана от ТАСС и Ройтерс. Експертите са събрали проби, които ще бъдат транспортирани до Холандия, а оттам ще отидат в мрежата от лаборатории на ОЗХО за анализ, предава БТА. ОЗХО ще направи оценка на ситуацията и ще реши дали е необходимо второ посещение в Дума. Екипът на ОЗХО ще се постарае да установи дали в Дума са използвани химически вещества и какви. Те нямат мандат да определят коя от страните в сирийския конфликт ги е използвала, отбелязва Ройтерс.", "date": "2018.04.21", "title": "Инспекторите на ОЗХО взеха проби от Дума за разследването на химическата атака"}
{"url": "https://www.24chasa.bg/novini/article/6827317", "text": "Бабата на председателя на енергийната комисия в парламента и депутат от ГЕРБ Делян Добрев е била блъсната в четвъртък следобед от съсед, докато маневрирал на заден ход, научи “24 часа”. Възрастната жена отивала до пазара близо до дома си в Хасково. Тя била трудноподвижна и не успяла да се предпази от колата. Шофьорът, който не я е видял, е дал проба за алкохол. Жената е приета в неврохирургията с травма на главата и със счупен крак. Първоначално е била с опасност за живота, но в събота следобед вече е била стабилизирана и е контактна.", "date": "2018.04.21", "title": "Шофьор блъсна бабата на Делян Добрев на заден ход"}
{"url": "https://www.24chasa.bg/novini/article/6827383", "text": "Един човек е загинал в град Митишчи край Москва в резултат на бурните ветрове, връхлетели руската столица и Московска област, предаде ТАСС. В Туитър московският кмет Сергей Собянин съобщи, че броят на пострадалите в руската столица е нараснал до 12 души. Лекарите не са успели да спасят момиченцето, което е било хоспитализирано и е било в крайно тежко състояние, предава БТА. Изказвам дълбоките си съболезнования към родителите, допълни Собянин. Според официални данни в Москва и Московска област пострадалите от влошените метеорологични условия са 20, уточни ТАСС.", "date": "2018.04.21", "title": "Лошото време в Русия взе жертва, в Москва 12 са пострадали от ветровете"}
{"url": "https://www.24chasa.bg/novini/article/6827399", "text": "Стотина активисти на крайнодясното движение \"Женерасион идантитер\" се изкачиха тази сутрин до прохода Ешел във френските Алпи, \"за да бдят нито един незаконен мигрант да не навлезе във Франция\", предаде Франс прес. Този проход е стратегически пункт за преминаване на незаконни мигранти от Италия, каза за АФП говорител на движението - Ромен Еспино, критикувайки \"липсата на смелост на властите\". \"С малко воля, имиграцията и границите могат да бъдат контролирани\", добави той. Групата от активисти се състои главно от французи, но в нея има също италианци, унгарци, датчани, австрийци, британци и германци, предава БТА. Намерението на активистите беше да очертаят \"символична граница\" с пластмасова строителна мрежа и да прекарат нощта в прохода. \"Целта е да обясним на евентуалните мигранти, че нехуманно всъщност е да караш хората да вярват, че прекосяването на Средиземно море или преминаването през снежните Алпи е напълно безопасно. Това е заблуда\", каза Еспино. \"Тези хора няма да намерят Елдорадо, това е неморално. Онези, които плащат за това, са французите\", подчерта той. Проходът Ешел се намира на надморска височина от 1762 м и на 6 км от границата с Италия. От една година френският департамент От Алп регистрира значителен приток на млади мигранти, предимно от Гвинея и Кот д'Ивоар. Според френските власти през 2016 г. в Италия са били върнати 315 незаконно пребиваващи, а през 2017 г. - 1900. Снощи френският министър на вътрешните работи Жерар Колон каза, че миграционният натиск по френското-италианската граница продължава да е силен и припомни, че през 2017 г. е бил отказан достъп на 50 000 души.", "date": "2018.04.21", "title": "Активисти искат да блокират проход във френските Алпи, за да не влизат мигранти от Италия"}
{"url": "https://www.24chasa.bg/novini/article/6827407", "text": "Служител от Международния комитет на Червения кръст (МКЧК), ливанец по произход, бе застрелян днес в Йемен - страна, опустошена от война, която се води повече от три години, съобщи организацията, цитирана от Франс прес. Директорът на МКЧК за Близкия изток Робърт Мардини написа в Туитър, че е \"шокиран, възмутен и наскърбен от убийството на (своя) колега и приятел Хана Лахуд в Таез\", Южен Йемен. МКЧК осъжда най-остро този безумен акт, посочи той и от името на персонала изрази съболезнования към семейството на загиналия, живеещо в Ливан, предаде БТА. Според Червения кръст младият хуманитарен служител, отговарял за програмата, насочена към затворниците, е бил застрелян от неизвестни, докато пътувал за Таез с цел да посети местно изправително заведение. Хана Лахуд веднага бил откаран в болница, където обаче не успели да го спасят. По думите на източник от болницата той е бил улучен с няколко куршума в сърцето. По-голямата част от района около Таез е под контрола на правителствени сили, но съседните зони са в ръцете на бунтовниците хуси, напомня АФП.", "date": "2018.04.21", "title": "Убиха ливанец, служител на Червения кръст, в Йемен"}
{"url": "https://www.24chasa.bg/novini/article/6827375", "text": "Няколко по-солени глоби за шофьорите нарушители са предвидени в проекта за нов Закон за движение по пътищата. Той бе публикуван за обществено обсъждане в петък. Ако бъде приет вече всеки шофьор, който мине на червено, ще трябва да плати не 100, а 150 лв. Същото увеличение важи и за водачите, които не дадат предимство на пешеходец на зебра. Двойно се увеличават глобите за неправилно паркиране - от 50 на 100 лв. Новост има и в санкциите за превишена скорост. В настоящия закон няма глоба за каране с до 10 км/ч над позволеното. Неофициално пътни полицаи признаха, че те дори давали още 10 км/ч отгоре толеранс, когато настройвали камерите, с които се установяват такива нарушения. В бъдещия закон са предвидени глоби за каране дори с 1 км/ч над позволеното. Така санкцията за шофиране с до 10 км/ч отгоре ще стане 20 лв. Останалите глоби се запазват като в сегашния закон. Източници от КАТ обясниха, че новите камери мерят точно скоростта и отпада сегашният толеранс. Шофьорите ще остават без книжка и ще ходят на изпит не само след като им вземат всички точки. Санкцията важи и при три тежки нарушения. Посочени са 7 такива - движение в насрещното по магистрала или скоростен път, в аварийната лента, шофиране с алкохол над 0,5 промила или под въздействие на наркотици, превишаване с над 50 км/ч на разрешената скорост в населено място, минаване на червено, неспазване на предимство на пешеходна пътека и организиране или участие в гонки. След като остане без книжка за повторяемост на нарушенията, водачът ще може да се яви на изпит. Това обаче ще е най-рано 2 години след отнемането на свидетелството за правоуправление.", "date": "2018.04.21", "title": "150 вместо 100 лева глоба за минаване на червено с новия закон (Обновена)"}
{"url": "https://www.24chasa.bg/novini/article/6827421", "text": "Доналд Тръмп защити личния си адвокат Майкъл Коен, който според него няма да се обърне срещу президента в съдебно разследване, предаде Франс прес. В поредица послания в Туитър Доналд Тръмп разкритикува статия във в. \"Ню Йорк таймс\". Тази статия \"иска да унищожи Майкъл Коен и отношенията му с мен с надеждата той да се обърне срещу мен\", като стане свидетел на обвинението, туитна Тръмп. Вестникът, който се позовава на няколко източника, написа днес, че Коен от години бил малтретиран от Тръмп с \"обиди, снизходителни коментари и поне на два пъти заплахи за уволнение\", предаде БТА. В отговор президентът увери, че адвокатът му е \"чудесен човек с прекрасно семейство\" и \"самостоятелен бизнесмен/адвокат, когото винаги съм ценял и уважавал\". \"Повечето хора сменят лагера, ако правителството ги остави на мира, дори това да значи, че трябва да лъжат или да разправят измислици. Съжалявам, но не си представям Майкъл Коен да направи това въпреки ужасния лов на вещици и непочтените медии!\", написа Тръмп. Майкъл Коен години наред е бил главен адвокат на Организацията Тръмп, нюйоркската фирма на милиардера, която сега се управлява от близките му, и е бил един от говорителите на предизборната му кампания. На 9 април офисът на Коен бе претърсен от американското правосъдие в рамките на разследването на специалния прокурор Робърт Мълър за евентуално съглашателство между предизборния екип на Тръмп и Русия в предизборната кампания от 2016 г. При обиска са иззети множество документи. Тръмп винаги е отричал съглашателство с руски представители за улесняване на избирането му за президент и определя разследването на Мълър като лов на вещици. Майкъл Коен освен това е обвиняван, че е потулвал редица скандали с Тръмп, включително като е платил 130 000 долара на порноактрисата Сторми Даниълс през ноември 2016 г., малко преди президентските избори, за да скрие нейна връзка с Тръмп от 2006 и 2007 година.", "date": "2018.04.21", "title": "Тръмп - сигурен, че личният му адвокат Майкъл Коен няма да се обърне срещу него"}
{"url": "https://www.24chasa.bg/novini/article/6827428", "text": "Петнайсет терористи са ликвидирани в Централно Мали при операция срещу джихадистките групировки, по време на която един войник е убит, а двама - ранени. Това съобщи днес малийската армия, предаде Франс прес. При \"прочистването\" в централния район Мопти вчера войските са взели като бойни трофеи оръжия на джихадистите и са унищожили техни мотоциклети, се уточнява в армейско комюнике, предава БТА. Въоръженият конфликт в Мали между правителствените сили и бунтовници от различни групировки, избухнал в началото на 2012 година, се свързва до голяма степен с изострянето на обстановката в съседна Либия след свалянето на Муамар Кадафи. През октомври м. г. правителството на Мали удължи с още една година извънредното положение заради продължаващата терористична заплаха в страната. През последните седмици насилието в Централно Мали се разрасна още повече, след като десетки загинаха в етнически конфликти, напомня АФП.", "date": "2018.04.21", "title": "Ликвидираха 15 терористи в Мали при операция срещу джихадистките групировки"}
{"url": "https://www.24chasa.bg/novini/article/6827245", "text": "Министърът на енергетиката Теменужка Петкова представи приоритетите в енергийния отрасъл пред участниците в Шестата политическата академия на Жени ГЕРБ - \"Политическата толерантност и консенсус в хода на Българското председателство на ЕС. Фалшивите новини и езикът на омразата - новият политически инструментариум\". Това съобщава пресцентърът на Министерството на енергетиката. \"Енергийният отрасъл трябва да се управлява по начин, който гарантира неговото устойчиво развитие в дългосрочен план. За да бъдат защитени националните интереси, решенията трябва да са последователни и икономически обосновани\", е казала министър Петкова на форума, който е във Вършец от 20 до 22 април. Петкова е подчертала, че законодателният пакет \"Чиста енергия за всички европейци\" има фундаментално значение за развитието на Европейския енергиен съюз. България си е поставила амбициозната цел да отбележи максимален напредък по досиета от пакета. Страната ни работи активно за ефективното функциониране на Енергийния съюз, при отстояване на националните интереси, е посочила Теменужка Петкова. Тя е представила текущите приоритетни теми от дневния ред на Съвета на ЕС в областта на енергийния отрасъл, сред които са сигурността на енергийните доставки, диверсификацията на източниците и маршрутите за доставка на природен газ, изграждането на енергийна инфраструктура със съседни страни, реализацията на концепцията за газоразпределителен център \"Балкан\", както и разработването на модела за регионалния електроенергиен пазар. Проектите в енергетиката са стратегически и не приключват в рамките на един мандат, затова е необходима отговорност, последователност и приемственост при изпълнение на взетите решения, е казала още министър Петкова.", "date": "2018.04.21", "title": "Петкова: Енергийният отрасъл трябва да се управлява така, че да се гарантира развитието му"}
{"url": "https://www.24chasa.bg/novini/article/6827220", "text": "В седмичното си видеообръщение германският канцлер Ангела Меркел засегна днес проблема с дефицита на висококвалифицирана работна сила в страната и призова момичетата да следват математика, физика и инженерни науки, предаде ДПА. \"Искам да кажа на младите момичета, че изборът на подобни професии ще им осигури много, много добри шансове за намиране на работа\", каза канцлерката и подчерта, че самата тя е следвала физика с \"огромно удоволствие\", предаде БТА. Меркел отбеляза, че на 26 април канцлерството организира \"Ден на момичетата\" за онези от тях, които търсят информация за възможностите за работа и кариера. Планира се подобна проява и за момчетата, допълни тя. Искаме да насърчим момчетата да се запознаят с професии като възпитател и гледач - на деца, болни или стари хора, каза Меркел. В Германия има сериозен недостиг на висококвалифицирана работна сила, като се очаква до 2040 г. дефицитът да достигне три милиона души. Особено остра е нуждата от хора с техническа квалификация като инженери и компютърни специалисти, както и на специалисти в областта на здравеопазването.", "date": "2018.04.21", "title": "Меркел насърчава момичетата да изучават точни науки, за да се преодолее дефицитът на кадри в страната"}
{"url": "https://www.24chasa.bg/novini/article/6827225", "text": "Германският външен министър Хайко Маас определи като стъпка в правилната посока съобщението на Северна Корея, че незабавно ще преустанови ядрените и ракетните си тестове, но добави, че Пхенян трябва да разкрие съдържанието на своята ракетна и ядрена програма, предаде Ройтерс. \"За да се навлезе в сериозен политически процес за пълното премахване на ядрени оръжия в Северна Корея е необходимо Пхенян да следва конкретни стъпки и напълно да разкрие своята ракетна и ядрена програма по начин, който подлежи на проверка\", заяви Маас, предава БТА. \"Това искане отговаря на очакванията на международната общност\", добави той.", "date": "2018.04.21", "title": "Германия: Северна Корея трябва да разкрие своята ракетна и ядрена програма"}
{"url": "https://www.24chasa.bg/novini/article/6827235", "text": "Инспектори на Организацията за забрана на химическите оръжия (ОЗХО) посетиха тази сутрин сирийския град Дума, арена на предполагаемото химическо нападение от 7 април. Това съобщи външното министерство на Русия, цитирано от Франс прес. Екипът на ОЗХО бе пристигнал в Сирия на 14 април. Началото на проверката се забави, което бе обяснено по-специално със съображения за сигурност, предава БТА. Министърът на отбраната на САЩ Джим Матис обвини сирийското правителство, че \"това забавяне е наложено на делегацията от режима\" с цел \"да се прочистят доказателствата, преди разследващият екип да получи достъп\". Сега обаче \"сигурността на персонала на ОЗХО бе гарантирана не само от сирийската страна, но и от командването на руския контингент в Сирия\", се казва в комюникето от Москва. \"Очакваме инспекторите от ОЗХО да разследват възможно най-безпристрастно всички обстоятелства на събитията в Дума и да изготвят обективен доклад\", изтъкна руската дипломация. \"Още повече че става дума за първото посещение на мястото на предполагаем химически инцидент в историята на т. нар. сирийско химическо досие\", се подчертава в комюникето. \"До момента ОЗХО и ООН се задоволяваха да разследват от разстояние въз основа на данни, предоставяни от противници на официалните власти\" в Сирия, се допълва в комюникето.", "date": "2018.04.21", "title": "Международните експерти по химическите оръжия инспектират Дума"}
{"url": "https://www.24chasa.bg/novini/article/6827237", "text": "Автомагистрала „Хемус“ ще бъде изцяло готова през 2024 година, а финансирането през годините ще осигуряваме от приходите от тол системата, която ще заработи от следващата година. През 2023 година ще бъдат готови автомагистралите „Струма“ и Русе – Велико Търново. През октомври тази година, осем месеца предсрочно, ще бъде пуснат и Лот 3.3 на АМ „Струма“ от Сандански до Кресна. Това съобщиха от пресцентъра на ПП ГЕРБ. Това съобщи днес министърът на регионалното развитие и благоустройството Николай Нанков по време на шестата политическа академия на жени ГЕРБ в град Вършец. В процес на изграждане е лот 3.1. на АМ „Струма“. В процес на изграждане са 9,3 км от “Хемус” от Ябланица до Боаза, чието строителството стартира на 27 март т.г. В момента се извършва проектиране на 16,3 километровия участък от пътен възел „Белокопитово“ до пътен възел “Буховци“. Проектират се и 50 километра от Боаза до пътя Плевен – Ловеч, като се очаква през тази година да стартират търгове за изграждането на участъците от Боаза до п.в. „Дерманци“, от - п.в. „Дерманци“ до п.в. „Каленик“ и от п.в. „Каленик“ до пресичането с Плевен-Ловеч. Ще бъдат обявени и процедури за инженеринг на 85 км от пътя Плевен – Ловеч до Русе-Велико Търново, разделен на три подучастъка. Протестиращите направиха видими усилията на правителството за изграждането на пътя Видин – Ботевград, който е и ангажимент в управленската ни програма, за което им благодаря, подчерта Нанков.", "date": "2018.04.21", "title": "Министър Нанков: През 2024 г. ще пътуваме по АМ „Хемус“ от София до Варна"}
{"url": "https://www.24chasa.bg/novini/article/6827250", "text": "Бизнесът трябва да приветства извънредното положение в Турция, защото то предпазва от тероризъм и предотвратява стачки на работниците, заяви днес турският президент Реджеп Тайип Ердоган, цитиран от Ройтерс и ДПА. Парламентът тази седмица гласува за удължаване на извънредното положение, въведено след неуспешния опит за преврат през юли 2016 г., за още три месеца. Това е седмо удължаване на извънредното положение, предава БТА. \"Режимът на извънредно положение засяга единствено терористите. То също така предотвратява стачки на трудещите се (...) Това е борба срещу тероризма\", посочи Ердоган на среща с бизнесмени в Истанбул. Удължаването на извънредното положение е критикувано както от правозащитни организации, така и от западните съюзници на Турция. Основната бизнес асоциация в страната също призова за бързо приключване на този режим. \"Нашите предприемачи казват, че извънредното положение трябва да бъде премахнато, това ни тревожи ... Ние ще удължаваме извънредното положение заради мира в нашата страна, да, ще го направим, дори за десети път, ако се налага\", подчерта още държавният глава. Ердоган настоя също, че инвестициите в Турция не са засегнати от режима на извънредно положение.", "date": "2018.04.21", "title": "Ердоган: Извънредното положение е добро \nза икономиката и пази от тероризъм и стачки"}
{"url": "https://www.24chasa.bg/novini/article/6827255", "text": "Сигурността в публичните пространства и културното наследство в европейските градове ще влязат в Градския дневен ред на ЕС като теми за създаване на партньорства. Това стана ясно по време на заседание на генералните директори, отговорни за градските въпроси в ЕС, което е в София под председателството на заместник-министър Деница Николова, съобщава пресцентърът на Министерството на регионалното развитие и благоустройството (МРРБ). Срещата беше посветена на изпълнението на Градския дневен ред на ЕС, а домакин беше МРРБ, в чиято компетентност са въпросите за териториалното сближаване и градската политика, се посочва в съобщението. Припомня се, че Градският дневен ред на ЕС е одобрен с Пакта от Амстердам през май 2016 г. В центъра му е развитието на 12 партньорства, свързани със съвременните предизвикателства, пред които градовете са изправени. Общите проблеми на европейските градове, свързани с миграционен натиск, влошена градска инфраструктура, околна среда и висока безработица, са сред темите, по които се търсят общи решения за развитието и бъдещето на градовете. Партньорствата дават възможност на градовете, регионите, държавите-членки, институциите на ЕС и заинтересованите страни да работят заедно, за да намерят общи начини за подобряване на градските райони в ЕС. Те са насочени и към улесняване на достъпа до финансиране от ЕС, насърчаване на комбинирането на средства от различни фондове на ЕС. България партнира по четири от темите чрез участието на три български града - София (по темата \"Дигитален преход\"), Бургас (\"Градска мобилност\") и Габрово (\"Иновативни обществени поръчки\"), както и Министерството на околната среда и водите (по темата \"Адаптиране към климата). На заседанието зам.-министър Николова е отбелязала, че са направени общо 21 предложения от държавите-членки за включване на нови теми. \"Проучване показа, че има мнозинство за разширяване на броя на партньорствата над 12. За да направи крачка напред, Българското председателство систематизира предложените нови теми и обедини подобни, които имат потенциал да бъдат реализирани заедно и по интегриран начин\", е коментирала тя. Държавите-членки се обединиха около решението да започне подготовката на две нови партньорства - Сигурност в публичните пространства и Културата и културното наследство, които са в напреднал етап, информират от МРРБ. Срещата е със специален фокус върху Градския дневен ред на ЕС, тъй като той заема все по-важно място в приоритетите на държавите-членки и на европейските институции, свързани с градските въпроси. Според нас това е подходящ подход, за да се съсредоточи вниманието върху Градския дневен ред на ЕС и неговия механизъм за изпълнение, както и върху цялостния напредък, е казала Николова.", "date": "2018.04.21", "title": "Нови партньорства за сигурността на публичните места обсъждат в дневен ред на ЕС"}
{"url": "https://www.24chasa.bg/novini/article/6827262", "text": "Трима души, сред които тримесечно бебе, бяха хоспитализирани днес в Москва заради рани, получени при падане на дърво, съборено от силни ветрове, предаде ТАСС. Московските власти предупредиха за влошаване на метеорологичните условия. В руската столица се очаква буря със скорост на вятъра до 25 метра в секунда и рязко понижение на температурата, предава БТА. Кметът на Москва Сергей Солянин се обърна към жителите с молба да бъдат изключително внимателни. В страницата си в Туитър той написа, че службите за гражданска защита са в пълна готовност.", "date": "2018.04.21", "title": "Трима, сред които тримесечно бебе, пострадаха в Москва заради силни ветрове"}
{"url": "https://www.24chasa.bg/novini/article/6827302", "text": "Земетресение с магнитуд 4,9 е регистрирано в Северна Гърция миналата нощ в района на Халкидики. Епицентърът бил в Егейско море, на 95 км югоизточно от град Солун в района на Пелене. От Националния институт по геофизика, геодезия и география съобщиха, че земетресението не е усетено в България. Трусът е регистриран в 3,20 часа в събота на дълбочина 10 км и на 6 км източно от Палиури на полуостров Касандра на Халкидики. В 4,34 часа последвал втори трус с магнитуд 4,1. Няма данни за пострадали и щети. ", "date": "2018.04.21", "title": "Трусове люляха Халкидики с  магнитуд 4,9 и 4,1 (обзор)"}
{"url": "https://www.24chasa.bg/novini/article/6821484", "text": "Тлеещият конфликт в Босна и Херцеговина, а не разширяване на войната в Сирия е истинската заплаха за сигурността на България. Това обясниха български дипломати и военни експерти пред “24 часа”. Военните удари на САЩ, Великобритания и Франция в Сирия увеличиха тревогата, че се разпалва конфликт, който може да се пренесе в съседните страни и дори да стигне до България. Това е невъзможно, доста по-сигурно страната ни ще бъде засегната от нова война в Босна. Тя обаче ще е в по-далечно бъдеще, обясниха те. И все пак актуален остава въпросът какво прави България в случай на война и кой би трябвало да се мобилизира, след като задължителната наборна казарма отпадна през 2007 г. Обявяването на военно положение е уредено в Закона за отбрана и въоръжените сили на Република България. Това става с указ на президента или с решение на депутатите от Народното събрание. Гражданите се информират по всички средства за масово осведомяване. Военно положение се обявява в два случая - ако има нападение срещу страната ни или при необходимост от неотложно изпълнение на международни задължения  . При внезапно въоръжено нападение пък не се чака обявяване на военно положение. Тогава незабавно се предприемат мерки. В ситуация на война отбраната на страната и вътрешният ред преминават под ръководството на върховния главнокомандващ. За да подпомогне дейността му, президентът сформира Върховно главно командване, в което участват премиерът, всички министри, началникът на отбраната и др. В случай на война ще бъдат мобилизирани всички мъже и жени от 18 до 55 години, които обаче са преминали военно обучение. Това са хората служили в армията, изкаралите наборно или доброволно военно обучение. Задължително се мобилизират и редки специалисти като лекари. За доброволния е определено да бъде от 3000 души и в него влизат хора, които сами са пожелали да минат курс на обучение за начална или специална военна подготовка. То продължава един месец, след което се полагат изпити, клетва и тогава доброволците се зачисляват към резерва. Всяка година те минават на допълнителни курсове, а за усилията си получават веднъж в годината една месечна заплата в размер, отговарящ на специалността, която имат. Подобно обучение преди месец завърши още една група в Плевен. Въпреки че Причината да не може да се запълни бройката от 3000 души е, че повечето от желаещите са работещи, а за работодателите отсъствието им от работа се оказва проблем и не ги пускат. В момента броят на хората, които отговарят на условията за мобилизиране, е достатъчен за нуждите на страната, но след 5-6 години ще стават все повече тези, които не са служили, нямат военна подготовка или са над 55 години. Тогава нуждата от запълване на доброволния резерв ще стане по-голяма. Затова сегашният министър на отбраната Красимир Каракачанов настоява да се въведе доброволна военна служба, която да се узакони. За да мотивира младите хора да се запишат, министърът предложи те Министерството на отбраната и в държавната администрация. За да се избегне възможността работодатели да ограничават служителите си, които искат да служат доброволно, ако тази дейност се узакони, може да не им се дава възможност да ги уволняват. Друг проект, който министерството подготвя, е създаване на Военновъздушно училище в Долна Митрополия. Очаква се проектът да бъде внесен за одобрение в Народното събрание. Зад него застават и президентът Румен Радев, и правителството. Проектът цели да създаде повече кадри за нуждите на бойната ни авиация, както и за гражданската. За функционирането на Военновъздушното училище ще са необходими малко над 5 млн. лв. на година. Въпреки че страната ни е подготвена за военни действия, днешната война ще бъде много по-различна от тази, която сме виждали по филмите от Втората световна война например, твърдят специалистите. Специално за България тя ще бъде в която ще имаме основна задача да пазим обекти като АЕЦ “Козлодуй”, големи инфраструктурни обекти, магистрали, структуроопределящи заводи и големи градове. При евентуален военен конфликт, България като член на НАТО може да разчита и на допълнителна помощ от всички останали държави членки. Според чл. 5 от Вашингтонския договор, ако една страна - членка на НАТО, бъде нападната, всички други трябва да я подкрепят. По тази причина от 12 май 2016 г. страната ни е под ракетния щит на НАТО. Сто процента от територията ни попадат в обхвата му. Това стана след като американците активираха противоракетна система в Румъния. Целта му е противодействие срещу евентуална заплаха с междуконтинентални балистични ракети  . За да бъде ефективна защитата, всичко е въпрос на секунди. НАТО използва мрежови сензори и приемници, които засичат изстрелването на ракетата и определят накъде е насочена. Те са разположени както в морето, така и на суша. Допълнително за прехващането на вражески ракети се използват и специално предназначени за това сателити. След което най-добрият възможен прехващач неутрализира вражеската заплаха още докато тя се намира във въздушното пространство. В допълнение на това България разполага и с две морски и с три въздушни бази, които, разбира се, преди са били много повече. Въздушните бази се намират в Южна България - в Пловдив, в село Граф Игнатиево, където са изтребителите  , в Крумово, където е вертолетната база  , и в Ямбол, където е щурмовата база  Морските бази са две - във Варна и до Созопол.", "date": "2018.04.21", "title": "Мобилизират при война мъже и жени до 55 г."}
{"url": "https://www.24chasa.bg/novini/article/6827307", "text": "Решението бе незабавно приветствано от президента на САЩ Доналд Тръмп, който има планирана безпрецедентна среща на върха в скоро време със севернокорейския лидер Ким Чен Ун, предаде Франс прес, цитирана от БТА. \"От 21 април Северна Корея ще спре ядрените си опити и изстрелванията на междуконтинентални балистични ракети\", заяви Ким, според когото полигонът за ядрени изпитания в северната част на страната \"е изпълнил задачата си\", съобщи държавната агенция КЦТА. КНДР ще закрие полигона, \"за да докаже ангажимента си за прекратяване на ядрените опити\", добави КЦТА, цитирайки севернокорейския лидер. Ким обаче не спомена демонтиране на арсенала си, отбелязва АФП. \"Работата по инсталиране на ядрени бойни глави върху балистични ракети приключи\", заяви той. Съобщението идва по-малко от седмица преди планираната среща между Ким Чен Ун и южнокорейския президент Мун Дже-ин, която предшества предвидена историческа среща на върха между Ким и Тръмп, вероятно в началото на юни. Президентът на САЩ незабавно приветства съобщението на Ким Чен Ун и го определи като \"много добра новина за Северна Корея и света\". Южна Корея приветства \"значимия напредък към очакваното от света освобождаване на Корейския полуостров от ядрени оръжия\". Главният съюзник на Пхенян Китай заяви, че решението на КНДР ще благоприятства премахването на ядрените оръжия от Корейския полуостров. Русия прие севернокорейското изявление като \"важен етап към бъдещо успокояване на напрежението на Корейския полуостров\". Руското външно министерство призова Южна Корея и САЩ да вземат \"адекватните ответни мерки\" за успокояване на напрежението в региона. Шефката на дипломацията на ЕС Федерика Могерини приветства \"този отдавна очакван положителен етап\". Японският премиер Шиндзо Абе също приветства съобщението на Северна Корея. \"Важното е обаче да се разбере дали това решение ще доведе до пълен отказ от ядрените и ракетните разработки по проверим и необратим начин\", добави той. Японският министър на отбраната Ицунори Онодера малко преди това поиска да се запази максималният натиск върху Пхенян. \"Не можем да сме удовлетворени от факта, че КНДР не спомена отказ от балистични ракети с малък и среден обсег\", каза той. В Германия външният министър Хайко Маас изрази мнение, че е необходимо след това съобщение \"Пхенян да предприеме конкретни стъпки и да разреши инспекция на цялата си ядрена и ракетна програма\". Великобритания заяви, че плановете на Северна Корея да спре ядрените изпитания са положителна стъпка. В комюнике британското правителство изрази надежда, че това е израз на добра воля, предаде Ройтерс. \"Тъй като бе установено, че ядрените оръжия са в оперативна готовност, за нас вече не е необходимо да водим ядрени опити или да изстрелваме ракети със среден и голям обсег, или междуконтинентални балистични ракети\", обясни Ким Чен Ун на заседание на Централния комитет на управляващата Корейска трудова партия. Под негово ръководство Пхенян бързо напредна в оръжейната си програма, на която са наложени множество санкции от ООН, САЩ, ЕС и Южна Корея. Години наред Северна Корея водеше политика на \"едновременно развитие\" на армията и икономиката, заяви Ким. КНДР обаче вече е могъща държава и сега \"трябва да се съсредоточи върху развитието на социалистическата икономика\", добави той. Корейската трудова партия от вчера обсъжда на пленарно заседание \"нов етап в един важен исторически период в корейската революция\". Северна Корея, която миналата година изстреля междуконтинентални балистични ракети, които са в състояние да достигнат континенталната част на САЩ и проведе най-мощния си ядрен опит досега, отдавна твърди, че се нуждае от ядрено оръжие, за да се защити от американско нашествие, припомня Франс прес. Пхенян е готов да преговаря по този въпрос в замяна на гаранции за сигурността си. В сряда Доналд Тръмп предупреди, че няма да се поколебае да се откаже от предвидената среща с Ким, ако тя не е \"плодотворна\". \"Пред Северна Корея се отваря обещаващ път, ако тя извърши пълно, подлежащо на проверки и необратимо премахване на ядрените си оръжия\", заяви той. \"Ако обаче преценя, че тази среща няма да е плодотворна, няма да отидем на нея. Ако след като отида там, срещата не е плодотворна, с най-голямо уважение ще я напусна\", заяви президентът на САЩ. Вчера двете Кореи откриха червена телефонна линия между лидерите си, седмица преди планираната им среща в демилитаризираната зона, която разделя Корейския полуостров.", "date": "2018.04.21", "title": "Вижте реакциите по света за решението на Северна Корея да спре ядрените си опити (Обзор)"}
{"url": "https://www.24chasa.bg/novini/article/6827338", "text": "\"Въпреки всичко, ми е баща и първата му реакция - естествено, че не беше доволен. Помня, че направи това, което беше нужно, осигури ми най-добрите лекари и най-добрата медицинска помощ, която да ми постави някаква диагноза и да се предприемат съответните стъпки спрямо нея\". Това каза пред   синът на вицепремиера Валери Симеонов - Даниел. Той е на 24 години, а баща му разбира за това, че употребява наркотици след инцидент със свръхдоза. \"В статистиките се вижда това, че при повечето хора, които употребяват, се вижда някаква травма от детството или загуба на роднина. Всъщност причината за това е, че повечето наркотици са болкоуспокояващи. Има и хора, които казват просто ей така \"дай ще опитам\", но те рядко стават зависими. За да станеш наистина зависим, в повечето случаи се изисква някаква сериозна травма\". Така обясни Даниел какво най-често може да доведе до посягането към наркотици. Синът на вицепремиера заяви, че е бил зависим особено към стимуланти, чиито последствия понася и до ден днешен. Най-много употребявал амфетамини, метаамфетамини, кокаин. \"Може би кокаин по-рядко, защото е по-скъп. Но амфетамини и метамфетамини общо взето ежедневно. В нормален ден ще взема половин - 1 грам, а в ден за излизане съм стигал и до над 2 грама\", призна синът на Валери Симеонов. \"Имаше предупредителни знаци от това, че употребявам. Доста отслабнах тогава. Дори когато ме приеха в болницата, ме изтеглиха на кантара и бях 48 кг, а съм висок 180 см. Ключовият момент, в който усетих не просто вредата от наркотиците, но и удар от смъртта един вид, беше, когато бях на 19. Долу-горе бях употребявал от около година редовно и имах свръхдоза, която доведе почти до смърт\", разказа той.  \"Бях в София, на 19 години, учих в Софийския университет тогава. Дните се размиваха един с друг заради постоянната употреба. Имаше тогава едно парти и аз си казах \"трябва да се подготвя\", обаче моят човек, от когото си взимах, нямаше никакви стимуланти. Стана сложно - от човек на човек - и така се озовах в \"Овча купел\" и си взех от едно момиче. Почнах още от тоалетната вкъщи, защото тогава съквартирантите ми не знаеха още, че взимам. Всъщност повечето хора не знаеха, това си беше нещо, което пазех в тайна. Когато го разчертах това вещество видях, че не ми изглежда особено като чист амфетамин - то беше като основа. Още на първата лента усетих, че не знам къде се намирам. Не ме хвана като обикновен амфетамин. Тогава не ми пукаше особено какво ще се случи. Впоследствие така се случи, че издрусах и двата грама и почти умрях от инфакрт. Прибрах се вкъщи, пуших няколко джойнта, за да се приспя, за да се сваля, но не ми помогнаха особено. Легнах си и имах някакво зверско сърцебиене. Имах късмета да имам приятели тогава у нас, защото пулсът ми се качи до 250 удара в минута, ръцете ми посиняха, впоследствие и устните ми. Не виждах нищо, привиждаха ми се неща\", спомня си Даниел за страшния ден. \"Не можех да говоря. Приятел, който беше с мен, се обади на линейките, на които им отне половин час, за да дойдат. В момента, когато вече дойдоха, аз вече бях в някакво полуживо състояние. Жена от Спешния екип ме погледна и каза \"това момче ще направи инфаркт\". Докато стигнем до болницата, вече не си чувствах тялото, не усещах нищо. Стигнахме до Спешното и ми биха венозно диазепам, сложиха ми кислородна маска. Докторът, който влезе с резултатите от кръвната ми картина, ме пита \"ти хероин взимал ли си?\" и аз казах \"не\". Не каза какво са намерили в кръвта ми, но беше ясно, че не е чист амфетамин\", обясни 24-годишният син на вицепремиера Симеонов. \"Прохибицията на наркотиците всъщност е главният виновник да има такива субстанции, защото войната срещу дрогата води до доста по-нечисти наркотици, тъй като има химикали, които все още не са забранени. Винаги се намира начин да се заобиколи регулацията. Ако имаше някакъв легален контрол над тези вещества, може би това нямаше да се случи. Не казвам, че обвинявам правителството, държавата или каквото и да е, а че тези субстанции водят до много други неща - насилие, смъртност. Постоянно излизат нови и нови, по-потентни наркотици. Това, към което трябва да се ориентираме, е декриминализация на всички дроги - в Чехия, Унграия резултатите са налице\", допълни той. \"Към днешна дата все още страдам от това, което ми поставиха като диагноза - вегетативна дистония. Не мога да кажа, че е увреждане, но по-скоро някакъв дисбаланс на вегетативната нервна система. Тази свръхдоза дори не ме спря да употребявам. След това продължих и се случваше общо взето същото, но в един момент трябваше или да спра, или да умра. След като спрях всякаква употреба на наркотици, между 6 месеца и година не излязох от нас. Кризите ми бяха толкова тежки, че пулсът ми в покой беше 120-130 удара в минута. Ръцете ми посиняваха, губех контрол над тялото си, получавах гърчове. Получавах може би по 5 такива гърча на ден, плюс това, че пулсът ми беше постоянно висок. И до ден днешен имам черни точки в зрението, когато има светлина. Бях уплашен за живота си\", добави Даниел. \"Впоследствие започнах да правя стъпки към това да се възстановя. Започнах да спортувам, да обръщам повече внимание на това какво ям, почти не пия алкохол, пия си лекарствата и се старая да се възстановя и да водя възможно най-здравословен начин на живот. В момента пия антидепресанти и антипсихотици за паник атаките. Вероятно ще ги пия още известно време преди да ги спра и да започна да функционирам без тях\", обясни младежът. \"Не съжалявам за нищо, което съм преживял, защото аз нямаше да мога да оценя живота, ако не беше това. Наистина може би взимах живота и много други неща за даденост. Ако не бяха тези 2 грама и това почти умиране, вероятно нямаше да спра да употребявам и нещата щяха да свършат много по-зле. Може би щях да съм умрял или да съм инвалид. Познавам доста хора, които са претърпявали инфаркти, инсулти - млади момчета, които са употребявали стимуланти, наркотици - в момента са инвалиди за цял живот. Но мога да кажа, че все пак се отървах сравнително леко. Към днешна дата продължавам да плащам цената за този мой избор и ще продължа да я плащам, докато не се оправя, за което съм доста песимистично настроен, защото мина доста време. Но вече мога да функционирам - мога да ходя на университет, на работа или да се виждам с познати\", каза още той. \"Баща ми доста ми помогна финансово - уреди ми срещи с лекари, изследвания\". \"Не мога да мисля вместо него, но смятам, че по-скоро ще се срамува\", коментира 24-годишният младеж за реакцията, която очаква от баща си, когато разбере за това интервю.\"Той не разбира тази кауза, това се вижда и в политиката му. Партията, която той ръководи е строго против наркотици. Той не вижда, че тая прохибиция и забраната на наркотици води до човешка мизерия. Чисто икономически не е изгодно на държавата да се води война против наркотиците. Той е по-консервативен и тези неща не ги вижда. Той е твърдо против дрогата и не смятам, че ще разбере това, което правя. Но аз реших да го направя, защото не става въпрос само за мен и него\". От разговора с Даниел стана ясно, че финансово вицепремиерът Валери Симеонов е бил до него, но на въпрос \"Беше ли до теб като човек, като любов?\" 24-годишният младеж отвърна, че \"по-скоро не\". \"Вероятно от една страна заради разочарование, от друга страна, защото е израснал в друго време, възпитаван е по различен начин. За него връзката баща-син означава едно, за мен друго. Така че е постъпил, спрямо разбиранията си, съвсем нормално\", каза още синът на вицепремиера Симеонов. \"Не съм наркоман вече от 5 години или 4. Дали го правя, за да преследвам някаква лична вендета - по-скоро не. Може би той няма да е много доволен, но на мен не ми пука особено, защото тук не става въпрос само за мен, а за една кауза, която е много над това\", обясни Даниел целта на интервюто си. Той посъветва тези, които имат проблеми с наркотиците, че трябва да се справят с травмата и че с наркотиците никога няма да избягат. \"Единственият начин е по-скоро да бъдеш едно цяло с болката си, вместо да се опитваш да избягаш от нея. Това води само до още повече болка. Също бих казал да ценят живота си повече. Знам какво е да си мислиш \"все тая, ако умра\", до такава степен да си депресиран, че едва ли не да се опитваш да го предизвикаш, както аз правех. Много добре знам какво е това и докъде води. Бил съм там и мога да кажа, че ще дойде момент, в който ще оценят живота си, така че по-добре този момент да дойде преди да е прекалено късно\", каза Даниел. \"Човешка връзка, съчувствие и може би любов е това, което трябва да търсим, за да избягаме от това нещо. Пътят не е лесен, но когато животът ти зависи от това, при всички положения ще го извървиш. Животът е това, което ме дръпна към живота\", призна още синът на Симеонов. \"Няма да забравя след като предозирах, излизам от болницата и съм толкова радостен, че мога да виждам, мога да ходя, мога да видя, ако щеш, птичките около мен, дръвчетата и количките и т.н. Желанието за живот е това, което ме изкара оттам\", разказа той.", "date": "2018.04.21", "title": "Синът на Валери Симеонов призна в ефир, че е бил наркоман, взимал амфетамини ежедневно"}
{"url": "https://www.24chasa.bg/novini/article/6827360", "text": "Няколко дни преди възобновяването на преговорите между официалните представители на Гърция и Македония за името на бившата югославска република премиерът й Зоран Заев заяви, че Атина и Скопие никога не са били толкова близо до решение, съобщава в. \"Катимерини\". \"Смятам, че условията никога не са били по-добри за постигането на цялостно и трайно споразумение\", заяви Заев в интервю за Франс прес, като добави, че все пак дори да не се постигне споразумение, това няма да бъде \"краят на света\", предаде БТА. Преговорите трябва да бъдат възобновени в сряда на фона на опасения за изгубване на инерцията в процеса за решаване на спора между Гърция и Македония, който се води с посредничеството на ООН. Гръцкият външен министър Никос Кодзиас и неговият македонски колега Никола Димитров ще се срещнат и с посредника на ООН Матю Нимиц във Виена. Основните разногласия са свързани с конституцията на Македония и сферата на употреба на новото й име. Миналата седмица Кодзиас заяви, че няма достатъчно време, за да може Македония да се присъедини към НАТО на срещата на върха на алианса през юли, основно заради намерението на Скопие да подложи споразумението на референдум.", "date": "2018.04.21", "title": "Заев: Атина и Скопие са по-близо от всякога до намиране на решение за името"}
{"url": "https://www.24chasa.bg/novini/article/6827163", "text": "Петима души загинаха, а мнозина са в неизвестност, след като две лодки-дракони (голямо кану с глава на дракон) се преобърнаха и 60 души паднаха във водата в Южен Китай, съобщи държавната телевизия, цитирана от Асошиейтед прес. Според телевизията инцидентът е станал, докато лодките се подготвяли за утрешното състезание по река Таохуа в град Гуейлин. За момента не е ясно каква е причината за обръщането на лодките, предаде БТА. От водата са били извадени пет тела и двама оцелели, а спасители търсят неуточнен брой хора, които се водят изчезнали. Китай се опитва да повиши безопасността около надпреварата с лодки-дракони, които се организират в цялата страна по време на фестивала Дуану. Той се провежда в периода около лятното слънцестоене и е в памет на китайския поет и министър от третото столетие преди новата ера Цюй Юан.", "date": "2018.04.21", "title": "Петима загинаха и мнозина са в неизвеснот след инцидент с лодки в Южен Китай"}
{"url": "https://www.24chasa.bg/novini/article/6827129", "text": "77-годишна жена беше убита в дома си в момчилградското село Кременец, а убиецът й беше задържан от спецполицаи след като се барикадира в къщата си. Сигналът за намерена мъртва жена е подаден на тел.112 в 10,30 часа в събота. На мястото на произшествието незабавно са пристигнали директорът на ОД на МВР-Кърджали старши комисар Венцислав Момчилов, окръжният прокурор Желязко Стефанов, прокурор Бонка Василева, разследващ полицай и дежурна оперативна група за извършване на оглед. По трупа на възрастната жена били открити следи от насилие. Жената е убита с брадва. Ударена е няколко пъти в главата. При организираните издирвателни действия е задържан 48-годишен мъж от същото село. Извършителят на престъплението е с психични отклонения. Многократно е лекуван в психиатрия. Не е ясен мотива за убийството. Според криминалисти е възможно въобще да няма такъв. След като домът на убиецът бил обсаден от полиция и жандармерия той заплашил, че ще се самоубие. Докато с него разговарял психолог жандармеристите атакували къщата и успели да заловят психично болния мъж преди да посегне на живота си. Той е бил заключен в къщата си и за извеждането му е изпратено специализираното тактическо звено за бързи действия на РУ-Кърджали. Операцията е приключила за минути и мъжът е задържан за срок до 24 часа в РУ-Момчилград. Образувано е досъдебно производство за убийство. Работата по случая продължава под наблюдението на Окръжна прокуратура в Кърджали .", "date": "2018.04.21", "title": "Възрастна жена е убита с брадва в Кърджалийско, има задържан"}
{"url": "https://www.24chasa.bg/novini/article/6827137", "text": "Надявам се скоро да има конкретно законодателно предложение за електронните доказателства. Това заяви министърът на правосъдието Цецка Цачева в рамките на шестата политическа академия на Жени ГЕРБ. Форумът се провежда в гр. Вършец (област Монтана). Организатори на събитието са Жени ГЕРБ и Фондация „Конрад Аденауер“. Това съобщиха от пресцентъра на ПП ГЕРБ. „С европейските ни партньори се стремим да приемаме всички решения с консенсус. До този момент европредседателството върви отлично. Успяхме да оправдаем всички очаквания към нас“, коментира Цачева. Тя обсъди с дамите и проекта на Закона за отклоняване от наказателно производство и налагане на възпитателни мерки на непълнолетни лица. „Ще се съгласите, че 16-годишните младежи сега се различават от тийнейджърите преди 10 години. Сега децата съзряват много по-бързо. Голяма роля тук имат и социалните мрежи“, обясни правосъдният министър и допълни, че текстовете все още се изглаждат с неправителствените организации, но определено има напредък.", "date": "2018.04.21", "title": "Цачева: Надявам се скоро да има конкретно предложение за електронните доказателства"}
{"url": "https://www.24chasa.bg/novini/article/6827142", "text": "Полицията в Оман съобщи, че не подозира наличието на престъпление във връзка със смъртта на шведския диджей Авичи в столицата на страната Маскат, съобщи шведският телевизионен канал Си Би Ти. \"Ние не подозираме престъпление. Разполагаме с цялата информация и знаем точно какво се е случило. Всичко ще бъде изнесено пред медиите\", съобщи полицията на султаната Оман, предаде БТА.  Той беше открит мъртъв в Маскат през деня на 20 април. Информация за смъртта на музиканта не беше дадена, но беше известно, че през последните пет години той е страдал от остър панкреатит. Отчасти заболяването му е било предизвикано от прекомерна употреба на алкохол. През 2014 година Авичи е бил опериран от жлъчка.", "date": "2018.04.21", "title": "Шведският диджей Авичи е починал от ненасилствена смърт"}
{"url": "https://www.24chasa.bg/novini/article/6826906", "text": "Китай приветства решението на Северна Корея да спре ядрените и ракетните опити, като заяви, че този жест ще смекчи напрежението на Корейския полуостров и ще съдейства за денуклеаризацията, предадоха Франс прес и БТА.  Китай смята, че решението на Северна Корея да спре опитите и да се концентрира върху икономическото развитие и подобряването на условията за живот ще спомогне за успокояване на положението на Корейския полуостров и за постигането на напредък в процеса на денуклеаризация, както и в усилията за политическо решение, заяви говорителят на външното министерство Ли Кан в комюнике.", "date": "2018.04.21", "title": "Китай приветства решението на Северна Корея да спре ядрените и ракетните опити"}
{"url": "https://www.24chasa.bg/novini/article/6826912", "text": "Бившият френски премиер Манюел Валс обмисля да участва в кметските избори в Барселона догодина като кандидат на испанска партия, която е против независимостта на Каталуня, предаде Франс прес. \"Бих проявил интерес да продължат дебатите за независимостта и ще проуча (възможността)\", каза той пред испанската обществена телевизия ТВЕ, запитан за предложението, отправено от партия \"Сиудаданос\" (Гражданите), предава БТА.  Миналата година Валс направи неуспешен опит да стане кандидатът за президент на своята Социалистическа партия във Франция. Родом от Барселона, с баща каталунец и майка италоезична швейцарка, той е твърдо против отцепването на Каталуня от Испания, припомня АП. \"Сиудаданос\", нова политическа сила с нарастваща подкрепа в испанската политика и застъпваща се за запазване на единството на страната, получи най-много гласове на каталунските избори в края на миналата година, но сепаратистките формации си осигуриха заедно крехко мнозинство за съставяне на регионално правителство.", "date": "2018.04.21", "title": "Бившият френски премиер Манюел Валс обмисля да се кандидатира за кмет на Барселона"}
{"url": "https://www.24chasa.bg/novini/article/6826911", "text": "„Когато бях на 16 г., баща ми каза, че мога да правя каквото искам с живота си. Просто трябва да работя здраво, за да получа това, което искам. Тогава реших, че щом умра искам да ме запомнят с това, което съм направил в живота, а не с парите, които съм изкарал“, казва шведският диджей Авичи в песента си The Nights.  , една от популярните парти дестинации на Арабския полуостров. Според говорителката му Диана Барон е бил там, за да посети приятел. “С дълбока скръб съобщаваме загубата на Тим Бърлинг, известен още като Авичи. Той беше намерен мъртъв в Маскат, Оман петък следобед на 20 април. Семейството е опустошено от новината, затова молим всички да уважават нуждата им от лично пространство в това тежко време. Няма да бъде дадена повече информация“, казва г-жа Барон. Авичи си завоюва световна слава с хитовете Hey Brother, Wake Me Up и номинираните за Грами Levels и Sunshine. Последната му песен e Lonely Together. В нея си партнира с певицата Рита Ора. Авичи продуцира музика за световни звезди като Мадона и Колдплей. През 2015 г. списание „Форбс“ го класира като шестия най-високо платен диджей в света. Малко след това здравословното състояние на музиканта го принуждава да се откаже от турнетата. През 2014 г. докторите премахват жлъчката и апендисита му. Няколко години по-рано, когато е на 21 г., получава диагнозата остър панкреатит, най-вероятно причинен от прекомерно пиене. „Прекалявах с купона, не само с пиенето. Това ме принуди да обърна нещата на 180 градуса и да откажа алкохола“, казва в свое интервю пред „Ню Йорк Таим“ Авичи през 2013 г. Холивуд не остана равнодушен към внезапната му смърт. „Случи се нещо ужасно. Изгубихме приятел с толкова красиво сърце и светът загуби невероятно талантлив музикант. Благодаря ти за прекрасните мелодии, за времето, което споделяхнме в студиото, за свиренето заедно като диджей и просто за приятелстото“, написа във фейсбук Дейвид Гета. “Не мога да опиша с думи колко съм тъжен... Благодаря ти, че вдъхнови мен и милиони души по света. Почивай в мир, Авичи”, написа Мартин Гарикс. Калвин Харис добави, че 28-годишният диджей имал красива душа и бил изпълнен с много талант. „Изгубихме една легенда“, написа диджей Снейк.", "date": "2018.04.21", "title": "Диджей Авичи имал здравословни проблеми от години"}
{"url": "https://www.24chasa.bg/novini/article/6826877", "text": "      Къде и какъв паметник или паметна плоча ще има в София, зависи от 9 души - членове на художествено-експертен съвет към Столична община. С тяхното мнение се съобразяват всички следващи инстанции по одобряването на предложеното - обикновено от инициативни комитети. Тази година Столична община е обявила поръчка само за един паметник - на инж. Иван Иванов - кмета, превърнал София в европейски град. Вчера стана ясно за идеята на Национален комитет начело с вицепремиера Красимир Каракачанов за паметник на хан Тервел до НДК Интересното е, че паметник на хан Тервел искат в Стара Загора - там ще бъде поне триметров. Междувременно “Боянският клуб” с почетен председател проф. Божидар Димитров на 6 февруари постави паметна плоча в чест на хан Тервел в градинката при баня “Мадара” с идеята там да има негов паметник. “За това са паметниците Да си припомним значимото и важното. Паметници на Симеон Радев, Владимир Вазов при черквата “Св. Неделя”, на Софийските полкове, на Борис III, на ген Иван Колев са най-вероятни, защото преписките са сериозно аргументирани. Голям потенциал има за паметници на летището”, е мнението на зам.-кмета по културата на Столична община д-р Тодор Чобанов. В съвета, който решава за паметниците, са проф. Николай Драчев – ректор на Националната художествена академия, Аделина Филева – директор на СГХГ, проф. Александър Кьосев – директор на Културния център на СУ “Свети Климент Охридски”, проф. Маргарита Ваклинова - археолог, Лъчезар Бояджиев - изкуствовед, Димитър Стоянович - сценарист, Боряна Димитрова - социолог, арх. Росица Пангарова - началник отдел “Градски дизайн и реклама”, Направление “Архитектура и градоустройство” на Столична община, арх. Евгения Кукушева - старши експерт, направление “Архитектура и градоустройство” на Столична община. Съветът е сравнително нов - от края на 2015 г. Функциите му са консултативни, но много важни. Годишно се събират 5-6 пъти и разглеждат по 7-8 предложения - предимно за паметни плочи, по-рядко за момументи В много от случаите връщат преписките с препоръки - в тях има повече желание, отколкото реалност, а накрая през ситото се промъкват едва няколко идеи. Много от тях обаче “умират” по-късно поради липса на финансиране или изчерпване на ентусиазма на вносителите на идеята. Предложението за поставяне на паметник трябва да съдържа: 4 1. Подробни мотиви за предлаганото действие; 4 2. Идеен проект на паметника или възпоменателният знак; 4 3. Предложение за мястото, на което да бъде поставен паметникът или възпоменателния знак; 4 4. Посочен източник на финансиране за изграждане, поставяне и поддръжка. Художествено-експертният съвет изготвя мотивирано становище, а окончателното решение е в компетенциите на Столичния общински съвет. В сайта на Регионалния исторически музей - София, има публичен електронен регистър на паметниците и художествените елементи в София. Според него в 24-те района на столицата има 96 паметника, 12 скулптури, 21 свободно стоящи елемента, 61 декоративни елемента тип паметен знак, 2 чешми, 329 паметни плочи - общо 521 обекта. Няма да е пресилено да се каже, че столицата е градът на проф. Георги Чапкънов - той има най-много паметници. Силно са представени и Ставри Калинов, Борислав Борисов, Данко Данков и др. Почти няма нов паметник в последните години, около който да не е избухвал скандал или поне да не е имало оживен спор. Така се случи с този на цар Самуил в София и на цар Иван Страцимир във Видин, които светят - на единия очите, на другия - 3 кръста (и двата са на Александър Хайтов), на Георги Марков, на Светослав Лучников. Любопитно четиво са протоколите на Художествено-експертен съвет към Столична община  От тях можем да разберем как ще се промени (или не) обликът на столицата за години напред. Ето някои примери: l Паметникът на Джон Атанасов би могъл да бъде преместен от мястото си пред бившата Телефонна палата при съгласие на авторите, но не и в района на “Квадрат 500”, където е била първата идея - за предпочитане е Технопаркът, където има зала на негово име. l Може да има паметник на българските горяни, но вносителите на идеята не са посочили аргументирано мястото. Връща се за допълнение. l Дава се одобрение да се постави паметна плоча на дома на поета Константин Павлов. l “Да” за паметник на Захарий Стоянов в градинката пред “Кристал”. l Идеята за паметник на Евросъюза изисква обявяване на конкурс и публичен дебат. l “Да” за паметна плоча за арх. Храбър Попов, но идеята да се сложи такава на къща, строена от проф. Тинтеров изисква по-добра аргументация. l Все още е рано да се говори за пантеон на българските будители на мястото на мавзолея, още повече че там ще бъде поставена инсталацията “Бронзовата къща”. Зам.-кметът Чобанов е убеден, че мястото е подходящи за ефектни, но временни експозиции. И те минават през комисия. Наскоро бе направена статистика, че 3000 паметника в България са разрушени, откраднати, претопени, осквернени, подменени. Но се поставят нови.", "date": "2018.04.21", "title": "Кои владетели и писатели ще се появят в мрамор и бронз"}
{"url": "https://www.24chasa.bg/novini/article/6826924", "text": "След продължила няколко месеца \"суша за впечатляващи звездопади\", тази нощ астрономическите ентусиасти могат да наблюдават пика на метеорния поток Лириди, пише в. \"Дейли експрес\". Макар да не поднася впечатляващ спектакъл като прочутите августовски Персеиди и декемврийските Джеминиди, метеорният поток Лириди се явява първият \"по-сериозен звездопад\" след пика на Квадрантидите в началото на януари, предава БТА.  Лиридите се виждат най-добре от северното полукълбо, но могат да бъдат наблюдавани и от южното. Метеорният поток Лириди обикновено е активен между 16 и 25 април. Максимумът му обикновено е около 22 или 23 април. Тази година пикът на Лиридите е между полунощ и ранните часове преди зазоряване на 22 април, когато при добра видимост поклонниците на небесните спектакли могат да наблюдават между 10 и 20 падащи звезди на час. Радиантът на метеорите от този поток (привидната точка, от която се появяват) се намира в съзвездието Лира, откъдето произхожда и наименованието му. Метеорният поток Лириди е образуван от отломки от кометата с дълъг период C/1861 G1 (Тачър), на която са необходими около 415 години да обиколи Слънцето. Наблюдавани от над 2600 години, Лиридите са един от най-старите известни на човечеството метеорни потоци.", "date": "2018.04.21", "title": "Тази нощ се очаква пикът на метеорния поток Лириди"}
{"url": "https://www.24chasa.bg/novini/article/6826926", "text": "Цената на петрола ще се движи между 60 и 70 долара за барел в следващата година, прогнозира пред   изпълнителният директор на Канадския институт за енергийни проучвания Алън Фогуил. „Изключително трудно е да се спекулира с подобна прогноза. Ние правим средносрочни прогнози и очакваме в следващата около година цената на петрола да се движи в рамките между 60 и 70 или съвсем малко над 70 долара за барел“, каза той.", "date": "2018.04.21", "title": "Експерт: Цената на петрола ще се движи между 60 и 70 долара за барел догодина"}
{"url": "https://www.24chasa.bg/novini/article/6826941", "text": "Уругвай съобщи, че е отхвърлил искане от САЩ да експулсира руски дипломати в отговор на отравянето на бивш руски агент във Великобритания, предаде Асошиейтед прес. Решението бе оповестено от уругвайското президентство. САЩ са отправили искането по време на срещата на Организацията на американските държави в столицата на Перу, предава БТА.  Уругвайският външен министър Родолфо Нин Новоа нарече искането \"нахално\". \"Уругвай е суверенна държава, която определя собствена политика в отношенията с останалия свят\", каза той. Говорител на Бюрото по въпросите на Западното полукълбо в Държавния департамент на САЩ отговори, че \"би било нахално да се коментират поверителни дипломатически разговори\".", "date": "2018.04.21", "title": "Уругвай отказа да експулсира руски дипломати"}
{"url": "https://www.24chasa.bg/novini/article/6826947", "text": "Жители на столичния Горубляне, Панчарево, Симеоново и Драгалевци излязоха на пореден протест срещу изграждането на парк „Изток” в район Младост. Те казаха, че имат данни за искани други подкупи от арестуваната кметица Десислава Иванчева, но не разкриха повече подробности, предава  .  Според хората паркът ще бъде изграден върху частни имоти, за които трябва да се изплатят около 1 млрд. лв. в обезщетения. Протестиращите твърдят, че на 200 метра от техните имоти има такива с общинска и държавна собственост, които могат да се използват за изграждането на парк.", "date": "2018.04.21", "title": "Жители на квартал Горубляне имали данни за искани други подкупи от Иванчева"}
{"url": "https://www.24chasa.bg/novini/article/6826951", "text": "„Споровете трябва да се водят с политически послания, а не с лични нападки и махленски дебати“. Това заяви зам.-предсeдателят на ГЕРБ Цветан Цветанов при откриването на Шестатата политическа академия на Жени ГЕРБ в събота във Вършец. Опозицията според него „мачка своя опонент“. Лидерът изтъкна, че политиките, които прокарва правителството достигат до хората и „ ние вече сме част от Силна и Обединена Европа. България за първи път има своето Европредседателство и то не се свежда само до ремонта на НДК. То не е привилегия само на една политическа сила, защото зададохме теми от национално и регионално значение. За първи път фокусът е Западните Балкани. Трябва да ви кажа, че Камарата на лордовете във Великобритания одобри стратегията си за присъствие в Западните Балкани въпреки волята на избирателите за Брекзит и остава с приоритетите на Европа“, заяви Цветанов. Форумът е посветен на „Политическата толерантност и консенсус в хода на Българското председателство на Европейския съюз“. Цветанов отчете 1000 успешни мероприятия в София , Брюксел и Страсбург със 10 000 участници по време на председателството ни на ЕС. Той говори за оценка и въздействие на политическата среда – задължително условие за партийната сигурност, за коалиционна култура или култура на компромиса. И антемоса онези политически сили, които искаха да създадат „лошия“ образ на страната ни, но не успяха. „За съжаление някои заложиха на конфронтацията, каза той пред женския елит на ГЕРБ. Пред присъстващите 150 жени той призова да не допуснем заиграването със страховете на хората, да утвърждаваме евро-атлантическите ценности. След тоталитарния режим се присъединихме към НАТО, в блока, който може да ни гарантира сигурност“, припомни той. Встъпителните думи бяха на народния представител Дилян Димитров и Областен координатор на ПП ГЕРБ Монтана и Ирена Соколова. Искам младите хора да създават семейства да остават тук, в този край на Северозапада\", каза домакинът Дилян Димитров. Според Ирена Димова Шестата политическа академия е най-добрият начин, по който се обединяват и вървят напред. Тя допълни, че добиват смелост, увереност. Интерес предизвика темата за „Фалшивите новини и езикът на омразата – новият политически инструментариум.“ Дискутират се много теми и проблеми, присъстват и много гости, сред които Валентин Радев - министър на вътрешните работи, Цецка Цачева, Николай Нанков, Цвета Караянчева и още министри, народни представители, областният управител на Монтана Росен Белчев, експерти. Дамите от ГЕРБ ще засадят над 100 дръвчета в курорта и розариум, който да краси града. „След бурята преди няколко години искаме да върнем зеления облик на нашия град, сенките и уюта“, допълни кметът Иван Лазаров.", "date": "2018.04.21", "title": "Цветанов: Споровете трябва да се водят с политически послания, а не с лични нападки"}
{"url": "https://www.24chasa.bg/novini/article/6826962", "text": "Иван Костов сигурно е единственият човек в България, с когото не бих поддържал отношения. Това обяви в предаването „Тази събота” по   Евгений Бакърджиев, вицепремиер в първия период на кабинета „Костов”. Той беше сменен с още много министри в края на 1999 г. По думите му с подмяната на състава на правителството Костов си е направил подарък за 50-ия рожден ден (Иван Костов е роден на 23 декември 1949 г.). Според Бакърджиев именно през 1999 г. е започнало разбиването на СДС. Това, което се случва днес в синята партия, е достигане на „едно тежко дъно”, коментира той. Според Евгений Бакърджиев десницата и въобще политическият живот у нас имат три основни дефицита – липса на авторитети и достойни хора, липсата на кауза и средата – поведението на политическия елит, който би трябвало да е за пример. За събарянето на мавзолея на Георги Димитров той не съжалява, защото според него той е бил символ на тоталитаризма и болшевизма.", "date": "2018.04.21", "title": "Евгений Бакърджиев: Иван Костов е единственият, с когото не бих поддържал отношения"}
{"url": "https://www.24chasa.bg/novini/article/6826981", "text": "Мрежа за трафик на нелегални мигранти, прехвърлила във Франция между 2500 и 3000 албанци и косовари от година насам, е разкрита от френските власти и срещу девет души са повдигнати обвинения. Това съобщи Франс прес, като се позова на източници от правоохранителните органи. В парижкия регион и Североизточна Франция са били задържани за кратко 14 души и обвинения са повдигнати срещу 9 от тях, включително четиримата организатори на мрежата, уточняват източниците, предава БТА.  Според следствието обвинените \"в състава на организирана група са съдействали за влизането в страната или нелегалния престой на чужденци\", посочи за АФП Фредерик Наон, прокурор на североизточния град Шомон. Трима от тях са задържани под стража, добави той. Мигрантите тръгвали от Албания с автобуси, минавали през различни страни и стигали до Франция, оставяйки временно част от пътниците в Италия, Германия и Белгия, обясни за АФП Кристиан Лажариж, директор на граничната полиция в Източна Франция. Превозваните до Франция косовари и албанци били стоварвани главно в Мец и Страсбург - средно четири автобуса седмично, а някои пристигали в страната със самолет. От мрежата са се възползвали \"между 2500 и 3000 души, всеки е плащал по 200 евро за билета си, което прави около 600 000 евро печалба\", изчисли Лажариж. За услугите по настаняване и придружаване мигрантите давали допълнително по 600 до 1200 евро на човек. На първо време са им помагали да си намерят жилище, вероятно и в подаването на молби за убежище, каза Лажариж. Документи в подкрепа на подобни молби били открити при обиски в автобуси, спрени през седмицата в Мец и Страсбург.", "date": "2018.04.21", "title": "Разбиха мрежа за трафик на нелегални мигранти във Франция"}
{"url": "https://www.24chasa.bg/novini/article/6826988", "text": "Федералните власти на САЩ предложиха награда от един милион долара за всякакви сведения, подпомагащи издирването на американския журналист Остин Тайс, изчезнал в Сирия преди повече от пет години, предаде Франс прес. Агенцията, предложила наградата - ФБР, уточни, че тази стъпка не е свързана \"с никакво конкретно събитие\", предава БТА.  Тайс изглежда е единственият американски журналист, държан все още в плен в Сирия, която се нареди сред страните, най-опасни за военни репортери, посочва агенцията. Възнаграждението ще бъде изплатено за \"информация, довела директно до откриването, спасяването и връщането жив и здрав\" на репортера. Сведенията може да бъдат съобщени чрез имейл на адрес findaustintice@fbi.gov, чрез сайта tips.fbi.gov или чрез американските консулства в чужбина, уточни ФБР. Независим журналист, Тайс работеше за пресгрупата \"Макклачи нюзпейпърс\", в. \"Вашингтон пост\", телевизия Си Би Ес и други медии като Би Би Си, АФП и Асошиейтед прес. Той бе отвлечен недалеч от Дамаск на 14 август 2012 г., малко след като навърши 31 години. Семейството му отправи не един апел, за да получи сведения за съдбата му, твърдейки, че роднините на Тайс го смятат за жив. В петък правозащитната организация \"Репортери без граници\" приветства решението на ФБР и изрази надежда предложеното възнаграждение да окуражи хора, способни да предоставят някакви данни за съдбата на Остин Тайс.", "date": "2018.04.21", "title": "ФБР предлага 1 млн. долара за сведения за изчезнал в Сирия американски журналист"}
{"url": "https://www.24chasa.bg/novini/article/6826990", "text": "Министърът на регионалното развитие и благоустройството Николай Нанков инспектира ремонта на участък от източната дъга на дясното платно на Софийския околовръстен път от Казичене до АМ „Тракия“, който започна вчера. Очаква се за Гергьовден да бъде пуснато движението в платното, което беше изцяло ограничено заради извършваните дейности. Трафикът се пренасочва двупосочно в платното в посока АМ „Хемус“, съобщиха от пресцентъра на Министерството на регионалното развитие и благоустройството.  Ремонтните дейности включват студено фрезоване на асфалтобенната настилка, полагане на геомрежа, на нова асфалтова настилка, пътната сигнализация и ограничителните системи. Скоро ще започне ремонтът на втория участък от пътното съоръжение над “Цариградско шосе” до разклона за село Лозен. До края на юни се очаква дейностите да приключат. През миналата година беше извършен ремонтът на лявото платно. По-късно през деня регионалният министър направи и оглед на рехабилитацията на второкласния път София - Петрохан – Лом в района на Петрохан. Пътят е изграден през 1970 г. и на участъка Бучин проход – Петрохан през годините е правен само превантивен ремонт. С над 22 млн. лв. от Оперативна програма „Региони в растеж“ ще бъдат рехабилитирани 43 км от второкласния път Костинброд – Бучин проход – София – Берковица. Те са включени в лот 2 Костинброд - Бучин проход с дължина малко над 22 км и лот 3 Бучин проход – Берковица с дължина близо 20,8 км. Със завършването на двата лота и с изпълнената рехабилитация на участък с дължина 33 км от прохода „Петрохан“ до Боровци в област Монтана по програма „Транзитни пътища V“ целият проход ще бъде основно ремонтиран.", "date": "2018.04.21", "title": "За Гергьовден пускат движението в дясното платно на източната дъга на околовръстния от Казичене до АМ „Тракия“"}
{"url": "https://www.24chasa.bg/novini/article/6827006", "text": "Председателят на правната комисия в Народното събрание Данаил Кирилов от ГЕРБ смята, че няма прекомерност в процесуалните действия при акцията срещу кметицата на столичния район \"Младост\" Десислава Иванчева, предава  . Иванчева бе задържана във вторник пред Спортната палата в центъра на София и държана с белезници на публично място в продължение на часове. Според прокуратурата това се налагало от разпоредбите на Наказателно-процесуалния кодекс. Кметицата на \"Младост\" е обвинена в получаване на подкуп в особено големи размери. Според нея обаче задържането й е \"заговор\". \"Въпреки внушенията на опозицията, се вижда, че новият антикорупционен орган действа ефективно. Смятам, че това е правилната посока\", каза Кирилов по повод на акцията, която бе първата съвместна операция на специализираната прокуратура и новата комисия за борба с корупцията. По отношение на задържането на Иванчева Кирилов изрази мнение, че няма прекомерност в процесуалните действия. \"Приемам тезата, че мястото не е избрано от органите по разследването, че те са били в ситуация не да избират мястото на действие, а да съобразяват ефекта на процесуалното действие. И щом са искали да хванат и подкупа, и дееца, то е трябвало да действат в съответния момент, в който това е било възможно. По отношение на твърденията за прекомерност, искам всички, които хвалеха румънския модел, сега да си дадат сметка и да направят сравнение. Защото тези, които го хвалеха, сега обявяват тези действия за прекомерност. Трябва да се действа, трябва да се вижда, че се извършват такива процесуални действия, категоричен беше Кирилов.  И тук съм съгласен и с другата теза - тези действия би следвало да имат и превантивен ефект за обществото. И нека най-накрая обществото да избере какво иска - дали иска ефективна борба с корупцията, или иска постоянно да се мрънка за прекомерност или за някакво несъответствие. Смятам, че с оглед сложността и размера на подкупа, това е затруднило и е удължило във времето извършването на процесуалното действие. Но тук пак се стига до абсурда, че стремежът прецизно да се спази НПК получава обществена критика, което според мен е липса на приоритет в обществения дебат. Борбата е силово действие, не можем да се оплакваме от такива мерки\", каза още Кирилов. На въпрос дали ще бъде подкрепена идеята на Валери Симеонов и НФСБ да се върне пушенето на закрито в обособени помещения в заведенията, Кирилов отговори, че въпросът не е обсъждан в ГЕРБ. \"Аз си мисля, че нямаме такъв дебат и нямаме такава дилема. Правилата по отношение на тютюнопушенето се прилагат вече четири-пет години и не съм сигурен, че има необходимост да се преоценява приложението на тези правила\", каза той. С уговорката, че изразява личното си мнение депутатът от ГЕРБ посочи, че според него е добре да се запази настоящият режим за пушене.", "date": "2018.04.21", "title": "Шефът на правната комисия в НС за ареста на Иванчева: Трябва да се действа и да се вижда!"}
{"url": "https://www.24chasa.bg/novini/article/6827019", "text": "Полицията в Гърция съобщи, че мъж е загинал от токов удар в депо за товарни влакове в северния град Солун, предаде Асошиейтед прес. Властите смятат, че мъжът, който бил намерен мъртъв в депото, е на около 30 години. Предполага се, че е бил кандидат за убежище, или че е влязъл нелегално в Гърция, предава БТА.  Полицията заяви, че вероятно мъжът е бил ударен от ток, след като се качил на неподвижен вагон и се доближил твърде много до въздушна електропроводна линия. Стотици мигранти и бежанци живеят на улицата в пристанищния град след рязко увеличение на пристигащите от Северна Сирия, където Турция предприе военна офанзива през януари срещу кюрдските сили в района на Африн.", "date": "2018.04.21", "title": "Мигрант загина при токов удар в жп депо в Солун"}
{"url": "https://www.24chasa.bg/novini/article/6827022", "text": "Президентът на Иран Хасан Рохани заяви в реч по телевизията днес, че атомната агенция на страната е готова с \"очаквани и неочаквани\" реакции, ако САЩ се оттеглят от многостранното ядрено споразумение, предадоха Ройтерс и БТА.  Иранската Организация за атомна енергия е напълно готова за дйствия, които американците очакват и акции, които те не очакват, каза Рохани, без повече подробности, намеквайки за възможното решение на президента Доналд Тръмп да се оттегли от сделката следващия месец.", "date": "2018.04.21", "title": "Рохани: Готови сме с \"очаквани и неочаквани реакции\", ако САЩ се оттеглят от ядрената сделка"}
{"url": "https://www.24chasa.bg/novini/article/6824989", "text": "      В края на ноември 1973-а, Петър Младенов прави първото си официално посещение в Турция като външен министър на България. Анкара не го посреща радушно. Посланикът Марин Вачков му носи в стаята на най-представителния тогава хотел в столицата “Бююк Анкара” куп вестници, в които България и всичко българско са подложени на безмилостна критика и безжалостно обругани. Хулят ни за всичко - от това, че България жестоко “потискала” турското национално малцинство в пределите си, до обвинението, че подкрепя въздушното пиратство. Младенов решава да не се консултира със София. “Боях се, че от там, където има много презастраховчици, можех да получа и указания, несъобразени с честта на на нашата държава и народ”, посочва аргументите си в своите спомени министърът. Веднага след полагане на венец пред мавзолея на Кемал Ататюрк е насрочена срещата с турския външен министър Халюк Байюлкен. Младенов едва изчаква сервитьорът да излезе, след като е поднесъл традиционното турско кафе, и без да дочака приветствените думи на колегата си, Заявява му, че знае как турските вестници, радио и телевизия отразяват неговата визита. Че изводът е ясен: турската страна не само не създава нормална обстановка за протичане на официалното посещение, но очевидно цели неговото проваляне. Че той няма да се огъне и да позволи българската държава и народ да бъдат хулени и клеветени. Според Младенов тържествуващата усмивка изчезва от лицето на колегата му. Байюлкен очевидно е силно смутен и объркан. Българинът не чака той да се съвземе и категорично заявява: “Не приемам такава провокация и настоявам антибългарските инсинуации на турското радио и телевизия да бъдат незабавно преустановени. И ако утре сутринта има публикуван дори само в един турски вестник антибългарски материал, ще направя официално заявление за пресата и ще прекъсна посещението!” До вечерта радиото и телевизията не казват и една дума против България, а на другия ден във вестниците няма нито една антибългарска публикация. Обстановката се променя и Младенов е приет от президента Джевдет Сунай и премиера Ферит Мален. Делегацията гостува в Измир и Истанбул, посещава много паметници на културата - дворци, джамии, музеи, черкви. Така, започнала с опасност от провал, тази първа среща на българския външен министър в Турция завършва добре и поставя начало на затопляне на отношенията между двете страни. Отчетено е, че стокообменът се е увеличил почти двойно и е стигнал 12 милиона долара. Младенов заявява пред журналистите, че България е готова да подпише спогодба за безвизов режим с Турция. Както и че българската страна е връчила на своите партньори проект за спогодба за правна помощ. През 1973 г. в навечерието на историческата среща в Хелзинки е завършено строителството на далекопровода, който свързва енергосистемите на България и Турция. Това става повод за среща между Живков и турския премиер Сюлейман Демирел в Одрин. Две години по-късно – през 1975-а, Петър Младенов посещава Турция за втори път. Външен министър вече е опитният политик и дипломат Исхан Сабри Чаглаянгил. Двамата подписват конвенцията за правна помощ. Разговорът с премиера Сюлейман Демирел преминава в много приятелска обстановка и поставя дългогодишни добри отношения между двамата политици. “Докато беше министър-председател и нашите отношения минаваха през него - разказва Младенов, - Демирел нито веднъж не допусна с дума, реплика или изявление да ги помрачи. Нито веднъж не постави иначе дежурния за други турски ръководители въпрос за турското малцинство в България. Той знаеше и разбираше, че всяка страна проявява чувствителност по дадени въпроси, и затова умишлено избягваше такива, които тровеха отношенията и увеличаваха взаимните подозрения и недоверие. Разбира се, от това негово поведение не следваше, че Турция беше спряла да води разузнавателна и скрита подривна дейност против нашата страна...” Но при срещите си и с Демирел, и с Бюлент Еджевит, и с Кенан Еврен “Ние знаем, че вие вербувате шпиони сред нашето население, вашите служби създават нелегални групи от наши граждани, но ние не се сърдим за това. Ние просто ги разкриваме и обезвреждаме. Ако вие продължите, и ние ще продължаваме. Знайте само, че винаги имаме в аванс няколко работещи ваши шпиони, които можем да арестуваме, когато си поискаме...” Младенов уточнява, че Живков всъщност казва истината. През 1976 г. Тодор Живков посещава Турция. Тази визита е окачествена като “своеобразен връх във възходящо развиващите се българо-турски взаимоотношения”. Дори турските медии не пестят възхвалите си за България и нейния ръководител. Разговорът на Живков с неговия официален домакин Фахри Корутюрк е кратък и предимно куртоазен. Но с премиера Демирел Живков се договаря за« разработване на мащабна програма за развитие на двустранното сътрудничество, което да обхване всички сектори на отношенията между двете страни. След година Демирел пада от власт и министър-председател става Бюлент Еджевит, смятан за ляв и дори социалдемократ, но всъщност един неприкрит националист. При предишното му кратко управление през 1974 г. Турция окупира част от остров Кипър. Подозрението, че партньорът му играе своя игра и непрекъснато цели да го измами, го разяждаше и тровеше настроението му, като го заставяше постоянно да е нащрек и да бди”, описва го Младенов. Бюлент Еджевит идва в България в началото на май 1978 г. На срещите си с Живков и Младенов той възкресява старите турски претенции за наличието на територията на България на турско национално малцинство и открито предявява искане турската държава да се грижи за него. Българската страна категорично отхвърля това искане с аргумента, че то е недопустим опит за намеса във вътрешните работи на България. За съжаление, предявените претенции при посещението на Еджевит започват да се повтарят под една или друга форма при всички бъдещи срещи и засилват напрежението и недоверието в междудържавните отношения. Започва неудържимото плъзгане по нанадолнището, което в средата на 80-те години на миналия век ще достигне до така наречения възродителен процес. През лятото на 1979 г. Тодор Живков, придружен от дъщеря си Людмила, е на работно посещение в Анкара. Срещата му с Бюлент Еджевит е в Анталия, в резиденцията на местния валия. Два са главните въпроса, обсъждани по време на преговорите - премахване на визовите такси и определяне на границата при устието на река Резовска. След дълги спорове за таксите е възприет българският вариант. е договорено двамата външни министри да отидат на място и с помощта на експерти и специалисти да намерят взаимноприемливо решение. След няколко месеца Младенов и колегата му Йокчун се срещат в Резово. Обикалят, газят реката, минават ту на българска, ту на турска територия и накрая в една палатка Младенов предлага и е приета идеята да се изработи съвместен инженерен проект, според който границата да минава по талвега на реката. Всичко това обаче остава само на книга, защото на власт след военен преврат идва ген. Кенан Еврен. Българските власти решават да не прекъсват отношенията с Турция и Младенов отново заминава за Анкара. Среща се с генерала, който след няколко общи приказки отваря дума за маркиране на границата между двете страни. Познавал добре проблема, защото като млад офицер служил в района на българо-турската граница. Казва, че нещо не било направено поради некомпетентността на досегашните турски правителста, но сега, когато на власт са военните, ще бъде намерено решение на проблема. Само след няколко месеца е Еврен е гост на Живков. Най-големият успех от преговорите при тази визита е, че по настояване на българите е прекратена изселническата спогодба от 1968 г. От нея са се възползвали около 120 хиляди души, но после Турция спира визите и едностранно прекратява спогодбата. През юни 1983 г. Живков връща посещението на ген. Еврен. Той е посрещнат добре, обграден е с внимание от домакините, но това е външната страна на визитата. В разговорите се чувства определена студенина от натрапчивите опити на турската страна да поставя въпроси от двустранните отношения, които българите смятат за вече решени. След 1984 г. започва силно влошаване на двустранните отношения между България и Турция...", "date": "2018.04.21", "title": "Тодор Живков към Турция: Винаги можем да арестуваме ваши шпиони"}
{"url": "https://www.24chasa.bg/novini/article/6826897", "text": "Пети блок на АЕЦ “Козлодуй” бе спрян за планов годишен ремонт в 2.11 ч. днес, съобщиха от пресцентъра на централата. Дейностите, планирани за периода на спирането, имат за цел да осигурят безопасна, надеждна и ефективна експлоатация на 1000-мегаватовата ядрена мощност през следващата горивна кампания. В рамките на плановия престой на блока ще бъдат извършени превантивно техническо обслужване и ремонт на оборудването, функционални изпитания, както и презареждане на реактора със свежо ядрено гориво. Плановият годишен ремонт се предвижда да завърши в края на месец май. Шести блок на АЕЦ “Козлодуй” работи с натоварване от 104%, след успешното приключване на проекта за повишаване на мощността. За първото тримесечие на 2018 г. двата блока на атомната централа са произвели 4.5 млрд. мегаватчаса електроенергия, при спазване на всички изисквания за безопасност.", "date": "2018.04.21", "title": "Спряха 5 блок на АЕЦ „Козлодуй”, ще го ремонтират и зареждат"}
{"url": "https://www.24chasa.bg/novini/article/6826778", "text": "На 63-годишна възраст тази нощ почина Явор Кръстев от врачанското с. Хърлец, съобщиха близките му. Бащата на убитата през лятото на 2011 г. в Борисовата градина в столицата Яна Кръстева така и не дочака справедлива присъда за убиеца на дъщеря си Николай Русинов-Чеци. В началото на април ВКС реши окончателно Чеци да лежи 20 години в затвора за убийството на Яна. Седем от тях му се приспадат заради предварителния арест. След още 5 може да иска предсрочно освобождаване. Явор Кръстев бе частен съдебен обвинител по проточилото се седем години дело за жестокото убийство. Преживяното от него отключи стари негови заболявания, появиха се и нови и в последните години той непрекъснато обикаляше болниците в опит да се справи с болежките си. Вестта за окончателната присъда срещу Русинов също го завари като пациент на медицинската академия в София. „Ще се боря с всички трудности, докато получим възмездие, каза тогава за последно пред „24 часа” Явор Кръстев. - Е, борих се, има някаква присъда срещу убиеца Чеци... Ама защо ли една горчивина си остава в мен, която усещам по-силно от всичките ми болести.”", "date": "2018.04.21", "title": "Почина Явор Кръстев, бащата на убитата преди 7 години в Борисовата градина Яна"}
{"url": "https://www.24chasa.bg/novini/article/6824446", "text": "Нека си припомним един от най-славните моменти от наша история – избухването на Априлското въстание. Макар че е събитие, което всеки българин трябва да познава добре, има детайли около подготовката и развитието на въстанието, които са по-малко известни. Предлагаме ви откъс от книгата „50-те най-важни дати, които промениха българската история”, от който ще си припомните всичко, което трябва да знаете за Априлското въстание. Априлското въстание е връхна точка в българското националноосвободително движение през епохата на Възраждането. Неговата главна задача е извоюването на национална и политическа независимост на българския народ от петвековния османски поробител. Поради това заедно с Руско-турската освободителна война 1877–1878 г., Априлското въстание изиграва фактически ролята на революция. Априлското въстание се обуславя от общия процес на възраждане в българските земи, който започва още в началото на XVIII в. и достига своята кулминационна точка през 60-те и 70-те години на XIX в. Още през втората четвърт на XIX в. се извършват редица бунтове и заговори. Кримската война 1853–1856 г., която, макар и да завършва без успех за Русия, дава нов подтик в националноосвободителната борба на българския народ. Дейността на Г. С. Раковски, групирането на българската революционна емиграция в Румъния, дейността на четите на Панайот Хитов и Филип Тотю през 1867-а и на Хаджи Димитър и Стефан Караджа през 1868-а, комитетите на Васил Левски, активностите на Л. Каравелов и Хр. Ботев и др. събития подготвят узряването на въстанието. В международен аспект през лятото на 1875 г. в Босна и Херцеговина избухва въстание, което продължава до 1878 г. Първоначалните успехи на въстаналото население в тези две области подтиква българската революционна емиграция да последва неговия пример. Първият отглас на въстанието в Босна и Херцеговина е Старозагорското въстание, 1875 г. След неговия неуспех започва подготовката на ново въстание, което трябва да избухне през пролетта на 1876 г. Главен организатор на бъдещото въстание е Гюргевският революционен комитет, създаден в края на 1875 г. Според изработения от него план българските земи са разделени на 4 революционни окръга: Търновски, Сливенски, Врачански и Пловдивски. За да се избегне грешката, допусната по време на Старозагорското въстание от 1875 г., Гюргевският комитет прави опит да определи точно и датата на въстанието. По-нататък в плана се посочват и областите, в които трябва да избухне въстанието, а именно: старопланинският масив от Врачанско до Сливенско и районите на Средна гора и Родопите. Насочването към тези области е продиктувано от предположението на комитета, че бъдещото въстание ще бъде продължително и за целта посочените области се явявали най-удобни, тъй като не позволявали употребата на тежко въоръжение от страна на османската армия. С избухването на въстанието се цели да се привлече вниманието и съдействието на европейската и особено на руската дипломация към българския национален въпрос. В плана се предвиждало и създаването на определени стратегически пунктове, в които по време на въстанието да бъде съсредоточено мирното и беззащитно население, за да бъде предпазено от разправата на турската власт. Проектирало се подпалването на някои по-големи градове в Османската империя, между които и самата нейна столица с цел да бъде отвлечено вниманието на Високата порта от главните революционни центрове в българските земи. В същото време ръководителите на бъдещото въстание декларират и своето желание да не посягат върху живота и имуществото на мирното турско население. Този факт ярко свидетелства за високия хуманизъм, от който са обхванати българските революционери. В изпълнение на изработения в Гюргево план на въстанието през януари 1876 година апостолите и техните помощници преминават р. Дунав и се отправят за определените им райони. Веднага след това пристъпват към непосредствена подготовка на въстанието. Полагат усилия за създаване на нови и възстановяване на местните революционни комитети, дейността на по-голямата част от които след обесването на В. Левски през 1873 г. заглъхва. Особено внимание отделят и на техническата подготовка на въстанието – набавянето на оръжие, боеприпаси, храна и др. Набелязват се и удобни пътища и места за въоръжена борба, осигуряват се военни специалисти, създава се тайна междукомитетска поща, тайна полиция и т.н. Най-усилена подготвителна дейност се извършва в IV революционен окръг. Тук с най-големи организаторски способности се отличава Георги Бенковски, който става и фактически ръководител на този окръг. От останалите революционни окръзи известна активност проявява само Търновският, където Стефан Стамболов и неговите помощници са подкрепени от местните революционни дейци в лицето на учителя Бачо Киро Петров, Ст. Пешев и от пристигналите от Румъния революционери като Поп Харитон, П. Пармаков и др. В Сливенски революционен окръг подготовката на въстанието изостава поради тактически разногласия между апостолите и местните революционни дейци и се изразява главно в организирането на една въстаническа база край Сливен от Стоил войвода. Но след като местните власти узнават за тази подготовка, Стоил войвода е принуден да се оттегли в планината. Приготовленията във Врачанския революционен окръг пропадат поради настъпилия провал в дейността на апостолите. Те са принудени да преминат отново в Румъния и там се заемат с организиране на въстаническа чета. В подготовката на Априлското въстание се включва и българската революционна емиграция в Румъния. Тя полага усилия за набиране на средства и изпращане на опитни военни кадри, подпомага организирането на чети и пр. С някои от дейците на Врачанския революционен окръг установява непосредствен контакт и Христо Ботев, който подготвя своя чета за преминаване в България. Не малка роля при подготовката на въстанието изиграва и революционната поезия на Д. Чинтулов, Хр. Ботев и други български поети. Самият Христо Ботев пише от Букурещ писмо до Тодор Пеев в Браила, в което изразява категоричното си намерение да се включи в предстоящото въстание: „Въпросите решени – отбелязва поетът, – целта обозначена, времето и разстоянието определени, следователно тука се не иска молитва, а мотика.” Съгласно решението на Гюргевския революционен комитет ръководителите на IV революционен окръг свикват на 14 април 1876 г. събрание в местността Оборище, на което да обсъдят състоянието на извършената подготовка и решат някои важни въпроси за предстоящото въстание. Поради предателството на един от присъстващите депутати местните турски власти научават за взетите решения и предприемат незабавни действия. На 19 април конна полицейска група от Пловдив, предвождана от Неджиб ага, пристига в Копривщица, за да арестува ръководителите на местния революционен комитет. За да предотврати тази акция, Каблешков заедно със своите другари нападат конака, където се е установила турската полицейска част. При завързалата се престрелка част от турските заптиета са убити, а други, начело с Неджиб ага, успяват да се измъкнат и избягат. Акцията срещу конака става начало на въстанието в Копривщица (20 април). Веднага след извършеното нападение Тодор Каблешков изпраща до Панагюрище, където се намират ръководителите на IV революционен окръг, и до други места бързо писмо (понеже е подписано символично с кръвта на едно от убитите заптиета, то придобива известност като „Кървавото писмо”), с което приканва всички българи към повсеместен бунт. Веднага след получаването на писмото в Панагюрище Бенковски обявява въстанието. Създава се Военен съвет, или т.нар. Привременно правителство, което става главен орган на революционната власт в IV революционен окръг. На него се възлага както ръководството на военните дела, така и осъществяването на новата гражданска власт в града. Той изпраща чета начело със стотника Ив. Парпулов–Орчо войвода, която да подпомогне въстаниците в Стрелча и осигури връзката между Панагюрище и Копривщица. Веднага след обявяването на въстанието П. Волов и Икономов се отправят към североизточните райони на окръга, а Бенковски, който междувременно организира своя конна дружина, т. нар. Хвърковата чета, се насочва към средногорските села Мечка, Поибрене, Мухово и др. и вдига населението на въстание. На 22 април в Панагюрище се освещава въстаническото знаме, изработено от учителката Райна Попгеоргиева Футекова, известна и като Райна Княгиня. Постепенно въстанието обхваща селищата, разположени в западната част на Средна гора, долината на р. Марица и подножието на Родопите. В Средногорието се създават според предварително изготвения план няколко укрепени пункта – Панагюрище, Копривщица, край с. Петрич и под връх Еледжик, където се съсредоточава въстаналото население. Бързото разрастване на въстанието разтревожва турките власти. С мълчаливото съгласие на западните велики сили Високата порта предприема незабавни мерки за неговото потушаване. Към района на въстанието са изпратени добре въоръжени войскови части и башибозушки орди от Южна България. Макар и слабо въоръжени, поради преждевременното избухване на въстанието въстаниците дават отпор на многократно превишаващия ги противник. След неравен бой първи са разбити защитниците на Клисура. На 26 април в нея влизат ордите на башибозушкия главатар Тосун бей и я опожаряват. Няколко дни по-късно, на 30 април, пада и Панагюрище. Най-дълга съпротива оказват въстаниците под връх Еледжик под командата на Телийски. Копривщица, макар незаета от въстаниците, е заплашена от опожаряване и е спасена само чрез голям откуп, даден от местните първенци. С нейното падане въстанието в Средногорието фактически е потушено. Обстоятелството, че Карлово и селата, намиращи се по поречието на р. Стряма, не въстават, позволява на турските власти да съсредоточат силите си към Родопите и да се разправят по най-жесток начин с надигналото се там население. На 30 април башибозушки орди обкръжават Брацигово. На 5 май към тях се присъединява и редовна турска войска. Положението на въстаниците става неудържимо, но въпреки това те водят упорита борба срещу превъзхождащия ги противник. Тежък удар на въстанието в Брацигово нанасят местните първенци, които влизат в преговори с турците и успяват да арестуват по-видните революционери начело с В. Петлешков. Предаден в ръцете на турските власти, той е подложен на нечовешки мъчения. На път за Пловдив Петлешков поглъща отрова и умира. На 2 май започва кървавата трагедия на Батак. Местните въстаници, обградени от войската на Ахмед ага Барутанлията, са разбити. Многобройният противник навлиза в града и подлага на поголовно клане цялото население. В продължение на три дни тук загиват над 3000 души – жени, мъже и деца. Героична съпротива оказва и населението на Перущица. Една част от него успява да избяга извън селището, а останалата дава отпор на башибозуците и редовните турски войски. Най-голям героизъм проявяват П. Бонев, Сп. Гинев и К. Честеменски. Под напора на превъзхождащия ги противник въстаниците са принудени да търсят убежище в черквата. Тогава турската войска подлага черковната сграда на артилерийски обстрел. Съпротивата на населението е смазана. За да не попаднат живи в ръцете на врага, К. Честеменски и Сп. Гинев убиват своите жени и деца, а след това и самите себе си. Техният подвиг е последван още и от Ив. Тилев и други въстаници. Вестта за въстанието в IV революционен окръг заварва Търновския революционен окръг в тежко положение. Част от ръководителите на революционните комитети в Горна Оряховица, Търново и Лясковец са заловени. Между тях е помощник-апостолът Измирлиев. Това парализира инициативата на останалите дейци. Въпреки това се организира голяма въстаническа чета от селата Мусина, Бяла черква, Михалци, Дичин, Вишовград и др., откъдето първоначално излизат малки въстанически групи, които на 28 април се събират в с. Мусина. Начело на четата застава Поп Харитон, а за военен ръководител е назначен П. Пармаков. Знаменосец става Д. Атанасов–Русчуклийчето. В четата влизат още и Бачо Киро, Хр. Караминков (Бунито), Т. Левтеров и др. Според плана тя трябвало да се съедини с други въстаници и да се укрепи в Балкана, за да може да води по-продължителна борба. Веднага обаче щом се отправя към Стара планина, по дирите й тръгват многобройни потери от башибозук и редовни войскови части. На 29 април четата се установява в Дряновския манастир и в продължение на 9 дни води непрекъснати сражения с противника. На 7 май манастирът е разрушен от артилерийска стрелба и въстаниците решават да направят опит за пробиване на обсадата. В завързалия се бой по-голямата част от тях загиват, а тези, които са заловени, са изправени пред съд. Пламъците на въстанието обхващат и Габровския, и Севлиевския край. Макар председателят на революционния комитет в Севлиево Ст. Пешев да е арестуван, това не попречва на надигането на околните селища – Ново село, Кръвеник, Батошево и др., които оказват решителна съпротива на превъзхождащия ги противник. Някои от тях като Ново село и Батошево повтарят подвига на перущенци, брациговци и панагюрци. За революционния устрем на населението в този край изключително голяма роля изиграва четата на Ц. Дюстабанов, която обикаля въстаналите села. След нейното разгромяване войводата е заловен и обесен в Търново. Последната искра на въстанието в Търновския революционен окръг е действието на четата на Хр. Патрев, образувана от жители на Трявна и някои селища на Габровския и Тревненския край. Тя разгръща своята дейност в началото на май, но след неколкодневни сражения с турски войскови части е разбита. В Сливенския революционен окръг въстанието не получава голям размах. Причината за това са масовите арести на революционни дейци, предприети по това време в града от местните турски власти, и колебанието, което проявяват ръководителите на революционния окръг. Все пак на 3 май Ил. Драгостинов и Г. Обретенов образуват малка чета и се насочват към Сливенския Балкан. Към тях се присъединяват въстаниците от Ямбол, предвождани от Г. Дражев и четата на Стоил войвода. В този уголемен състав четата води неколкодневни битки с преследващите я турски потери и към средата на май е ликвидирана от превъзхождащия я противник. Колебанието, несъгласието, липсата на единно ръководство, както и малодушието на ръководителите на Врачанския революционен окръг, довеждат до провал опита за въстание в този край. Така без подкрепа остава четата на Христо Ботев, преминала р. Дунав на 17 май, и са улеснени до голяма степен действията на турските потери за нейното унищожение. Опитът на Ст. Заимов да вдигне въстание във Враца остава без успех. Във Видинския край известна подготовка на въстанието се извършва само в някои села като Брегово, Гъмзово, Ново село и др., но населението тук се надига едва през юни, след започването на Сръбско-турската война през 1876 г., когато в този край навлизат български доброволчески чети. Едновременно с четата на Хр. Ботев в Североизточна България преминава и четата на Т. Стоянов. Тя слиза на българския бряг на р. Дунав при Тутракан с намерение да се отправи към Стара планина и да помогне на въстаниците от II Сливенски революционен окръг. В завързалото се сражение при с. Араплар (дн. Априлово), Поповско, тя е напълно разбита. Пламъците на въстанието обхващат и Югозападна България главно по поречието на р. Струма и р. Брегалница. Тук избухва т. нар. Разловско въстание. Негов главен ръководител е Д. Попгеоргиев-Беровски, с помощник поп Стоян Разловски. Първоначално Д. Попгеоргиев обикаля с малка чета селата в Малешевско, Радовишко, Струмишко, Петричко и Мелнишко. След това се сформира една по-голяма чета от около 40 души, предвождана от поп Стоян и Д. Попгеоргиев, която действа в Малешевско. В някои селища като Смиленци, Владимирово, Лаки и др. се създават малки въоръжени отряди. Изпратените многобройни башибозушки орди сломяват съпротивата на населението към средата на май. В края на май и началото на юни 1876 г. Априлското въстание е потушено навсякъде. В продължение на един месец падат убити над 30 000 мъже, жени и деца. Опожарени и разграбени са стотици села и градове. Хиляди въстаници са хвърлени в затворите или изпратени на заточение. Априлското въстание предизвиква свикването на Цариградската конференция 1876–1877 г. То внася рязка промяна в действията на руската дипломация и ускорява решението на Русия за радикална намеса на Балканите. Показва непоколебимата воля на българския народ да извоюва с оръжие своята национална независимост и да отхвърли веднъж завинаги петвековния хомот на османския поробител. Из  Книгата може да поръчате  !", "date": "2018.04.21", "title": "Какво не знаете за Априлското въстание?"}
{"url": "https://www.24chasa.bg/novini/article/6826819", "text": "Въоръжен младеж откри стрелба в гимназия във Флорида, ранявайки един ученик, предаде Асошиейтед прес, като се позова на полицията в югоизточния щат на САЩ. 19-годишният заподозрян бил арестуван и се извинил, докато бил отвеждан с белезници. Пострадалият е 17-годишен младеж, който е настанен в болница с рана на глезена и без опасност за живота, предава БТА.  Стрелецът, който бил скрил оръжието си в калъф за китара, е бивш възпитаник на гимназията в Окала. Инцидентът стана вчера, когато в цялата страна бе планиран протест с излизане от класните стаи срещу свързаното с огнестрелни оръжия насилие. Той стана малко повече от два месеца, след като 19-годишен младеж уби 17 и рани още толкова хора при стрелба в друга гимназия във Флорида.", "date": "2018.04.21", "title": "Раниха младеж при нова стрелба в гимназия във Флорида, стрелецът е задържан"}
{"url": "https://www.24chasa.bg/novini/article/6826823", "text": "Северна Корея вече няма нужда от ядрени и ракетни опити, обяви днес държавният ръководител Ким Чен Ун, цитиран от световните агенции. Севернокорейският лидер каза, че считано от днес, страната му ще затвори своя полигон за ядрени изпитания, ще спре да прави такива тестове и ще прекрати изстрелванията на междуконтинентални балистични ракети. Решението е било взето на заседание на Централния комитет на управляващата Корейска трудова партия вчера, предаде БТА.  Ким аргументира този драматичен обрат с факта, че Северна Корея вече е проверила оперативността на ядрените си оръжия. Затова нямаме нужда от нови ядрени и ракетни опити и полигонът в северната част на страната изпълни своята мисия, каза той. Това изявление бе разпространено от севернокорейската държавна информационна агенция КЦТА и препредадено от южнокорейската Йонхап. \"Ние никога няма да използваме ядрено оръжие, ако против нашата страна няма ядрена заплаха или провокация\", дава да се разбере Северна Корея. Тя ще съсредоточи \"всичките си усилия върху създаването на силна социалистическа икономика и мобилизирането на човешките и материалните ресурси на страната с цел рязко повишаване на жизнения стандарт на (населението)\". Северна Корея обещава да не предава ядрено оръжие и технологии на други държави. КНДР ще се присъедини към глобалния процес на ядрено разоръжаване. Северна Корея, в съответствие със своята нова стратегия за развитие на социалистическа икономика, възнамерява да активизира диалога с международната общност за защита на мира на Корейския полуостров и на цялата планета, се казва още в изявлението. То дойде на фона на засилената дипломатическа активност около Северна Корея. Миналия месец Ким Чен-ун направи направи първата си официална визита, откакто дойде на власт през 2011 г. - в Китай, където бе приет от президента Си Цзинпин. На 27 април Ким ще се срещне с южнокорейския президент Мун Дже-ин, преди историческа среща с президента на САЩ Доналд Тръмп, датата и мястото за която все още не са определени, но принципно е решено тя да се състои в началото на юни. По-рано тази седмица стана ясно, че в началото на месеца директорът на ЦРУ Майк Помпейо, номиниран от Тръмп за държавен секретар, е посетил тайно Пхенян и се е срещнал със севернокорейския лидер. Съединените щати, Южна Корея и Япония обаче продължават да настояват Северна Корея да се откаже от своята ядрена и ракетна програма, заради които ООН й наложи редица санкции. Дипломатическата активност бе предшествана от период на изостряне на напрежението и войнствена реторика. Северна Корея обяви, че е изпробвала успешно водородна бомба през септември, а през ноември - че е разработила нова балистична ракета, в чийто обсег е цялата територия на САЩ. На този фон Тръмп и затворената комунистическа страна си отправиха заплашителни послания. Напрежението спадна чувствително, след като Ким възприе по-спокоен и помирителен тон в новогодишното си послание и подобри отношенията на Севера с Юга.", "date": "2018.04.21", "title": "Ким Чен Ун: Северна Корея вече няма нужда от ядрени и ракетни опити"}
{"url": "https://www.24chasa.bg/novini/article/6826827", "text": "Британската полиция е установила самоличността на ключови заподозрени за покушението срещу бившия руски разузнавач Сергей Скрипал и дъщеря му Юлия, пише вестник \"Дейли телеграф\", цитиран от ТАСС и БТА.  Според британския ежедневник полицията се опитва да заведе дело срещу \"лица, представляващи интерес за разследването, за които се смята, че са се върнали в Русия\". Британските власти предполагат, че Сергей Скрипал е бил отровен в дома си в Солсбъри от ударна бойна група, изпратена в страната от руските власти. Тя е обработила с отровно вещество в течен вид дръжката на входната врата на жилището на бившия руски разузнавач, превърнал се в двоен агент, предавал сведения на Великобритания. \"Дейли телеграф\" е научил, че в разследването е постигнат голям пробив с проучване на списъците на пътници, влезли и излезли от Великобритания, както и с преглед на голямо количество записи от видеокамери в Солсбъри. Очаква се обаче разследването да продължи още много месеци. За разследващите освен това ще е изключително сложно да повдигнат обвинения на заподозрените, тъй като срещу тях има косвени доказателства като присъствие на определени полети и в Солсбъри към момента на покушението. Това обаче не доказва обезателно, че именно те са извършили атаката, отбелязва изданието. Британската полиция \"не обсъжда конкретни линии на разследването\", заяви лаконично представител на Скотланд ярд в отговор на запитване на ТАСС.", "date": "2018.04.21", "title": "\"Дейли телеграф\": Установиха ключови заподозрени за покушението срещу Скрипал"}
{"url": "https://www.24chasa.bg/novini/article/6826829", "text": "Президентът на САЩ Доналд Тръмп приветства изявлението на севернокорейския лидер Ким Чен-ун, че страната му ще прекрати незабавно своите ядрени и ракетни опити, и каза, че очаква с нетърпение да се срещне с него, предадоха световните агенции, цитирани от БТА.  \"Северна Корея се съгласи да прекрати всички Ядрени Опити и да затвори важен обект за (ядрени) опити. Това е много добра новина за Северна Корея и за Света - голям напредък! Очаквам с нетърпение нашата Среща на върха\", написа Тръмп в Туитър.", "date": "2018.04.21", "title": "Тръмп за изявлението на Ким Чен-ун: Много добра новина за света - голям напредък!"}
{"url": "https://www.24chasa.bg/novini/article/6826832", "text": "Япония смята, че сега не е времето да бъде отслабван натискът върху Северна Корея, въпреки че тя обяви, че прекратява ядрените опити и изстрелваният на балистични ракети, каза японският министър на отбраната Ицунори Онодера, цитиран от националната информационна агенция Киодо, предаде ТАСС. Той каза това във Вашингтон, където е на посещение. Онодера призова международната общност да не отслабва натиска върху Северна Корея. Япония е недоволна от поетия от Севера ангажимент, каза той, цитиран от Франс прес. Онодера посочи, че Пхенян не е споменал да се отказва от своите балистични ракети с малък и среден обсег, предава БТА.  Северна Корея трябва да се денуклеаризира напълно до 2020 г. Необходимо е този процес да бъде необратим и контролируем, заяви японският министър на външните работи Таро Коно, цитиран от ТАСС. Премиерът на Япония Шиндзо Абе определи отказа на Северна Корея от ядрени опити като положителна стъпка. В същото време той отбеляза, че японската позиция по въпроса не се е променила и че Токио запазва тясното си взаимодействие с Вашингтон и Сеул по проблема със севернокорейските ядрени и ракетни програми.", "date": "2018.04.21", "title": "Японският военен министър призова да не се отслабва натискът върху Северна Корея"}
{"url": "https://www.24chasa.bg/novini/article/6826835", "text": "Земетресение с магнитуд 4,9 по Рихтер е регистрирано в Гърция след 3 ч. тази нощ, съобщава Европейският средиземноморски сеизмологичен център. Епицентърът на труса е в Егейско море, на 95 километра югоизточно от Солун. Земетресението не е усетено у нас. Няма информация за щети и пострадали хора.                                                                                                                                                                                                                                                                                                                       ", "date": "2018.04.21", "title": "Трус с магнитуд 4,9 разклати Гърция"}
{"url": "https://www.24chasa.bg/novini/article/6826839", "text": "Засилени проверки на автобуси, които превозват ученици, планира Агенция \"Автомобилна администрация\". Те ще започнат през май, когато се организират най-много пътувания за зелено училище. През последната година при такива проверки са съставени над 30 акта за различни нарушения, предава  .  Най-често фактически за липса на удостоверение за звездна категоризация. Другото фактически - нарушенията са свързани с управление на водача в тъмната част на денонощието, което законът не допуска това нещо, коментира Румен Таслаков - началник \"Контрол и статистика\", ДАИ. Другото са свързани с режима на труд и почивка на водача - прекъсванията и почивките на водача, който е управлявал повече от работното време, каза още той.", "date": "2018.04.21", "title": "През май започват засилени проверки на училищни автобуси"}
{"url": "https://www.24chasa.bg/novini/article/6826843", "text": "Дъщерята на задържаната заедно с Десислава Иванчева зам.-кметица на \"Младост\" Биляна Петрова отказва да ходи на училище, не излиза от вкъщи и не общува с никого, откакто майка й бе арестувана. Това обяви пред Би Ти Ви адвокатката на Петрова Ирена Савова.   На самото задържане не съм присъствала, обади ми се съпругът на госпожа Биляна Петрова, каза, че са ги задържали. Отидох към 16:30, нямаше никакъв проблем да ме допуснат до тях. Но когато отидох, картината беше покъртителна - и госпожа Иванчева, и госпожа Петрова бяха с белезници, без да са пили вода, не бяха ходили до тоалетна от 13  до 16 часа, и на центъра на София публично се брояха и се описваха парите, намерени в колата. Това продължаваше с часове, разказа пред   Ирен Савова, защитничката на заместничката на кметицата Иванчева Биляна Петрова. Като адвокат мога да ви кажа, че нито един български гражданин не може да бъде поставян в такова унизително положение. Какъв е проблемът да ги спре полиция, да ги помолят да карат след тях, при тях да седнат хора, гарантиращи, че няма да избягат и да изядат парите, да се отиде до управление или прокуратура и там да се извършат тези действия, без да има такава демонстрация, защото всичко това беше абсолютен цирк. Не знам да се е случвало в някоя друга европейска държава, заяви адвокат Савова.  Твърде крехки са доказателствата и самият съдебен състав обяви, че е на много ранен етап разследването. Първо доказателствата са спорни в някои аспекти, коментира и другият защитник Иванов. Тежестта на доказване е на прокуратурата, не на адвокатите, отговори Иванов на въпроса могат ли да докажат, че вината е на разследващите, а не на кметицата Иванчева. Според Ирен Савова с тези доказателства на прокуратурата ще й бъде много трудно, дори невъзможно, да докаже престъпление. Адвокатката даде пример - парите за подкупа били подадени на следователите на 2 април, а според обвинението парите са били поискани на 13 април. Как така едни пари вървят изпреварващо бързо, преди да бъдат поискани, попита Савова. Като прокурор аз съм напълно сигурен, че с тези доказателства са напълно достатъчни и може да има осъдителна присъда, заяви пред Би Ти Ви председателят на КНКОМПИ Пламен Георгиев.    ", "date": "2018.04.21", "title": "Адвокат на зам.-кметицата на \"Младост\": Дъщеря й не ходи на училище, не общува с никой"}
{"url": "https://www.24chasa.bg/novini/article/6826220", "text": "Денят на Обединена Европа – 9 май, е избран за събитията в  посветени на Българското председателство на Съвета на ЕС. Постигнатото през изминалите 11 години от членството ни в ЕС и значението на Председателството ще бъдат обсъдени на кръгла маса. На входа на Ивайловград ще бъдат поставени пилони и името на града с големи букви. На три от пилоните ще са знамената на България, ЕС и Ивайловград. Останалите ще са с фотоколажи на местните обичаи, традиции, исторически и културни забележителности, които са емблематични не само за общината, но и имат национално значение. Голяма част от тези забележителности са реставрирани и реконструирани със средства от европейските фондове Ще бъде организирана кампания сред учениците в общината под наслов “Стани доброволец”. Децата ще засадят дръвчета, храсти и цветя. На 30 април в община предстои артпленер “Европа” и всички желаещи ще могат да нарисуват сюжети, свързани с Българското председателство и неговите приоритети. Рисунките ще бъдат изложени в Културния център в навечерието на 2 май - Деня на Харманли, а участниците ще получат информационни материали за Българското председателство. За тържествената сесия за празника на града ще има концерт “Европа в ноти”, където ще бъдат изпълнени класически произведения от европейски композитори. На всички ще бъдат подарени брошури “Община Харманли в ЕС\" - информация за постигнати резултати и ползи за общината от европейското членство. а преди това и в  предстои интересна изложба, свързана с европейските ценности. Експозицията е озаглавена “Сътворено от хартия” и ще бъде представена в Страсбург на 24 май. Изложбата представя произведения на френски и български съвременни визуални артисти, чиито произведения са вдъхновени от хартия. “За всички е ясно какво значение има в нашата цивилизация хартията. Затова сме дали възможност на съвременни автори да интерпретират темата по свой начин. Финансирахме този проект, защото смятаме, че младите български автори могат да бъдат показани навсякъде по света”, коментира Светлин Стоев, който е един от организаторите на изложбата. Предпремиерно тя гостува в галерия “Форум” в Хасково и е част от културния календар на Българското председателство на Съвета на ЕС.", "date": "2018.04.21", "title": "Община Ивайловград  популяризира приоритетите на  Българското председателство"}
{"url": "https://www.24chasa.bg/novini/article/6826850", "text": "Нанесените на 14 април от западни страни удари в Сирия противоречат на международното право, заявиха експерти от долната камара на германския парламент в експертно становище, цитирано от Франс прес. \"Използването на военна сила срещу държава, за да се накаже тази държава за нарушаването на международна конвенция, нарушава забраната за прибягване към насилие, която е част от международното право\", казват юристите на Бундестага в отговор на въпрос на радикалната лява партия \"Левите\", която се обяви против военната операция, предава БТА.  В становището си експертите се позовават на декларация на Общото събрание на ООН от 1970 г., подчертаваща, че \"при воденето на международните си отношения държавите са задължени да се въздържат от използването на военна принуда\". Юристите освен това припомнят, че в миналото Съветът за сигурност на ООН също е отхвърлял използването на военна сила за наказание, определяйки го като \"несъвместимо с целите и принципите на ООН\". Правният мотив, предложен от Великобритания, която участва в ударите заедно със САЩ и Франция, не е убедителен, според оценката на германските експерти, до която АФП е получила достъп. Според Лондон международното право позволява ответни действия, за да се попречи на по-големи човешки страдания, и тези условия са били изпълнени след предполагаемата употреба на химически оръжия от режима на Башар Асад. Има основание да си зададем въпроса дали военните нападения наистина са подходящ инструмент, за да предотвратят други страдания в Сирия, отбелязват германските юристи.", "date": "2018.04.21", "title": "Експерти от Бундестага: Западните удари в Сирия са били незаконни"}
{"url": "https://www.24chasa.bg/novini/article/6826852", "text": "Готов съм да пазя и следващия мач между \"Левски\" и ЦСКА в сряда, каза пред репортери жандармеристът Петър Иванов. Той е вторият пострадал от бомбичка по време на дербито на 18 април. Тогава колежката му Гергана Зашева бе ранена сериозно. Лекари извадиха 4мм стъкло от окото й.  В началото, когато избухна бомбичката и стъклото се пръсна, не разбрах, че и аз съм пострадал. Тръгнах да помагам на колежката и после усетих, че имам наранявания по лицето и дясната роговица, каза Иванов, който има 16 години стаж в жандармерията. Той обясни, че травмите му не са сериозни. Преди време имал и друг инцидент, но не по време на футболен мач, а докато пазел протести. Тогава хвърлено по него стъкло го наранило по ръката. Иванов посочи, че издържа на провокациите с търпение. Той обясни, че няма как да каже кое е по трудно - да пазиш мач или протести, тъй като всяко събитие има своите предизвикателства.", "date": "2018.04.21", "title": "Жандармеристът, пострадал от бомбичка: Готов съм да пазя и следващото дерби (Снимки)"}
{"url": "https://www.24chasa.bg/novini/article/6826860", "text": "„Направих 4 опита да си запиша час с кметицата на „Младост” и да обсъдим ситуацията в официалното ѝ приемно време. Тя не дойде на нито една среща. Присъстваха само някой неин заместник или друго лице от администрацията”, заяви изнудваният от Десислава Иванчева бизнесмен Александър Ваклин по  . Той обясни, че седмици наред негови служители се връщали с различни обяснения, защото заповедта за строеж, която се изпраща до всички заинтерсовани лица и която е нужна за проекта на Ваклин, се бави и не се изпраща. „Става въпрос за съобщителна процедура за заповед на главния архитект на София към заинтересованите лица, да им кажат че такава заповед е издадена. Това съобщение има срок от 2 седмици, ние го чакаме от юни 2017 г. По едно време обявиха, че са загубили заповедта, после се намери, после пак се загуби”, обясни Ваклин. По думите му от общината казали на негови служители, че проблемът е личен. Затова Ваклин потърсил контакт с Иванчева чрез други хора. Когато контактът бил осъществен, станало ясно и, че Иванчева иска подкуп. „Петър Дюлгеров е един от хората, с които се свързах, защото знаех, че може да разговарят с нея. Не го познавах отпреди. Случайно се спрях на него. Той осъществи контакта”, обясни Ваклин и ролята на третия задържан по случая като посредник на парите Петър Дюлгеров. Ваклин е категоричен, че кметицата на „Младост” е крайният получател на исканата сума и увери, че наличните доказателства са неоспорими за вината на Иванчева. „Има банки и офшорки. Парите могат да се преведат и по този начин. Кой носи 70 000 евро в колата си?”, коментира Ваклин. „Никой не е желал да стане такъв цирк. Показността е по вина на Иванчева. Тя си избра датата, часа и мястото, които не бяха подходящи”, коментира още той случая. Ваклин бе категоричен, че дадените пари все още не са му върнати. „Трябва да върнем респекта на държавата и хората да започнат да уважават законите”, обясни бизнесменът защо е предприел всички тези действия по случая.", "date": "2018.04.21", "title": "Ваклин: 4 пъти опитах да си запиша час за среща с Иванчева, тя не дойде на нито една от тях"}
{"url": "https://www.24chasa.bg/novini/article/6826867", "text": "„Всичко при ареста на кмета на „Младост” Десислава Иванчева е свършено както трябва”, категоричен е Пламен Георгиев, който е председател на новосъздадената Комисия за противодействие на корупцията и отнемане на незаконно придобитото имущество.  Той определи като необяснимо чувството, което остана в българското общество за показност на ареста, извършен в центъра на София, предаде  .  „Законът изисква да се претърси автомобила в присъствието на Иванчева. Сигурен съм, че е било некомфортно за нея, но така всички виждат, че автомобилът не е местен никъде”, коментира Георгиев. На въпрос защо се е наложило Иванчева да седи с белезници през цялото време, той коментира, че при предишна акция на прокуратурата е имало случай, в който задържаното лице се хвърлило на земята в калта, за да се опита да изтрие химическото вещество от ръцете си, с което били белязани парите. „Не помня друг такъв случай на лице задържано с подкуп в такъв размер, така че би трябвало да действа и като превенция”, коментира Георгиев. „Бях силно изненадан, че има положителни и отрицателни становища за ситуация, когато задържаш човек със 70 хил. евро в ръцете. Уверявам ви, че ако бяхме в една държава на Запад от нас, никой нямаше и да си помисли да каже и дума в защита на този човек”, коментира още Георгиев. На въпрос дали доказателствата срещу Десислава Иванчева ще издържат в съда, Георгиев каза, че като прокурор е сигурен, че могат да доведат до осъдителна присъда. „Аз като прокурор, ако имах такова дело, щях да бъда убеден, че ще имаме осъдителна присъда и съм убеден, дай боже, и съдът да мисли по същия начин”, каза Георгиев. По повод новосъздадената институция, която представлява, Георгиев коментира, че те се отчитат единствено пред парламента с годишни доклади. До момента са получили над 100 сигнала за корупция. Георгиев уточни, че в правомощията им е и да разследват магистрати, но не каза дали в момента тече подобно разследване.", "date": "2018.04.21", "title": "Пламен Георгиев: Всичко при ареста на Иванчева е свършено както трябва"}
{"url": "https://www.24chasa.bg/novini/article/6826884", "text": "Над 80% от колите втора ръка у нас са катастрофирали. След това собствениците им правят козметичен ремонт и ги продават. Сред най-честите проблеми, които не са видими на пръв поглед пък, са липсващи въздушни възглавници или превъртян километраж, съобщава  Институтът за пътна безопасност предлагат нов държавен орган да контролира състоянието на старите коли. Прегледът в оторизиран сервиз да бъде задължителен, предоставянето на 6-месечна гаранция и възможност за връщане на автомобила до седмица - също. Практика, отдавна позната в Европа. Ако даден автомобил е минал през оторизиран сервиз и бъде регистриран, на портала carstory.bg всеки кандидат-купувач може да провери състоянието му. При закупуване на кола \"втора ръка\", купувачите да не се доверяват на километража, защото данните се коригират. Да оглеждат волана, педалите, скоростния лост и седалките, които най-често подлежат на изразходване и могат да подскажат реалната употреба на автомобила. Освен това да настояват колата да мине задължителен преглед през оторизиран сервиза, преди да я купят, съветват експертите.", "date": "2018.04.21", "title": "Над 80% от колите \"втора ръка\" у нас са катастрофирали"}
{"url": "https://www.24chasa.bg/novini/article/6826893", "text": "Остават неизвестни обстоятелствата около смъртта на известния шведски DJ Авичи, предава . Преди две години Авичи изненадващо обяви, че слиза от сцената. Той не криеше, че има много здравословни проблеми. През 2014 г. той отмени свои участия, за да се оперира. Шведският DJ влезе в музикалната история с хитове, сред които \"Wake Me Up\" и \"Hey Brother\".", "date": "2018.04.21", "title": "Все още не са ясни причините за смъртта на известния диджей Авичи"}
{"url": "https://www.24chasa.bg/novini/article/6827035", "text": "Общо 4254 терористи са били неутрализирани от началото на операцията на турската армия \"Маслинова клонка\" в Северна Сирия, съобщи днес генералният щаб на турската армия, цитиран от турската телевизия НТВ. Турция предприе на 20 януари операцията \"Маслинова клонка\" в Северна Сирия, насочена срещу сирийските кюрдски милиции Сили за защита на народа (СЗН) и Партията на демократичния съюз, които Анкара смята за терористични организации, свързани с нелегалната Кюрдска работническа партия (ПКК), припомня БТА.  В изявлението на турските въоръжени сили се казва, че при антитерористични операции на турската армия, извършени от 4 до 20 април в югоизточните турски окръзи Тунджели, Диарбекир и Шърнак, са били неутрализирани 37 бойци от ПКК. При акциите са били иззети 44 оръжия и 41 самоделни взривни устройства.", "date": "2018.04.21", "title": "4254 терористи са били неутрализирани от началото на операцията \"Маслинова клонка\""}
{"url": "https://www.24chasa.bg/novini/article/6827071", "text": "Европейският съюз приветства днес \"позитивния и дългоочакван етап\",  , предаде Франс прес. Изявлението му, приветствано също от Вашингтон и Пекин, изразява стремежа на Пхенян \"да спазва международните си ангажименти\", по-специално да изпълнява резолюциите на Съвета за сигурност на ООН, посочва в комюнике първият дипломат на ЕС Федерика Могерини. Тя изразява надежда предстоящите срещи между ръководителите на САЩ, Северна и Южна Корея да доведат до \"допълнителни, конкретни резултати\", предава БТА.  Великобритания заяви днес, че плановете на Северна Корея да спре ядрените изпитания ще бъде положителна стъпка. В комюнике британското правителство изрази надежда, че това е израз на добра воля, предаде Ройтерс. Продължаваме да сме ангажирани да работим с нашите международни партньори за постигането по мирен начин на нашата цел - пълно, подлежащо на проверки и необратимо премахване на ядрените оръжия на Корейския полуостров, се допълва в комюникето на британското правителство. Ким Чен Ун направи изявлението си по-малко от седмица преди насрочения му разговор с южнокорейския президент Мун Дже-ин, който изглежда ще предшества историческата среща между Ким и президента на САЩ Доналд Тръмп, очаквана по принцип в началото на юни. ЕС е наложил санкции на КНДР във връзка с ядрената и ракетната й програма, но от 2001 г. поддържа дипломатически връзки с Пхенян, както и повечето страни членки, напомня АФП.", "date": "2018.04.21", "title": "Европейският съюз приветства обявеното от Ким Чен Ун спиране на ядрените опити"}
{"url": "https://www.24chasa.bg/novini/article/6827078", "text": "Най-малко десет души са убити при протести в Никарагуа срещу промени в системата за социално осигуряване. Това съобщи в петък вицепрезидентката Росарио Мурильо, като изтъкна стремежа на кабинета да поднови диалога, предаде Франс прес. Мурильо нарече демонстрациите \"размирици\", организирани от хора, целящи \"да разрушат мира и хармонията\", предава БТА.  Близо 80 са ранените по време на тези протести - най-бурните, откакто Даниел Ортега пое властта в страната преди 11 години, отбелязва АФП. Според Комитета за защита на журналистите с централа в Ню Йорк сред пострадалите има най-малко деветима журналисти. Ройтерс посочва, че насилието, водещо до жертви, засилва натиска върху лявото правителство. В Никарагуа вчера имаше протести за трети пореден ден срещу реформи, които увеличават осигурителните вноски на работодателите и работещите, намалявайки пенсиите. Според Мурильо правителството е готово да обсъди тези мерки и днес президентът Даниел Ортега се очаква официално да заяви, че \"диалогът остава открит\" и \"всички теми са на масата\". Лидерът на основното работодателско сдружение Хосе Агери призова по-рано да се избегнат \"по-нататъшни кръвопролития\" и да се подновят дискусиите. Същевременно той подкрепи демонстрантите, отбелязва АФП. В четвъртък полицай и млад демонстрант бяха застреляни в столицата Манагуа. Един младеж бе застрелян в Типитапа, североизточно от Манагуа, а 48 души получиха медицинска помощ, напомня Ройтерс. Бивш лидер на лява партизанска групировка, обвиняван от критиците, че иска да установи семейна диктатура, Даниел Ортега е президент на Никарагуа от 2007 година. Неговата политика, която е смес от социализъм и пазарна икономика, осигури на централноамериканската страна солиден икономически растеж, допълва агенцията. В същото време социалната реформа, която според правителството е необходима за фискалната стабилност, предизвика остри реакции, съпътствани от насилие. Четири местни телевизии, излъчвали пряко протестите, бяха спрени от ефир. \"Това е протест, който идва отдолу, а не от политическа партия\" - \"според мен правителството не бе предвидило такава реакция\", коментира пред АФП политологът Оскар Рене Варгас.", "date": "2018.04.21", "title": "Най-малко 10 убити по време на протести в Никарагуа (Снимки)"}
{"url": "https://www.24chasa.bg/novini/article/6827107", "text": "Индийският кабинет прие днес смъртно наказание за изнасилилите момичета на възраст под 12 години, след като премиерът Нарендра Моди свика извънредно заседание на правителството в отговор на национално недоволство, предизвикано от редица такива посегателства, предаде Ройтерс. Изпълнителната заповед променя наказателното право и включва по-драстично наказание за осъдените насилници на момичета под 16-годишна възраст, съобщиха правителствени служители. Заповедта, с чието копие Ройтерс уточни, че разполага, ще влезе в сила, след като тя бъде подписана от президента на Индия, предава БТА. Индия започна съдебни дела по бързата процедура и прие по-строг закон за изнасилване, който предвижда включително смъртното наказание, след шокиращото нападение срещу млада жена през 2012 година, разтърсило страната, но епидемията от изнасилвания в Индия не затихна въпреки взетите мерки, отбелязва Ройтерс. През 2016 г. бе съобщено за 40 000 изнасилвания. В 40 процента от тези случаи жертвите са деца. Всеки ден вестниците съобщават за нови прояви на сексуално насилие срещу жени.", "date": "2018.04.21", "title": "Индия одобри смъртното наказание за изнасилване на момичета под 12 години"}
{"url": "https://www.24chasa.bg/novini/article/6827109", "text": "За първи път от 35 години саудитци присъстваха на кинопрожекция, предназначена за широката публика, предадоха Франс прес и Ройтерс. Интересът към американския екшън \"Черната пантера\", показан в киносалон в столицата Рияд, беше толкова голям, че билетите от 75 риала (20 долара), пуснати в продажба онлайн, се изчерпаха за минути. Въодушевените зрители си правеха селфи във фоайето на киното и чакаха на опашка за пуканки и газирани напитки, предаде БТА. По-рано през седмицата в киното, отворено в бизнес квартала \"Крал Абдула\" в Рияд, се състоя пробна прожекция. В близките месеци в кралството, където кината бяха затворени през 80-те години на миналия век под натиска на ултраконсервативни духовници, ще бъдат открити още киносалони. Салонът с 250 места в Рияд се управлява от американската компания Ей Ем Си ентертейнмънт (AMC Entertainment) - първата фирма, получила лиценз за тази дейност в Саудитска Арабия. Отмяната на забраната за кината миналата година е част от редица обществени реформи, подети от саудитския принц престолонаследник Мохамед бил Салман. Преди основния филм вчера зрителите изгледаха кратко видео за заснемането му, клип с интервю на принц Мохамед за американска телевизия и реклама на Кока-Кола, в която жени шофират. Генералният директор на Ей Ем Си Адам Арън каза, че екшънът \"Черната пантера\" не е избран случайно - в него се разказва за млад принц, който преобразява една велика страна. Две сцени, в които героите се целуват, изглежда са били премахнати за прожекцията. Докато много саудитци се радваха на отпадането на кинозабраната, някои призоваха хората да не ходят на кино, тъй като това продължава да е \"харам\" (забранено). \"Ако Аллах го забранява, а владетелят го разрешава, кого следвате? Помнете, че наказанието в отвъдното е по-строго и е вечно, докато този свят е преходен и краткотраен\", гласеше коментар в този дух в Туитър. Населението на Саудитска Арабия надхвърля 32 милиона души - повечето под 30 години - и властите планират до 2030 г. да открият около 350 кина с общо над 2500 екрана с очакване годишните приходи от продажба на билети да възлизат на близо 1 милиард долара.", "date": "2018.04.21", "title": "Огромен интерес към 1-та от 35 години кинопрожекция в Саудитска Арабия за широката публика"}
{"url": "https://www.24chasa.bg/novini/article/6827125", "text": "Доклад на Държавния департамент на САЩ за правата на човека критикува Румъния заради условията в затворите, съобщава Медиафакс. В документа се посочва, че и през 2017 г. Румъния не е успяла да достигне стандартите, определени от Съвета на Европа за осигуряването на най-малко 4 квадратни метра пространство за всеки затворник, предава БТА. През юли 24 813 лица са се намирали в затвори с общ капацитет за едва 18 127 затворници. Според доклада медиите са разказвали за случаи, в които надзирателите са се държали агресивно с лишените от свобода или някои затворници са малтретирали свои колеги. През септември са били подадени 128 жалби в Националната администрация на затворите, в които персоналът е обвинен в злоупотреби и нарушаване на правата на задържаните. Според доклада голям брой затворници не са получавали адекватна медицинска помощ, а качеството на сервираната храна е било лошо. Същевременно в доклада се отбелязва, че корупцията остава широкоразпространен проблем в Румъния, отбелязва информационният сайт Зиаре. \"Корупцията остава разпространена практика сред официалните представители въпреки многобройните знакови дела. Има много информации за корупция на правителствено ниво през 2017 г. (...) Подкупът продължава да бъде разпространено явление в публичния сектор. Законите не винаги се прилагат ефективно (...) Имунитетът на настоящи и бивши правителствени членове, които са и парламентаристи, блокира някои разследвания\", се посочва в документа. Държавният департамент обаче хвали дейността на Националната дирекция за борба с корупцията /НДБК/. \"НДБК продължи да разследва редица случаи на корупция, в които са замесени политици, държавни служители или членове на съдебната система (...) До края на август 209 дела са изпратени в съда, в които са разследвани 573 обвиняеми, включително един министър, двама членове на парламента, един съдия, един прокурор, 12 кметове и 16 полицаи\", се отбелязва в доклада.", "date": "2018.04.21", "title": "САЩ критикуват Румъния за условията в затворите"}
{"url": "https://www.24chasa.bg/novini/article/6827148", "text": "Москва приветства  , и приканва Пхенян и САЩ да полагат съвместни усилия за намаляване на напрежението, предаде Франс прес, като цитира разпространено днес изявление на руското външно министерство. Разглеждаме това решение като важен етап по пътя към бъдещо намаляване на напрежението на Корейския полуостров, отбелязва Москва. Руското министерство приканва САЩ и Република Корея \"да вземат взаимни адекватни мерки и да постигнат взаимно приемливи споразумения\" със Северна Корея по време на предстоящите срещи на върха между Юга и Севера и между КНДР и САЩ, предаде БТА. Русия поддържа по-скоро сърдечни отношения със Северна Корея, с която има малка обща граница. Тази година САЩ обвиниха Русия, че подпомага Пхенян да заобикаля някои международни санкции, като му доставя горива, напомня АФП.", "date": "2018.04.21", "title": "Москва приветства съобщението на Северна Корея, че спира ядрените си опити"}
{"url": "https://www.24chasa.bg/novini/article/6827152", "text": "Наемателят на морския плаж Слънчев бряг-север доброволно разчисти още незаконни преместваеми обекти, които не отговарят на одобрената от Министерството на туризма схема за разполагането им, съобщава пресцентърът на ведомството. Разрушен е ресторант Stela di marre с площ 400 кв. м пред хотел \"Белвю\", се посочва в съобщението. Припомня се, че в края на миналата седмица на същата ивица бяха разчистени още преместваеми обекти, които са в нарушение - Bubles бар&ресторант, заемащ около 400 кв. м пред хотел \"Гларус\" и близо до хотел \"Чайка\". През февруари министър Николина Ангелкова инспектира същия плаж, за да се установи дали са премахнати незаконните преместваеми обекти. Проверката констатира, че наемателят спазва ангажиментите си и е съборил над 190 незаконни обекта. През ноември 2017 г. доброволно бяха съборени над 50 незаконни магазина с обща площ над 1200 кв. метра на алеята на плажа Слънчев бряг-север по силата на договора на наемателя с Министерството на туризма. Причината бе, че площта им, останала още от прекратената концесия, надвишава одобрената от министъра на туризма схема, се посочва в съобщението. Между премахнатите обекти са магазини от страната на плажа на алеята пред хотел \"Глобус\" и съоръжение за бънджи, магазини за дрехи и обувки пред хотелите \"Гларус\" и \"Чайка\", както и обекти около хотел \"Хевън\" и \"Кариби бар\", пред хотел \"Ларго\", \"Астория\", \"Дюн\" и \"Виктория палас\". Тяхното премахване е било отложено заради започналия активен сезон. Министър Ангелкова е прекратила концесията на плажа Слънчев бряг-север, защото е имало над 8000 кв. м обекти, които са надхвърляли одобрената от нея схема. Проверките за изрядността на стопаните на плажовете ще продължат много активно и това лято съвместно с останалите контролни институции, е предупредила министър Ангелкова, цитирана в прессъобщението.", "date": "2018.04.21", "title": "Разчистиха още незаконни преместваеми обекти от плажа Слънчев бряг-север"}
