{"url": "https://www.24chasa.bg/novini/article/6926876", "text": "Талибаните отвлякоха 43-ма строителни работници при нападение тази нощ в Югоизточен Афганистан, предаде Франс прес. Атаката е била извършена в афганистанската провинция Кандахар и при нея са убити четирима полицаи, а един е ранен, обяви губернаторът на Кандахар Дауд Ахмади. Сред 43-мата отвлечени има техници, готвачи и шофьори. Талибаните поеха отговорност за нападението, но казаха за Франс прес, че първоначалната им цел е бил контролен пункт на полицията. Когато полицаите от пункта избягали в лагера, където спели работниците, талибаните решили да отвлекат \"много хора\" и не могли да различат едните от другите, предава БТА.  При друго нападение днес в провинция Багдис в Северозападен Афганистан бяха убити най-малко 14 служители на афганистанските сили на реда и двама цивилни, предаде ДПА, позовавайки се на местните власти. Днешните нападения последваха по-големите атаки от миналите две нощи, при които бяха убити общо около 87 служители на реда, припомня ДПА.", "date": "2018.06.22", "title": "Талибаните отвлякоха 43-има строителни работници при нападение в Афганистан"}
{"url": "https://www.24chasa.bg/novini/article/6926702", "text": "През 2018 г. се въвеждат 2 нови командни пункта за борба с градушките - в село Тъжа, Старозагорско, и в Хасково, както и прилежащите 62 нови ракетни площадки. Те ще защитават целия регион на Подбалкана, съобщи в парламента земеделският министър Румен Порожанов. Общата стойност на сключените по проекта договори до момента е близо 8 млн. лв. С новите 62 площадки ще бъдат покрити още 3 млн. декара. Тази година са изстреляни много повече притивоградни ракети в сравнение с миналата, съобщи Порожанов. За цялата 2017 г. са изстреляни 6500 ракети, а от началото на 2018 г. до момента са 9000. Порожанов акцентира, че трябва да се търси друг способ за защита на полетата, тъй като изстрелването на ракети е много скъпо и на практика всички капиталови разходи на държавата в земеделието отиват само за тази дейност. Чумата по свинете представлява опасност за България, тъй като преди 2 години премина през балтийските държави и там срина свиневъдството, каза още министърът. Болестта не засяга здравето на хората, но има икономическо отражение върху бизнеса. Той посочи, че ще внесе доклад в Министерския съвет. В него ще бъдат разписани варианти за превенция и действия при заболяване. Ще се засили контролът на храните, които се внасят у нас и от туристите, защото те идват от страни, в които заболяването го има. Порожанов заяви, че вариантът болестта да бъде пренесена по този начин е сред основните. Втората опасност за пренасяне на заболяването е чрез дивите свине, които “нямат проблем да преплуват Дунав”, допълни още министърът.Той посочи, че ловците ще бъдат стимулирани, за да се намалят дивите свине. 1800 млади фермери са подали проекти по мярката за младите земеделски стопани с бюджет 22 млн. евро, като кандидатстването е приключило на 14 юни.", "date": "2018.06.22", "title": "Нови 62 площадки ще пазят от градушки"}
{"url": "https://www.24chasa.bg/novini/article/6926680", "text": "Рейтинговата агенция Fitch повиши рейтинга на самостоятелна основа (Viability Rating - VR) на УниКредит Булбанк на „bb+”. Като причина за повишението на оценката от досегашното „bb” анализаторите на агенцията посочват подобреното качество на активите на банката. Агенцията потвърди дългосрочния рейтинг на банката на “BBB-“ (Long-Term Issuer Default Rating – IDR) и перспективата – на стабилна.  “Рейтингът на самостоятелна основа на УниКредит Булбанк bb+ e основан на силна капитализация, добри норми на печалба, стабилно финансиране, достатъчна ликвидност и водещо присъствие на пазара“, посочват анализаторите на Fitch. При оценката си те отчитат и същественото намаляване на необслужваните заеми в портфейла на банката.", "date": "2018.06.22", "title": "Fitch вдигна рейтинг на УниКредит Булбанк"}
{"url": "https://www.24chasa.bg/novini/article/6926780", "text": "Раздирателни снимки на малко момиченце с протези на краката, изработени от консерви, разчувстваха световни медии. 8-годишната Мая Мерхи и баща й се раждат без долни крайници, вродена ампутация, причината за което е неизвестна, пише \"Дейли Мейл\". Неспособна да си позволи истински протези, бащата на Мая й изработва чифт от консерви, пълни с памук и парчета плат. \"Направих ги, за да може да ходи на училище. Сърцето ми се къса, когато я видя как е сред приятели, които играят и тичат. Трудно е, но по-добре от нищо\", споделя бащата на малката Мая - Мохамед. Семейството им напуска Халеб заради бомбардировките и в момента се намира в Идлиб, Сирия. Мохамед добавя, че има една единствена мечта - семейството да живее в мир, и той и дъщеря му да могат да ходят нормално.", "date": "2018.06.22", "title": "Сирийско момиченце с протези, изработени от консерви, разчувства хиляди по света"}
{"url": "https://www.24chasa.bg/novini/article/6926513", "text": "Всички страни от ЕС трябва да помогнат на южните съседки, където пристигат по-голямата част от мигрантите, заяви пред медиите еврокомисарят по бюджета Гюнтер Йотингер в Люксембург, предаде Ройтерс. Йотингер подчерта, че очакваната в неделя среща на високо равнище в Брюксел за миграцията трябва да послужи като “напомняне за пътя към постигане на европейско единство”. “Мисля, че цяла Европа трябва да покаже солидарност към засегнатите - Гърция, Малта, Кипър, България, Италия и Испания”, подчерта той. Останалите страни трябва да облекчат тежестта, паднала върху тях, и да възстановят част от разходите им, призова еврокомисарят. Германският канцлер Ангела Меркел обаче омаловажи шансовете за постигане на голям пробив на срещата в неделя в Брюксел, предаде Ройтерс. “Тя е консултативна и работна, няма да има заключителна декларация”, каза Меркел. Разговорите щели да са “начална дискусия със заинтересованите”. В същото време между Италия и Малта отново се разгоря скандал, след като италианският вътрешен министър Матео Салвини каза, че Малта трябва да позволи на спасителен кораб под холандски флаг с 224 мигранти на борда да влезе в нейно пристанище, защото вече се намира в малтийски води. Министър Салвини посочи, че Рим иска Малта най-после да отвори едно от пристанищата си, “да позволи на тези отчаяни хора да слязат на сушата”, а след това да конфискува кораба и да арестува екипажа. Корабът е на базираната в Дрезден хуманитарна организация “Мишън лайфлайн”. По-рано Салвини обяви, че щом като спасителният кораб е под холандски флаг, мигрантите трябва да бъдат пратени в Холандия.  ГЮНТЕР ЙОТИНГЕР", "date": "2018.06.22", "title": "Йотингер: Целият ЕС да помогне на  граничните страни като България (Обзор)"}
{"url": "https://www.24chasa.bg/novini/article/6926868", "text": "ЕС осъди настъплението на сирийската армия в югозападната провинция Дараа, която е под контрола на бунтовническите сили, и призова съюзниците на Дамаск да издействат прекратяване на боевете, за да се избегне хуманитарна катастрофа, предаде Франс прес, цитирана от БТА.  Районът е една от зоните за прекратяване на огъня, които се създадоха със споразумение в Астана през май 2017 г. под егидата на Русия, Иран и Турция, припомни говорителката на шефката на дипломацията на ЕС Федерика Могерини, Мая Коцианчич. \"Водената военна операция протича в зона за деескалация, която гарантите от Астана се ангажираха да опазват\", подчерта тя в изявление. \"Гарантите от Астана са задължени с предимство да осигурят прекратяване на бойните действия в тези зони и очакваме от тях да спазват този ангажимент. Трябва да осигурят всички необходими мерки за защита на живота на цивилните и безпрепятствен, сигурен и траен хуманитарен достъп\", добави тя. \"Артилерийският обстрел и въздушните удари карат цивилното население да бяга към границата с Йордания, което може да има опустошителни хуманитарни последици\", предупреди Коцианчич. По данни на ООН това настъпление застрашава над 750 000 цивилни в района, подчерта тя. Над 12 000 сирийци са избягали от провинция Дараа в последните три дни.", "date": "2018.06.22", "title": "ЕС призова да се предотврати хуманитарна драма в сирийската провинция Дараа"}
{"url": "https://www.24chasa.bg/novini/article/6926807", "text": "Финансирането на тероризма не признава граници – нито междудържавни, нито причинени от разликите в националните правни системи. Нужна ни е точно такава степен на сътрудничество между държавите – без граници за информационния обмен и за общите правни действия. Този призив отправи в петък главният прокурор Сотир Цацаров на конференция в парламента, посветена на борбата с финансирането на тероризма. Тя бе организирана от евродепутатите Емил Радев и Филиз Хюсменова и шефа на вътрешната комисия в НС Цветан Цветанов. Във форума взе участие и шефката на комисията по въпросите на тероризма в Европарламента Натали Гризбарг. Според Цацаров нужно е ново ниво на сътрудничество между разузнавателните и полицейските служби в събирането на доказателствата и блокирането на активи. Шефката на НС Цвета Караянчева, която откри форума, обърна внимание на факта, че в момента терористичните атаки са под 20 хил. евро. Финансирането им минавало вече през казина, онлайн игрални платформи, доставчици на виртуални валути и др. Според шефа на вътрешната комисия Цветан Цветанов е необходимо обединение на всички политически сили по темата сигурност. Той припомни, че имаме специален закон, приет през 2016 г., гласуван след мащабна дискусия.", "date": "2018.06.22", "title": "Цацаров призова да няма граници срещу тероризма (Обзор)"}
{"url": "https://www.24chasa.bg/novini/article/6926827", "text": "Край на кризата! Гърция излиза от програмите за помощ на 20 август. Според решението страната се ангажира да изпълни плануваните си реформи и да запази първичните си излишъци от 3,5% до 2023 г. и 2,2% до 2059 г., но и да завърши емблематичните проекти като кадастъра и големите приватизации. Като цяло Гърция ще излезе от програмата със значителна финансова възглавница за ликвидност от около 20 млрд. евро, за да покрие нуждите на правителството за финансиране за 18 месеца след края на програмата. Кредиторите на Атина се споразумяха за условията за излизане на Гърция от програмите за помощ, по които тя работи и получава кредити вече осем години. Споразумението включва и мерки за облекчаване на дълга. “Имаме сделка за Гърция”, каза европейски източник малко след полунощ в петък след повече от шестчасова среща в Люксембург между министрите на финансите от еврозоната. Разговорите бяха удължени, тъй като Германия оказа последна съпротива срещу облекчаването на гръцкия дълг, който остава на най-високото ниво в ЕС (180% от нейния БВП). Министрите от еврозоната най-накрая са се съгласили и да удължат с 10 години срока за връщане на голяма част от този дълг. Това се смята за необходимото окончателно облекчение, за да се гарантира доверието в Гърция на финансовите пазари. Споразумението включва изплащането на последния транш от помощта - около 15 милиарда евро, от които 3,3 милиарда ще бъдат използвани за предсрочно погасяване на заеми от МВФ. Гърция ще бъде наблюдавана на всяко тримесечие до 2023 г. с мисии на институции, към които ще участва и МВФ. “21 юни 2018 г. ще остане в историята като много важен ден за страната. Това е нова страница и не означава, че трябва да се откажем от пътя на структурните реформи, необходими на страната. Означава, че ще оставим трънливия път на меморандуми за икономии”, заяви гръцкият премиер Алексис Ципрас пред президента Прокопис Павлопулос, когото информира за решението на еврогрупата.  “Вчера имахме историческо споразумение за гръцкия дълг. Няма да го избегна, ще сложа вратовръзка”, каза Ципрас на влизане в президентския кабинет. На въпроса от Павлопулос кой ще я плати, разговорът стигна до бившия министър-председател на Италия Матео Ренци. Ципрас се усмихна и отбеляза: “Залозите трябва да бъдат изплатени, когато са спечелени”. Матео Ренци подари вратовръзка на Алексис Ципрас на пресконференция през 2015 г., която двамата дадоха в Рим. Ципрас обеща да я носи, когато бъде намерено решение на гръцките проблеми. Гръцкият премиер не носи вратовръзка, но преди парламентарните избори обеща пред журналисти, че ще започне да я слага, когато Атина отпише дълговете си. ", "date": "2018.06.22", "title": "Край на кризата! Гърция изплува (Обзор)"}
{"url": "https://www.24chasa.bg/novini/article/6926833", "text": "С червена вратовръзка, като подарената му от премиера на Северна Македония Заев, се появи тази вечер гръцкият премиер Алексис Ципрас, за да представи гласуваната програма от Еврогруп тази нощ. Според обещанията му това е знак, че Гърция приключва с тежката 8-годишна икономическа криза на страната. \"Ние стигнахме до края на времето, което страната ще иска да забрави. Ние сме в края на меморандума и продължаваме \", каза той. Днес по-рано той представи решението и пред президента на Гърция, Прокопис Павлопулос. „21 юни 2018 г. ще остане в историята като много важен ден за страната. Това е нова страница и не означава, че трябва да се откажем от пътя на структурните реформи. Означава, че ние ще оставим трънливия път на меморандуми за икономии“, заяви министър-председателят Алексис Ципрас пред президента на републиката, Прокопис Павлопулос, който посети, за да го информира за резултатите от срещата на Еврогрупата. „Няма да го избегна, ще сложа вратовръзка“, каза министър-председателят при влизане в президентския кабинет. Припомняме, че Ципрас не носи вратовръзка, но преди парламентарните избори обеща пред журналисти, че ще започне да я слага, когато Гърция отпише дълговете си. В края на речта си Алексис Ципрас свали отново вратовръзката, като каза: \"Изпълних обещаното, сложих вратовръзката, но целия труден път го извървях без вратовръзка и затова я свалям отново и ще продължа без вратовръзка да работя за успеха на Гърция.\"", "date": "2018.06.22", "title": "Ципрас сложи вратовръзката на Заев?!"}
{"url": "https://www.24chasa.bg/novini/article/6926496", "text": "Страните от Вишеградската четворка обявиха бойкот на европейската минисреща на върха в Брюксел в неделя, предаде АФП. Премиерите на Унгария, Полша, Чехия и Словакия, които разговаряха в Будапеща с австрийския канцлер Себастиан Курц, оспориха законността на минифорума на върха. В него по покана на председателя на Еврокомисията Жан-Клод Юнкер участват 10 страни членки - Франция, Германия, Италия, Гърция, България, Малта, Испания, Австрия, Белгия и Холандия. “Разбрахме, че ще има минисреща на върха, но няма да участваме, защото това противоречи на обичайните практики на ЕС”, каза унгарският премиер Виктор Орбан. “Минисрещата на върха в неделя е неприемлива. Те искат да претоплят едно минало предложение, което вече отхвърлихме”, допълни полският премиер Матеуш Моравецки, имайки предвид, че ще се обсъжда темата за преразпределянето на мигранти в съюза. Полският премиер припомни, че Вишеградската група не поддържа програмата за релокация на мигранти в ЕС. Срещата в Брюксел е свикана в момент, в който в Германия канцлерът Ангела Меркел е притискана от баварските си съюзници от Християнсоциалния съюз да постигне в ЕС втвърдяване на европейските правила и практики по миграционните въпроси. За организиране на срещата в неделя е настояла именно Меркeл, сочи Ройтерс. “Разбираме, че някои страни имат вътрешнополитически трудности, но това не бива да води до вземане на прибързани решения за цяла Европа”, каза Орбан. Той заяви, че страните от Вишеградската четворка и Австрия са се договорили да работят за укрепване на защитата на външните граници на ЕС. Постигнато е и съгласие, че разграничаването на мигрантите на икономически мигранти и бежанци трябва да става извън пределите на съюза. Премиерът на Чехия Андрей Бабиш обяви, че свиква в петък Съвета за национална сигурност, на който да се реши как да се охраняват държавните граници от проникване на мигранти. Причина за това е опасението, че Германия вече няма да допуска на своя територия мигранти. Подготвен е кризисен план с участието на полицаи и митничари, а евентуално и на войници, каза Бабиш. Той също нарече неделната среща “нередовна и свикана нестандартно”. В Будапеща Себастиан Курц е обявил, че щом Германия започне да връща някои мигранти на границите, и Австрия ще постъпи по този начин. “Мисля, че не е нужно повече да продължаваме спора за разпределянето на бежанците, а да помислим за това да защитим заедно нашите външни граници. Ако можем да гарантираме надеждни външни граници, тогава нашата цел - Европа без вътрешни граници - може да остане реалност”, каза австрийският канцлер Себастиан Курц, чиято страна поема от България председателството на съюза. Според него европейската гранична служба Фронтекс трябва да не позволява на лодките с мигранти да тръгват към Европа, трябва да се бори с трафикантите в трети страни и едновременно с това да развива дейността по оказването на помощ на място. ", "date": "2018.06.22", "title": "Бойкот! Вишеградската четворка отказа участие в срещата за миграцията в Брюксел (Обзор)"}
{"url": "https://www.24chasa.bg/novini/article/6926710", "text": "90% събираемост на пластмасовите бутилки от минерална вода. Тази цел си постави Европейската федерация на бутилираните води (EFBW) на годишната асамблея на европейската бутилираща индустрия, която се проведе за първи път в София между 20 и 22 юни. Ангажиментът е поет в съответствие с целите на ЕК и трябва да се изпълни до 2025 г. Асоциацията възприема кръговата икономика като своя основна стратегия - събираните бутилки ще се рециклират и ще се използват повторно. 25% от бутилките да са от повторно използвана пластмаса, е вторият поет ангажимент на индустрията. В момента средната събираемост на бутилки в Европа е 60%. От Асоциацията на производителите на безалкохолни напитки в България (АПБНБ) отчитат над 40% събираемост, но ако се включи и дейността на клошарите, които предават пластмаса на пунктовете, процентът скача до над 85. За 2017 г. в България са продадени 750 млн. литра минерална вода. Индустрията внася годишно за 4,5 млн. лв., а за последните 3 години е инвестирала 150 млн. лв., отчете председателят на АПБНБ Жана Величкова. Високото потребление на минерална вода поставя страната ни на едно от най-предните места в този сектор в Европа - близо до водещите Германия, Италия и Франция, похвали ни президентът на EFBW Жан-Пиер Дефиз. В България има над 600 минерални находища, но само 144 са с доказани качества, а едва 13 се използват от индустрията, което показва високия ѝ потенциал за развитие в страната ни.", "date": "2018.06.22", "title": "90% от пластмасовите бутилки от минерална вода да се събират за рециклиране до 2025 г."}
{"url": "https://www.24chasa.bg/novini/article/6926853", "text": "Германските социалдемократи, след само три месеца участие в третата правителствена коалиция с консерваторите на Ангела Меркел, са обсъдили на три вътрешни срещи изгледите за нови предсрочни парламентарни избори, предаде ДПА, цитирайки партийни източници. На тези срещи, председателствани от генералния секретар на ГСДП Ларс Клингбайл, се дискутирали потенциални дати за евентуални избори, както и обновяване на кандидатските листи на партията, на програмата й и организирането на извънредна партийна конференция, предаде БТА.  Бъдещето на управляващата коалиция е под въпрос заради острия спор между Християндемократическия съюз на Меркел и баварския й партньор ХСС по въпросите на миграцията. Мнозина анализатори предричат, че може да настъпи разрив между отдавнашните консервативни съюзници. Според проучване на агенция ЮГав, оповестено днес, близо една трета (31 на сто) от анкетираните германци са на мнение, че спорът може да доведе до падане на правителството на Меркел, съставено от ХДС, ХСС и ГСДП. Почти толкова (31 на сто) смятат, че коалицията ще издържи до следващите редовни избори през 2021 г. 43 процента са отговорили, че Меркел трябва се оттегли в полза на свой приемник, и почти толкова (42 на сто), че тя трябва да остане на поста си.", "date": "2018.06.22", "title": "Германските социалдемократи дискретно се готвят за предсрочни парламентарни избори"}
{"url": "https://www.24chasa.bg/novini/article/6926770", "text": "Преговори между САЩ и Сирия понастоящем биха били чиста загуба на време, каза сирийският президент Башар Асад в интервю за телевизионния канал НТВ, цитирано от ТАСС. Част от интервюто бе разпространено днес от канцеларията на сирийския лидер. \"Преговори със САЩ сега няма да доведат до нищо, ще бъдат само загуба на време. Ние отказваме да говорим с американците не защото са американци. Готови сме да разговаряме с когото и да е, стига да можем да постигнем резултат. Смятаме, че няма изгледи американската политика да се промени\", казва Асад в интервюто, цитиран от БТА. Според сирийския лидер американските президенти стават \"заложници на лобисти, на медиите и на големите корпорации\". \"Те (президентите) могат да кажат онова, което ти би искал да чуеш, но ще направят обратното. И положението става все по-лошо и по-лошо\", добавя Асад.", "date": "2018.06.22", "title": "Асад: Преговори между САЩ и Сирия биха били чиста загуба на време"}
{"url": "https://www.24chasa.bg/novini/article/6926778", "text": "Германия трябва да вземе ключови решения спрямо дебата за масовата миграция, надвиснал над политиката на ЕС, пише баварският премиер Маркус Зьодер в статия, публикувана във в. \"Велт\" по случай сто дни от идването му на власт в германската провинция, предаде ДПА. Консервативният лидер подлага на остра критика политиката на отворените врати към имигрантите, възприета от канцлерката Ангела Меркел през 2015 г. и заявява: \"Германия е на кръстопът\". Зьодер отбелязва, че за първи път в съвременна Германия се е появила демократично легитимирана сила - \"Алтернатива за Германия\" - намираща се по-дясно в политическия спектър от Християндемократическия съюз (ХДС) на Меркел и неговия Християнсоциален съюз (ХСС), базиран в Бавария, предава БТА.  Според Зьодер, съюзът между ХДС и ХСС трябва да отговори на ключовия въпрос дали има силата в дългосрочен план да \"направи трайно предложение на тези, които са разтревожени, които искат силна държава, защита за Европа, както и тези, на които е скъпа собствената им културна идентичност\".", "date": "2018.06.22", "title": "Баварският премиер вижда \"Германия на кръстопът\" в дебата за миграцията"}
{"url": "https://www.24chasa.bg/novini/article/6926788", "text": "Позицията на българския премиер Бойко Борисов относно темата миграция е ясна и последователна. Това обяви в предаването „Лице в лице” по   българският еврокомисар Мария Габриел. Председателят на Европейска комисия Жан – Клод Юнкер свиква в неделя в Брюксел извънредна неформална среща по миграцията и даването на убежище. Вишеградската четворка отказа да участва. Това стана повод БСП да поиска днес изслушване на българския премиер в парламента. Борисов каза, че не знае да има партия в НС, която да е потвърдила, че одобрява приемането на мигранти. Предложението, което Борисов ще направи в неделя, ще е за незабавно затваряне на границите. По думите на Мария Габриел със срещата в неделя Европа изпраща послание, че иска да действа заедно по този важен казус, касаещ сигурността на държавите членки. Относно затварянето на границите тя коментира, че целта е да се спре нелегалното преминаване на мигранти. Габриел заяви, че вече има ясно определена пътна карта, по която ще се работи относно падането на роуминга на Балканите до 2022 г.", "date": "2018.06.22", "title": "Мария Габриел: България има ясна и  последователна политика за миграцията"}
{"url": "https://www.24chasa.bg/novini/article/6926804", "text": "Македонският премиер Зоран Заев заяви, че започва консултации с коалиционните партньори и опозицията за организиране на референдума за името на Македония и промените в конституцията, съобщиха македонските медии, цитирани от БТА. За да бъде успешен референдумът, е необходимо политическите фактори да се договорят дали той ще има консултативен или задължителен характер. Заев изрази увереност, че референдумът ще бъде успешен. \"Не дай Боже, да не успее\", каза той пред журналисти в Скопие.", "date": "2018.06.22", "title": "Заев: Не дай Боже, референдумът за името \nда не успее"}
{"url": "https://www.24chasa.bg/novini/article/6926667", "text": "Ново изследване на американската Гилдия на режисьорите показва, че въпреки успеха на продукции като \"Бягай!\" на афроамериканеца Джордан Пийл и \"Жената чудо\" на Пати Дженкинс, филмовите режисьори продължават да са основно бели и мъже, предаде Асошиейтед прес. Професионалната организация е анализирала 651 игрални продукции, излезли на екран през 2017 г. Проучването показва, че сред филмите, реализирали минимум 250 000 долара в бокс-офиса, само 12 процента са режисирани от жени и едва 10 процента от цветнокожи, предава БТА.  И докато процентът на режисьорките почти се е удвоил спрямо 2013 г., процентът на режисьорите от малцинствата е намалял със седем на сто. \"Резултатите от изследването показват, че дискриминационните практики все още дебнат от всяко ъгълче на филмовия бизнес\", казва президентът на Гилдията на режисьорите Томас Шлам.", "date": "2018.06.22", "title": "Продължава \"бялата и мъжка\" доминация във филмовата индустрия"}
{"url": "https://www.24chasa.bg/novini/article/6926669", "text": "Бизнесменът Мариан Кочнер, свързан с убития словашки разследващ журналист Ян Куциак, беше задържан по отделно дело за измама, засегнало словашка медия, предаде Асошиейтед прес, цитирана от БТА. Словашката полиция съобщи, че Кочнер е бил обвинен за фалшифициране и неправомерно издаване на ценни книжа, в съучастие с бившия министър на икономиката Павол Руско. Очаква се по-късно съдът да вземе решение по искането на обвинението двамата да останат в ареста до процеса. Кочнер е получил десетки милиони евро от телевизия \"Маркиза\" в замяна на записи на заповед, които според телевизията са се оказали фалшиви. Руско беше директор на \"Маркиза\", преди тя да се слее със \"Central European Media Enterprises\". Миналата година Кочнер е заплашил Ян Куциак, който беше убит през февруари заедно с годеницата си. Репортерът подал жалба в полицията, но обвинил силите на реда в бездействие.", "date": "2018.06.22", "title": "Бизнесмен, свързан с убития словашки журналист, беше задържан за измама"}
{"url": "https://www.24chasa.bg/novini/article/6924864", "text": "Близо е времето, когато дигитализацията в училище ще направи хартията ненужна. Това твърди зам.-кметът на Пловдив по образование Стефан Стоянов, който е инициатор за въвеждане на модерни методи на преподаване в учебните заведения в града. 60 процента от тях вече използват интернет платформи. Целта е до края на 2019-а да се внедрят във всичките 52 училища под тепетата. “Гугъл” и “Майкрософт” създадоха Чрез тях уроците ще станат по-интересни и достъпни за децата, а ефектът от преподаването - по-добър”, обяснява Стефан Стоянов. 500 педагози в Пловдив вече са обучени да работят с облачните технологии. В ОУ “Яне Сандански” в Пловдив разполагат с платформата Google classroom, при която всяко дете и учител имат собствен акаунт. “Възпитаниците ни не са длъжни да пишат домашните в тетрадка. Работят в гугъл формуляр, който могат да попълнят дори на смартфона си и да го изпратят до преподавателя. Той пък нанася корекции и ги връща обратно чрез платформата”, обяснява директорката Маргарита Бозова. Според нея електронните учебници имат редица предимства пред хартиените. Освен че децата не са принудени да носят всеки ден тежки чанти, се пести и време, уроците са по-атрактивни заради използването на интерактивни методи. “При дигиталния процес учениците виждат и другата страна на технологиите - че служат не само за игри и забавления, но и за овладяване на знания\", добавя Маргарита Бозова. Според колегите ѝ системата Google classroom не е удачна от I до IV клас, защото тогава се създава базова грамотност, развиват се умения за четене и писане и директната комуникация между децата и педагога е много важна. Резерви към електронните учебници имат някои учители по български и литература в ОУ “Яне Сандански”. “По този предмет е необходима живата връзка с децата, за да се развие устната им реч. Те трябва да изказват съжденията си на глас, а не да ги набират на компютъра или на смартфона и да ги изпращат”, смятат филолозите. Доволни са обаче от внедряването на електронна платформа в училището, чрез която онлайн обменят информация. Всеки преподавател има възможност да създава документи или таблици и да ги споделя с колегите си или пък едновременно няколко души да работят по един и същи проект. Педагозите в ОУ “Яне Сандански” Чрез него се онагледяват уроците в часовете по природни науки, математика, английски, информационни технологии. Част от преподавателите влизат в часовете без хартиени учебници. За да се прилага дигитализация, е нужно модерно оборудване. При нас всяка класна стая разполага със стационарен компютър, медиен проектор и интерактивна дъска. Децата са снабдени с таблети, а преподавателите - с лаптопи. Интернетът е високоскоростен”, посочва директорката. Чрез дарители са осигурени и 14 смартфона, които се използват при екипна работа. В ОУ “Яне Сандански”, обявено с решение на Министерския съвет за иновативно училище, са създадени и три клуба - по роботика, визуално програмиране и компютърно моделиране. В тях децата се подготвят как да боравят с дигитални материали. Петокласници от училището твърдят, че по-лесно запомнят материала чрез интерактивните средства, а и им е по-интересно. “Не е далеч времето, когато класическият хартиен учебник ще се превърне само в помагало, което ще стои вкъщи, а електронният ще поеме основната роля”, смятат учителите от “Яне Сандански”. Колегите им от образцовата математическа гимназия “Акад. Кирил Попов” в Пловдив споделят същото становище. “Книжните помагала вече са отживелица. Да караме през 2018-а децата да учат по начин, както в XIX в., е несериозно”, казва зам.-директорът Борис Михайлов, който отговаря за технологичната част. Той си спомня как неговата преподавателка по математика му повтаряла, че трябва да знае наизуст таблицата за умножение, защото няма да носи непрекъснато калкулатор със себе си. Но не се оказала права, тъй като в момента новите технологии дават такава възможност. “В университета пък, където учих история, изискваха да се наизустяват дати. Сега това става излишно, тъй като в подходящ формат”, обяснява Михайлов. Според него учебникът в класическия му вид е свързан с прединдустриалната епоха, а електронните помагала отговарят на потребностите на XXI век. В математическата гимназия в Пловдив дигитални пособия се използват още от 1983 г., като са разработени от самите учители. През 2006-а ОМГ “Акад. Кирил Попов\" участва в проект на просветното министерство за дигитализация. Колективът създава електронни учебници по няколко предмета - математика, български, информатика и информационни технологии. Всички ученици в страната са ги използвали в продължение на няколко години през националния образователен портал. “Учебникът по информационни технологии за 5-и клас беше във вид на видеоуроци, анимации и упражнения. Отделно имаше игри и кръстословици, свързани с материала”, посочват преподаватели от гимназията. Те продължават сами да разработват електронни пособия. Възпитаниците им също предлагат иновации. Училището е вързано към различни платформи и по всички предмети се използват интерактивни средства. В часовете по биология децата могат да видят човешкото тяло в 3D. По история пък по-лесно усвояват с инфографики. “Чрез тях се опитваме Графиките са качени в платформата гугъл клас, откъдето са достъпни през телефон или таблет по всяко време\", уточнява зам.-директорът Борис Михайлов. Уроците по информатика са в електронен вид. “Дори и да е отсъствал, ученикът няма извинение, че не си е научил. Целият материал е дигитализиран”, казва преподавателят Росен Вълчев. Деветокласничката Дарина Динчева е категорична, че ѝ е по-лесно, когато учебникът е електронен. “Ако не разбирам нещо, мога да потърся допълнителна информация по темата или пък да изгледам клипче в интернет”, казва момичето. Според директора на математическата гимназия доц. Ивайло Старибратов у нас трябва да се търси баланс между класическия книжен учебник и електронния. По думите му вторият кореспондира с времето, в което живеем. Помага да се онагледи по-добре материалът и икономисва време на преподавателите и децата. Математическата гимназия е сред седемте учебни заведения в страната, избрани от просветното министерство за внедряване на дигитални методи.", "date": "2018.06.22", "title": "Интернет платформи сменят хартиените учебници до края на 2019 г. в Пловдив"}
{"url": "https://www.24chasa.bg/novini/article/6926707", "text": "Гръцката авиокомпания \"Иджиън еърлайнс\" (Aegean Airlines) съобщи, че е подписала сделка с \"Еърбъс\" (Airbus) на стойност пет милиарда евро за закупуването на до 42 нови пътнически самолета A320 neo, предаде Асошиейтед прес. Президентът на \"Иджиън еърлайнс\" Ефтихиос Василакис каза, че компанията ще закупи между 30 и 42 самолета в рамките на инвестиция, необходима за увеличаване на конкурентноспособността и за обслужване на повече по-далечни дестинации. Той каза, че \"Иджиън еърлайнс\" ще инвестира също 30 милиона евро в изграждането на нов тренировъчен център на летището в Атина в сътрудничество с \"Еърбъс\", предаде БТА.  Компанията \"Иджиън еърлайнс\" е създадена преди 19 години и обслужва 150 дестинации в 44 държави. Самолетите A320 neo са проектирани да осигуряват 15 процента икономия на гориво и имат намалени равнища на замърсяване и шум, отбелязва Асошиейтед прес.", "date": "2018.06.22", "title": "Гръцката авиокомпания \"Иджиън еърлайнс\" \nкупува нови самолети от \"Еърбъс\" за 5 млрд. евро"}
{"url": "https://www.24chasa.bg/novini/article/6926705", "text": "Близкоизточният екип на президента на САЩ Доналд Тръмп разговаря в Ерусалим днес с израелския премиер Бенямин Нетаняху в рамките на срещите си с регионални лидери, на които се обсъжда новият американски план за мир между Израел и палестинците, предаде Асошиейтед прес, цитирана от БТА. Палестинците обаче бойкотират посредническите усилия на Тръмп заради решението му да признае Ерусалим за столица на Израел и да премести там американското посолство от Тел Авив. В разговора с Нетаняху участваха старшият съветник на Тръмп и негов зет Джаред Къшнър, специалният американски пратеник за Близкия изток Джейсън Грийнблът и посланикът в Израел Дейвид Фридман. В съобщение на Белия дом след срещата се казва, че на нея бил дискутиран \"продължаващият ангажимент на администрацията на Тръмп и на Израел да работят за мир между израелците и палестинците\". Те разговаряли и за \"начините за облекчаване на хуманитарната ситуация в Газа при запазване на сигурността на Израел\". В съобщение, оповестено от канцеларията на Нетаняху сред продължилия няколко часа разговор, се изразява \"неговата благодарност за подкрепата на президента Тръмп за Израел\". Къшнър оглавява посредническите усилия на Белия дом за постигане на споразумение между двете страни в конфликта. Оповестяването на дългоочаквания американски мирен план, обещан от Тръмп още при встъпването му в длъжност, вече няколко пъти се отлага, като сега се твърди, че е пред завършване и ще бъде обявен през лятото. Екипът на Тръмп се срещна тази седмица с египетския президент Абдел Фатах ас Сиси, с йорданския крал Абдула Втори, с престолонаследника на Саудитска Арабия принц Мохамед бин Салман и с други регионални лидери. Среща с палестински представители обаче не е предвидена, макар че американците държат отворена вратата за нея, отбелязва АП.", "date": "2018.06.22", "title": "Близкоизточният екип на Тръмп обсъди с Нетаняху подготвяния мирен план на САЩ"}
{"url": "https://www.24chasa.bg/novini/article/6926722", "text": "Турският президент Реджеп Тайип Ердоган и основният му съперник на предстоящите в неделя президентски избори Мухаррем Индже обещават да изпратят сирийските бежанци в родината им, предаде Ройтерс. Обещанията на двамата идват на фона на увеличаващото се безпокойство в страната заради броя на мигрантите, отбелязва агенцията. Над 3,5 милиона сирийци, избягали от войната в Сирия, живеят в Турция и присъствието им в страната стана един от проблемите, дискутирани по време на предизборната кампания. Някои турци разглеждат сирийците като икономическо бреме и заплаха за работните им места, предаде БТА.  Веднага след изборите имаме за цел да направим всички сирийски земи сигурни, като започнем от районите близо до нашата граница, и да осигурим връщането в родината на всички наши гости, каза Ердоган в югоизточния турски град Газиантеп. За да може да стане това обаче ние трябва да преминем благополучно през изборите на 24 юни. Сигурността на Сирия зависи от това Турция да е силна. В противен случай ще разкъсат Сирия на парчета, каза Ердоган. Той посочи, че 200 хиляди сирийци вече са се върнали в северните сирийски райони, контролирани от Турция и сирийските опозиционни сили (след операциите за изтласкване на кюрдските бойци и терористите от \"Ислямска държава\"). Случаите на насилствени прояви между турци и сирийци в Турция се утроиха през втората половина на 2017 г., особено в големите градове, посочва Ройтерс. Основният съперник на Ердоган - Мухаррем Индже от главната опозиционна Народнорепубликанска партия (НРП), многократно повтаря по време на предизборната си кампания, че ще изпрати сирийците в родината им. Той повтори обещанието си и на предизборен митинг снощи, като посочи, че ще възстанови връзките със сирийския президент Башар ал Асад и ще назначи посланик в Дамаск в рамките на десет дни, ако бъде избран за президент. С водене на политика на мир ще върнем 4 милиона сирийци в Сирия, посочи Индже пред стотици хиляди хора в \"крепостта\" на НРП - Измир. Турция отвори границите си за сирийските мигранти, когато започна конфликтът в Сирия през 2011 г. Анкара обаче промени политиката си на \"отворени врати\", като изгради 911-километрова стена по протежение на цялата си граница със Сирия.", "date": "2018.06.22", "title": "Ердоган и Муххарем Индже обещаха да изпратят сирийските бежанци в родината им"}
{"url": "https://www.24chasa.bg/novini/article/6926723", "text": "Последният бял тигър в зоопарка в Синсинати си отиде от този свят, съобщи Асошиейтед прес. От дирекцията на зоопарка поясниха, че тигрицата Попси бе евтаназирана поради напредналата й възраст - 22 години. Тигрицата имала много здравословни проблеми и от зоопарка заключили, че не могат да поддържат доброто качество на живота й, инфомира БТА. Попси пристигнала в зоопарка в Синсинати от този в Нашвил през юни 1996 г. Тя и сестра й Ерика са кръстени на диригента на \"Синсинати попс оркестра\" Ерих Кунцел. Компаньонът от мъжки пол на Попси през последните 10 години бе Акере, който умря през декември м.г. Според експерти от зоопарка средната продължителност на живота на белите тигри е между 15 и 20 години.", "date": "2018.06.22", "title": "Умря последният бял тигър в зоопарка в Синсинати"}
{"url": "https://www.24chasa.bg/novini/article/6926730", "text": "Катастрофа стана на бул. “Св.Св. Кирил и Методий” в Благоевград. Сблъсъкът е между два автомобила, пострадали са пътуващите в една от катастрофиралите коли – момиченца на 2 и 4 години, и тяхната майка. Те са приети в Спешно отделение. На този етап не се съобщава ранените да са с видими тежки травми. В момента се консултират от специалисти,  Обстоятелствата, довели до тежкия инцидент, се изяснават от служители на полицията.", "date": "2018.06.22", "title": "Катастрофа в Благоевград, момиченца на 2 и 4 са пострадали, както и тяхната майка"}
{"url": "https://www.24chasa.bg/novini/article/6926758", "text": "Градският съвет в Ниш взе решение да предаде на сръбската държава управлението на летище \"Константин Велики\", предаде Танюг. \"За\" гласуваха 43 съветници, осем бяха \"против\" и един се въздържа, информира БТА. Кметът на Ниш Дарко Булатович каза на днешното заседание, че летището не може да се самофинансира и общината е инвестирала в него над 800 милиона динара от бюджетите си от 2009 г. досега. За тези пари можехме да построим детски градини, водопроводи, канализационна мрежа и да реализираме други инфраструктурни проекти, каза той. Опозицията обвини съветниците, че са предали интересите на четвърт милион граждани на Ниш и че градският парламент е мястото, където извършена най-голямата кражба. Опозиционната Нова партия, чийто лидер Зоран Живкович е бивш кмет на Ниш, обеща да направи всичко \"този грабеж да не мине безнаказано\" и да използва всички законови средства \"грабителите и техните помагачи\" да отговарят за кражбата.", "date": "2018.06.22", "title": "Управлението на летище \"Константин Велики\" в Ниш бе предадено на сръбската държава"}
{"url": "https://www.24chasa.bg/novini/article/6926761", "text": "Гръцкият външен министър ще подпише утре писмата до ЕС и НАТО за това, че Гърция няма да се противопоставя на европейската и евроатлантическата интеграция на Македония и в понеделник сутринта тези писма ще бъдат изпратени, предаде агенция МИА, като цитира министър Никос Кодзиас. Миналия петък, преди подписването на договора между Македония и Гърция, външният министър Кодзиас каза, че изпратил писмо до генералния секретар на НАТО, в което поставя предварителните условия, с които трябва да бъде обвързана поканата за членство, предава БТА.  Кодзиас потвърди, че е получил нотата от македонското външно министерство, че договорът за името е ратифициран и в понеделник Гърция ще изпълни своята част от задълженията. За да има напредък е необходим позитивен договор на Съвета по общи въпроси в ЕС, а там има трудности, тъй като има страни, които се противопоставят в този момент на Македония да се даде дата за начало на присъединителни преговори с ЕС, каза гръцкият външен министър. \"Не би било добре да се случи нещо такова\", добави Кодзиас.", "date": "2018.06.22", "title": "Гърция изпраща в понеделник писма до ЕС и НАТО, че няма да е против интеграцията на Македония"}
{"url": "https://www.24chasa.bg/novini/article/6926797", "text": "48-годишният Борис Иванов, който избяга от затвора в Ловеч, е изнасилил и ограбил старица на 89 г. на 16 май 2010 г., показа проверка на “24 часа”. Тогава също е бил издирван, защото отново е избягал от външен обект. Излежавал е присъди за кражби и грабежи. Преместили са го в общежитието “Разделна”. Изчезнал от обекта на 13 май 2010 г. по същия начин, както и сега. Надзиратели и полицаи започват да го издирват. Борис обаче пътува на автостоп, отбива се при стари приятели от затвора в Суворово, тръгва на сватба на дъщерята на свой приятел. Скарват се и отново потегля на път. 3 дни след бягството, на 16 май, е в село Щипско до Вълчидол. Минал покрай къщата на самотна старица. Жената е на 89 г. Забелязал, че простира дрехи на двора. Прескочил оградата и влязал в къщата ѝ. Тя го спипала вътре.   “Къде са парите?”, попитал я Борис. Свалил кърпата от главата ѝ и я завързал на устата ѝ. Тя му посочила синя престилка, където държала спестяванията си - 62 лв., и той ги взел. След това беглецът завързал ръцете на бабата зад гърба ѝ, избутал я до хладилника и я натиснал на земята. Свалил дрехите ѝ и брутално я изнасилил. Докато удовлетворявал нагона си, удрял жената с юмруци по главата. След това я изоставил завързана и си тръгнал. Когато успяла да се освободи, жертвата седнала на тротоара пред къщата си. Открила я дъщеря ѝ. През това време Борис Иванов тръгнал пеш към Вълчидол, след това с каруца на свой приятел - към съседно село. Заловен е на 3 юни 2010 г. след 3 седмици издирване. Връщат го в затвора, но излиза през декември същата година. Разследването за изнасилването и грабежа на бабата още тече. 2 седмици след като излиза от затвора, през януари 2011 г., ограбва продавачка в магазин. Няколко часа по-късно кварталният полицай го намерил между каменните кръстове на гробището. При бягството му от затвора тази седмица Борис Иванов не е имал помагач. “Това всъщност е друг затворник, който се опитва да го спре”, уточниха от прокуратурата. Циганинът Борис Иванов излежавал 13-годишна присъда в затвора в Ловеч. Той избяга от двора на бившата най-голяма фирма на Балканите за производство на сухо мляко “Сердика” в четвъртък около 10,30 ч. Всъщност рецидивистът е с 4 присъди, от които за грабеж му били дадени 12 г. затвор, за изнасилване също толкова. По четирите присъди било постановено общо наказание от 12 г. , увеличено с още година. Той вече бил излежал 7 и малко отгоре - оставали му 4 години и девет месеца. Преди две седмици го настанили в общежитието, а в четвъртък бил едва вторият ден от работата му във фирмата, която се намира по пътя за Троян. Според главния прокурор Сотир Цацаров ръководството на затвора и надзирателите трябва да понесат своята лична отговорност за конкретната ситуация. Борис Иванов е от Добрич, не е семеен, майка му, сестра му и пастрока им живеят в с. Полковник Иваново, има брат във Варна. Още в деня на бягството му били проверени всички възможни адреси. При разпитите другите четирима затворници, с които почиствали фирмено хале, обяснили, че нямат представа какво му е щукнало, та така внезапно хукнал, прескочил оградата и побягнал към асфалтовия път. Тревогите им обаче били свързани с това, че сега мерките в общежитието ще се затегнат. Затова и подгонили беглеца, за да го спрат. Според разследващи възможно е Борис да е стопирал автомобил, с който да е напуснал района, както го е правил и през 2010 г. В издирването на рецидивиста бе включен и хеликоптер, който облетяваше горите и просеките в околностите на Ловеч. Той е снабден с камера и заснема всичко, дори и най-слабото движение. “Установено е, че лицето, посочено от фирмата за осъществяване на контрол, не е било на обекта”, заяви вътрешният министър Валентин Радев пред депутати в парламента. Той обясни, че от фирмата ги уведомили за бягството с телеграма в 13 ч и 2 минути. “Веднага през пресцентъра на МВР беше изпратена снимка на беглеца до електронните медии”, добави Радев. Униформени обходили близката гора, както и пътя до Севлиево. “Направени са контролно-пропускателни пунктове в селищата в района”, уточни Радев и добави: “И него ще хванем. Дано не направи някоя беля”.  “Винаги съм готов да поема политическа отговорност”, каза още Радев. Той щял да си подаде оставката, ако премиерът му я поиска. Според полицаи до ден-два беглецът щял да бъде заловен. Имало вече насоки къде може да е. Борис Иванов бил преместен в затворническото общежитие от открит тип, известно в Ловеч като Полигона, защото излежал повече от половината от наказанието си, имал и добро поведение. В това общежитие доизлежават присъди над 200 души, охранявани само от двама надзиратели без оръжие. Зад две телени огради са разположени спалният корпус и столовата, наоколо има зеленчукова градина, разказа надзирател. Зеленчуците се продавали в магазини в града, а от различни фирми идвали да наемат за работа затворници. Сутрин фирмаджиите ги карали до съответния обект, вечер ги връщали в общежитието. През целия ден лишените от свобода били без охрана. “Почти като на хотел са, движат се свободно, разполагат с по няколко джиесема, защото не е по силите на двама надзиратели да проверяват над 200 души - нямат грижа за нищо”, разказа още служителят. “С претенциите на Българския хелзинкски комитет за хуманно отношение към лишените от свобода, затворите в България се превърнаха в развъдници за престъпници. “Хуманни” убийци и изнасилвачи получават безплатно здравеопазване, питателна храна, право на образование, фитнес и други екстри, недостъпни за мнозина от свободните граждани. Месечната издръжка на един осъден е над 1700 лева - грешни пари на съвестните данъкоплатци”, изрази възмущението си надзирател. Според него така правозащитните организации създавали условия за разрастване на престъпността, която е опасна не само за България, а и за Европейския съюз. Обяснява, че дори лишените от свобода с по-строг режим свободно се движат по коридорите, разговарят и обменят информация за спецификата на извършените от тях престъпления - т.е. дообразоват се криминално.  “Работи се над законови промени относно охраната на затворниците, които работят извън затвора. Моят прочит на нещата е, че регламентацията в закона, само да се разпише, че отговорността е на работодателя, не е достатъчно. Тук трябва по-сериозна ангажираност и на държавните институции, които отговарят за охраната на лишените от свобода. В този смисъл вече се предприемат и конкретни действия”, заяви правосъдният министър Цецка Цачева.  АНА МИХОВА Не реформи, а ред трябва в местата за лишаване от свобода, каза главният прокурор Сотир Цацаров в петък по повод поредното бягство на затворник. По думите му необходима е сериозна дискусия, на която да се даде отговор на въпроса в състояние ли е държавата да сложи ред в местата за лишаване от свобода.  Според главния прокурор трябват промени в нормативните актове, за да се въведат ограничения при преминаването от по-тежък в по-лек режим на изтърпяване на наказанието. “Това да става само при добро поведение и реални доказателства, че наистина има превъзпитание”, обясни Цацаров. Той добави, че лишените от свобода трябва да имат право на труд, който да води до съответни облекчения, но “самостоятелна работа - във фирми на външни обекти, независимо колко е присъдата, какъв е остатъкът е недопустимо”. “В момента нашата система го позволява. Трябва да има работа, но с режим, както е навсякъде - под охрана, със съответното отличително облекло и знаци, които показват, че е затворник. Това само по себе си ще затрудни и отклонението”, каза главният прокурор. Според него, ако започне да се прави поредната реформа, тя ще премине в дискусии, в планове и пътни карти. “ Възможно е с разумни действия в рамките на не повече от месец да се подготвят промени в закона за изпълнение на наказанията и правилника за приложението му”, смята главният прокурор. Той припомни, че вече 1,5 г. Главна дирекция “Изпълнение на наказанията” няма постоянно ръководство, което се отразявало върху работата. “Като се прибавят социалните проблеми на надзирателите и действащите нормативни актове за режима в затворите, добави Цацаров. Недостатъчното финансиране пък водело до условия в местата за лишаване от свобода, при които на много от затворниците не са осигурени предметите от жизнена необходимост. Затова и някои от вещите и средствата се получавали отвън. “Част от хората отвън разполагат с добри материални възможности, друга - не. Това ражда във всеки затвор затворническа аристокрация, която негласно определя правилата в него”, обясни главният прокурор. Цацаров посочи като проблем, че Главната дирекция “Изпълнение на наказанията” не разполагала със система за вътрешна сигурност - дирекция или отдел, който да осъществява контрола. “Оперативният надзор върху местата за лишаване от свобода се осъществява от служители на МВР, които са аташирани към всеки затвор”, обясни Цацаров. Според него обаче оставката на министъра или на друг няма да промени нищо.", "date": "2018.06.22", "title": "Борис Иванов изнасилил и ограбил старица при предишно бягство от затвора (Обзор)"}
{"url": "https://www.24chasa.bg/novini/article/6926809", "text": "Руският президент Владимир Путин се е позиционирал като водач на ксенофобско движение, което иска да отслаби традиционните съюзи на САЩ и да подкопае демокрацията, заяви бившият кандидат за президент на САЩ Хилари Клинтън, цитирана от Ройтерс, цитирана от БТА. Бившият държавен секретар на САЩ определи руската намеса в президентските избори от 2016 г., които Клинтън изгуби от Доналд Тръмп, като \"очевидна и непосредствена опасност за западната демокрация\". Специалният прокурор Робърт Мълър разследва твърденията за намеса на Русия в изборите от 2016 година. Москва отрича твърденията на американски разузнавателни служби, че се е намесила в изборите, а Тръмп отрича съглашателство с Русия. \"Владимир Путин е заел позиция на водач на авторитарно, бяло супремасистко и ксенофобско движение, което иска да разбие ЕС, да отслаби традиционните съюзи на САЩ и да подкопае демокрацията\", каза Клинтън в лекция в Тринити колидж в Дъблин, където стана доктор хонорис кауза. \"Виждаме как това авторитарно движение извира от Кремъл и достига до Европа и отвъд нея. То одързостява десни националисти, сепаратисти, расисти и дори неонацисти. Живеем във време, когато основните права, гражданските добродетели, дори фактите и разумът са атакувани като никога досега\", каза Клинтън.", "date": "2018.06.22", "title": "Хилари Клинтън: Путин води ксенофобско движение, което има за цел да навреди на САЩ"}
{"url": "https://www.24chasa.bg/novini/article/6926672", "text": "Националният борд по туризъм подкрепя да се правят диференцирани норми за шумово натоварване в националните курорти като част от определяне на статута им. Това се казва в декларация на работодателската организация, разпространена в петък. “Предложението националните курорти да бъдат с отделен статут за нормите за шумовото натоварване и изискванията за тях да се регулират в специална наредба към Закона за туризма е навременно и ще даде сигурност пред инвеститорите и туристическия бранш”, е мнението на Националния борд по туризъм. “Подобна промяна, предложена от Министерството на туризма, не е инцидентна, тя е част от почти 2-годишните усилия за определяне на статута на националните курорти, чиято регламентация ние подкрепяме”, се казва в декларацията. Това е предвидено в Закона за изменение и допълнение на Закона за туризма, който бе пуснат наскоро за обществено обсъждане. Тези разпоредби бяха лансирани от министъра на туризма Николина Ангелкова почти веднага след като вицепремиерът Валери Симеонов вкара в парламента промени в закона за шума, с които курортите бяха приравнени на населените места, като и на двете се въвеждат еднакви строги правила за шума. “Като институция, която обединява най-големите инвеститори в туризма на България, смятаме, че така ще се отговори едновременно на изискванията и на бранша, и на туристите, които са избрали да почиват в страната”, пишат работодателите по отношение на законовите поправки, които е подготвило туристическото ведомство. ", "date": "2018.06.22", "title": "Бордът по туризъм подкрепя  Ангелкова за статута на курортите"}
{"url": "https://www.24chasa.bg/novini/article/6926581", "text": "Демографската пропаст се е задълбочила в Европа след падането на Желязната завеса, предаде Франс прес, позовавайки се на публикувано днес изследване на Австрийската академия на науките. Страните от Източна Европа са загубили около една четвърт от населението си, докато в Западна Европа демографската картина е като цяло балансирана заради мигрантския фактор. \"Въпреки че нивото на раждаемостта в Източна Европа не се различава от това в Западна Европа, миграцията разделя континента на две\", подчертава Томас Зоботка, ръководител на изследователския проект, цитиран от БТА. Резултатите показват, че населението в 15-те най-стари държави членки на Европейския съюз се е увеличило с 12 процента между 1990 и 2017 г. и е намаляло средно със седем процента в по-бедните 13 нови страни членки. Миграцията обяснява намаляването на населението в източноевропейските държави - в Латвия спадът е 27 процента, в Литва - 23 процента, в Босна и Херцеговина - 22 процента, в България - 19 процента, в Румъния - 15 процента и в Хърватия - 13 процента. Обратната тенденция се наблюдава в западноевропейските страни, в които мигрантите увеличават населението. В Швейцария то е нараснало с 26 процента, в Испания - с 20 процента, в Австрия - 15 процента, в Белгия - с 14 процента, в Италия - със 7 процента. Две държави от Западна Европа обаче са изключение от правилото - Ирландия и Франция. Там увеличаването на броя на населението не се дължи на мигрантския поток, а на високата раждаемост. В Ирландия населението е нараснало с рекордните 36 процента, а във Франция - с 18 процента. В Германия от 1990 г. населението се е увеличило само с четири процента. В Русия демографският спад от 10 процента е ограничен с един процент благодарение на пристигнали в страната мигранти. Въпреки че населението на Европейския съюз се е увеличило с осем процента до повече от 510 милиона души, в активна възраст са само 246 милиона, като австрийските учени прогнозират, че тази стойност може да претърпи застой, а дори и спад през близките години. Така се очертава \"фундаменталната тенденция\" за застаряване на населението на континента.", "date": "2018.06.22", "title": "Изследване: Демографската пропаст между Западна и Източна Европа се задълбочава"}
{"url": "https://www.24chasa.bg/novini/article/6926639", "text": "Европа е застрашена от тази огромна напаст наречена нелегална имиграция. Това заяви в Плевен вицепремиерът и министър на отбраната Красимир Каракачанов в отговор на журналистически въпрос, предава БТА. Хубаво е, че България взе мерки и изгради свое защитно съоръжение, в следствие на което в България има много по-малко нелегална имиграция, посочи той. Истината е, че България, както и преди 1300 години, по времето на българския владетел Тервел, отново е на първа линия и трябва да си изпълни цивилизационната задача - да спре ново нашествие на подобни хора, които не само че търсят по-лесен живот без труд, но и нямат намерение да се съобразяват с нашите закони, нямат желание да се интегрират, нямат намерение да уважават нашите традиции, култура, а искат да наложат техните порядки, коментира Каракачанов. \"Хубаво е, че България изгради своята ограда. Каквито и решения да вземат европейските политици - или да не вземат - ние трябва да изпълняваме задачата си - да си защитаваме държавата. В Съвета по сигурност вчера обсъждахме, че България трябва да иска затваряне на границите на Европа за подобни хора. Аз бих добавил - използване на военни средства - техника, за да бъдат подобни нашественици връщани, използване на флота, за да спре този наплив към Европа. Който иска да дойде легално, да мине през КПП с лични документи, ако е бежанец - да го докаже\", каза още Каракачанов. Днес министър Красимир Каракачанов изпрати от Плевен 36-тия контингент на БА за мисия на НАТО в Афганистан.", "date": "2018.06.22", "title": "Каракачанов: България трябва да спре нашествието на нелегалната имиграция"}
{"url": "https://www.24chasa.bg/novini/article/6926645", "text": "Проблеми с документите накараха митичния основател на СИК Младен Михалев-Маджо да отиде на посещение в МВР, показват снимки, направени от папараците на   Изправен пред възможността да не може да напусне страната, Маджо лично отиде в централата на Гранична полиция на столичния бул. \"Мария Луиза\". Там е единственото място, където се изпълняват експресни поръчки за задграничен паспорт. Условието е заявлението да се подаде лично. Именно то накара и Маджо да зареже бизнес делата си, за да се яви в полицията. Както обикновено бронираният му мерцедес бе обграден от две лъскави лимузини. Като допълнителна мярка за сигурност лимузината на Михалев е окичена и с гора от антени. С тяхна помощ се заглушават всякакви радио- и мобилни сигнали около лимузината. Секунди преди лимузината на Маджо да пристигне, пред полицейската сграда паркира лъскав джип. Возещите се в него гардове моментално огледаха района. Част от тях останаха по ъглите на близките преки. Колегите им от третата кола от своя страна направиха кордон около Михалев. \"Г-н Михалев е бил в салона за граждани, който е със свободен достъп за всички, ползващи услугите на паспортната служба\", коментираха пред \"България Днес\" от МВР. Маджо не се бави много в сградата и усмихнат излезе от сградата. Обграден от охранителите, Михалев се метна в лимузината си и отпраши по задачи. От години Швейцария на практика се е превърнала във втора родина за Маджо. Някогашният бос идва у нас само по повод на ключови ангажименти, свързани с бизнеса му.", "date": "2018.06.22", "title": "Маджо сменя паспорта"}
{"url": "https://www.24chasa.bg/novini/article/6926307", "text": "Чешкото правителство изрази подкрепата си днес за проектозакон, разрешаващ еднополовите бракове, предаде Ройтерс. Чехия даде възможност през 2006 г. на еднополовите двойки да регистрират партньорства (граждански съюзи с правни последици). Група от 46 депутати състави новия проектозакон за браковете с аргумента, че хомосексуалните двойки заслужават да получат пълен брачен статус. Други 37 парламентаристи настояват дефиницията за брака като съюз между мъж и жена да бъде записана в конституцията, предава БТА. За да бъде приет, законопроектът за еднополовите бракове трябва да бъде одобрен с обикновено мнозинство от 200-членния парламент. Конституционна промяна обаче изисква 120 гласа. Ако бъде приет, новият закон ще бъде първият подобен в държава от бившия комунистически лагер в Европа. За разлика от съседните Полша и Словакия, Чехия е една от най-светските държави на европейския континент и гласът на религиозните групи е относително слаб, отбелязва Ройтерс. В социално проучване, проведено през май, 50 процента от анкетираните са изразили подкрепата си за еднополовите бракове, а 74 процента са одобрили съществуващата и сега възможност за регистрация на партньорство.", "date": "2018.06.22", "title": "Чешкото правителство \"за\" разрешаване на еднополовите бракове"}
{"url": "https://www.24chasa.bg/novini/article/6926316", "text": "Турският президент Реджеп Тайип Ердоган днес участва в седем предизборни митинги в Истанбул, предаде ДПА. В неделя в Турция ще се състоят предсрочни президентски и парламентарни избори, в които политическото бъдеще на Ердоган е поставено под съмнение за първи път, отбелязва агенцията. В първата си реч в квартал Картал (в азиатската част на Истанбул) президентът изтъкна схемите за развитие на правителството му и обеща да открие в квартала един от любимите му проекти - кафене, в което ще се сервира безплатно кафе и чай. Остана ни един ден и ние сме готови да вървим от врата на врата, каза Ердоган, като отправи призив към множеството (особено към жените и младежите) да гласува за него и неговата партия, предава БТА.  Вярвам на моя народ, обичам моя народ. Моят народ ще даде на опозицията необходимия отговор в неделя, добави той. Късно тази вечер се очаква Ердоган да даде интервю за турската държавна телевизия ТРТ, информира ДПА.", "date": "2018.06.22", "title": "Ердоган: Остана ден и сме готови да вървим от врата на врата, вярвам на народа си"}
{"url": "https://www.24chasa.bg/novini/article/6926360", "text": "Холандският парламент даде зелена светлина на Македония да започне присъединителни преговори с ЕС, предаде агенция МИА, цитирана от БТА. С решението на парламента се очаква Европейският съвет да гласува \"за\" започване на преговори за членство с Македония на срещата на 28 и 29 юни. Същевременно парламентът блокира започването на присъединителни преговори с Албания. Над половината депутати - 76 от 150, гласуваха това решение поради \"сериозна загриженост за борбата с корупцията\". Юроактив посочва, че и Македония, която постигна исторически договор с Гърция, не е сигурно дали ще получи на срещата на ЕС на високо равнище одобрение за начало на преговорите, тъй като Австрия може да блокира това решение.", "date": "2018.06.22", "title": "Парламентът на Холандия блокира преговори с Албания"}
{"url": "https://www.24chasa.bg/novini/article/6926414", "text": "Дирекцията на варненската полиция разпространи снимката на психичноболен варненец, който е в неизвестност от 16-и юни тази година. Роднините му са подали сигнал, че на тази дата е напуснал дома си и оттогава никой не го е виждал. Динко Тодинов е на 35 години, със слабо телосложение, висок е 180–185 см, с овално лице и къса черна коса, очите му са кафяви. Мъжът е бил облечен с ярко зелени къси до коляното панталони, сива тениска с къс ръкав и е бил обут с тъмни чехли. \"Апелираме към гражданите, които имат информация за местонахождението на мъжа да позвънят на на телефон 112 или да подадат сигнал в най-близкото поделение на МВР\", съобщиха от ОДП Варна. По данни на близките му Динко не е агресивен.", "date": "2018.06.22", "title": "Издирват психичноболен варненец"}
{"url": "https://www.24chasa.bg/novini/article/6925314", "text": "Северна и Южна Корея се договориха днес за уреждане на първите събирания от три години насам на семейства, разделени от Корейската война (1950-1953 г.), предаде Асошиейтед прес. За място на срещите, които ще се се състоят от 20 до 26 август т.г., е определен севернокорейският курорт Кунган - Диамантената планина, съобщи южнокорейското министерство на националното обединение след 9-часова среща между делегации на двете страни. Именно там се състояха днешните разговори. Всяка страна ще изпрати 100 участника в срещите. Инвалиди с трудно придвижване ще имат право и на втори роднина придружител, съобщава БТА. Тези срещи са една от стъпките, обещани от севернокорейския лидер Ким Чен-ун и южнокорейския президент Мун Дже-ин при историческата им среща на върха през април, за подобряване на отношенията, влошени заради ядрената и ракетната програма на КНДР. Още тогава в Панминчжон двамата предложиха тези срещи, които винаги са били много емоционални, да се състоят около 15 август - годишнината от независимостта на Корейския полуостров от японското колониално управление в края на Втората световна война през 1945 г. Последните срещи на разделени семейства се състояха през 2015 г., след което бяха прекъснати заради влошаването на отношенията между Севера и Юга. \"Трябва да полагаме активни усилия за добри резултати днес, като проявяваме доверие и взаимно зачитане\", каза Пак Йон-ил - лидер на севернокорейската делегация в днешните разговори. \"Трябва също така да се разделим с миналото и да вървим по пътя, който нашите лидери ни начертаха\", добави Пак, който е зам.-шеф на севернокорейската агенция за насърчаване на обединението, наречена Комитет за мирно обединение на отечеството. Според южнокорейските представители възобновяването на срещите между членове на разделени семейства е \"хуманитарен и човешки въпрос\", особено като се има предвид, че много от тези хора са вече над 80-годишни. Южна Корея се стреми също да възобнови видеоконферентните връзки и доставянето на писма между семейства, разделени от границата. От 2000 г. насам са организирани около 20 такива събирания, в които близо 20 000 разделени корейци са се срещнали с близки, а още около 4000 са общували с тях по видеовръзка като част от програма на изследователския институт на Хюндай. До март тази година 56 процента от общо 131 531 податели на молби в Южна Корея за участие в такива срещи са починали. Освен за нов кръг от лични срещи, южнокорейските представители се надяваха да обсъдят и план за провеждане на проучване, което да уточни броя на оцелелите членове на разделени от войната семейства в Северна Корея и възможността за посещения на родните им градове и за размяна на писма. Засега не е ясно дали тези въпроси са били обсъждани днес. Поради големия брой желаещи Южна Корея използва компютърна лотария, за да избира участниците в такива събирания, а за Северна Корея се смята, че избира своите участници въз основа на лоялността им към авторитарния режим в страната. Още не е ясно и дали Пхенян отново е повдигнал въпроса, поставян досега като условие за подновяването на срещите - Сеул да върне 12 севернокорейки, работили в севернокорейски ресторант в Китай и избягали групово в Южна Корея през 2016 г. През май севернокорейската организация на Червения кръст настоя Южна Корея незабавно да върне жените. Връзките между Севера и Юга се затоплиха след подобряване на отношенията между КНДР и САЩ и първата среща на върха миналата седмица между лидерите на двете държави Ким Чен-ун и Доналд Тръмп в Сингапур. Корейската война 1950-53 г. завърши само с примирие, а не с мирен договор и технически двете страни все още са във война.", "date": "2018.06.22", "title": "Двете Кореи обсъждат срещи на семейства, разделени от средата на миналия век"}
{"url": "https://www.24chasa.bg/novini/article/6926458", "text": "Русия за пръв път извърши изпитания на система за лазерно запалване за кислородно-водороден ракетен двигател, предаде ТАСС, цитирана от БТА. Това я доближава до създаване на надежден двигател за ракета за многократна употреба, оповести пресслужбата на руското Научно производствено обединение \"Енергомаш\". В Изпитателния комплекс на Конструкторското бюро за химавтоматика за пръв път в Русия бяха извършени успешни изпитания на лазерна система за запалване на кислородно-водородното гориво на ракетен двигател, поясниха от компанията. На огневия стенд бяха извършени три включвания на експериментална установка, като лазер запали горивото в горивната камера. \"Състоянието на материалната част след извършените огневи изпитания е удовлетворително\", отбелязаха от пресслужбата.", "date": "2018.06.22", "title": "Русия за пръв път тества лазерно запалване за кислородно-водороден ракетен двигател"}
{"url": "https://www.24chasa.bg/novini/article/6926466", "text": "Има ли опасност наводненията в София от началото на седмицата да се повторят? Въпреки сериозното количество дъжд, което се изсипа над столицата, ситуацията е спокойна. В Столична община няма нито един подаден сигнал за наводнение или нанесени щети от дъжда. От общината увериха NOVA, че пет спасителни аварийни екипа дежурят и са в пълна готовност, ако бурята се повтори и продължи да вали сериозно. Няма наводнени метростанции, така че всички граждани могат да се придвижват спокойно.", "date": "2018.06.22", "title": "Отново пороен дъжд в София, вижте каква е ситуацията в момента (Видео)"}
{"url": "https://www.24chasa.bg/novini/article/6926469", "text": "Турските власти обещаха да спрат увеличението на цените на лука и картофите в Турция, предаде ДПА, цитирана от БТА.  Агенцията отбелязва, че повишаващите се цени на въпросните зеленчуци създават ново препятствие за управляващите преди предстоящите в неделя президентски и парламентарни избори. В Истанбул цената за килограм лук се увеличи с над 210 процента през изминалия месец, а цената на картофите се увеличи с 94 процента, информира турската телевизия СиЕнЕн-Тюрк. Цените на храните се увеличиха с 11 на сто през май спрямо същия месец миналата година, сочат данни на Турския статистически институт Тюркстат. Турският министър на икономиката Нихат Зейбекджи заяви вчера, че правителството ще разреши внос на зеленчуци, за да бъде спряна спекулацията с цените на пазарите. Днес Зейбекджи отново обеща да бъде въведен контрол над цените. Това не е заради слабо производство. Смятаме, че тук проблемът е спекулацията. Според мен това е брутална атака срещу клиентите, посочи днес министърът на икономиката пред телевизия Блумбърг. Влошената икономическа ситуация в Турция, включително ниското ниво на турската лира спрямо долара и високата инфлация, представляват заплаха за представянето на изборите на президента Реджеп Тайип Ердоган и неговата управляваща Партия на справедливостта и развитието (ПСР). Правителството е отговорно за увеличението на цените. Кой въвлече страната в това?, запита лидерът на основната опозиционна Народнорепубликанска партия (НРП) Кемал Кълъчдароглу вчера. Според някои проучвания на общественото мнение може да се стигне до втори тур на президентските избори. Не е ясно и дали ПСР ще запази мнозинството си в парламента. Темел Карамоллаоглу от ислямистката Партия на щастието се надсмя над правителството тази седмица, като отбеляза, че килограм лук в момента е по-ценен от американски долар.", "date": "2018.06.22", "title": "Обещаха да спрат увеличението на цените на лука и картофите в Турция"}
{"url": "https://www.24chasa.bg/novini/article/6926476", "text": "Вицепремиерът и министър на отбраната Красимир Каракачанов и заместник-началникът на отбраната генерал-лейтенант Пламен Атанасов участваха днес в тържествената церемония в Плевен по изпращане на 36-ия контингент от въоръжените сили за участие в мисията на НАТО в Афганистан \"Решителна подкрепа\", предава БТА. В словото си министър Каракачанов изрази убеденост, че като кадрови войници от БА военнослужещите от контингента имат подготовка, за да изпълнят мисията. Убеден съм че и това, което сте получили като допълнителни знания и умения в Центъра за подготовка, ще ви позволи да изпълните мисията с чест и достойнство и да се върнете отново с вдигнато чело, като български военни, които са изпълнили своя дълг, каза министърът. Той заръча на командира и на офицерите да се грижат за войниците. Искам така, както ги изпращаме днес, така и да ги посрещаме - тържествено - всички, живи и здрави, подчерта Каракачанов и пожела успешно изпълнение на мисията. \"Ситуацията там е размирна. Грешките на разни световни фактори са причината ние да стоим там, но ние изпълняваме своя съюзнически ангажимент\", допълни министърът на отбраната. \"Помагайте, дръжте се един за друг, носете достойно българската униформа\", поръча Каракачанов. Той връчи на командира на контингента осветена икона на свети Георги Победоносец, която да ги пази \"в тази чужда земя в тежката мисия\". Заместник-началникът на отбраната генерал-лейтенант Пламен Атанасов връчи сертификат на контингента. Контингентът е в състав до 160 военнослужещи. Той включва национален елемент, рота за охрана, екип от съветници и щабни офицери в щаба на мисията на НАТО. Национален командир е полк. Веселин Василев от Съвместното командване на силите. Командир на ротата за охрана е майор Велин Кехайов от военно формирование 42800 - Плевен. Помощник-национален командир на контингента е подполк. Недялко Киров от военно формирование 52340. На ритуала по изпращането в Плевен присъстваха още командващият на Съвместното командване на силите генерал-лейтенант Любчо Тодоров и командирът на Сухопътните войски генерал-майор Михаил Попов. Международната мисия на НАТО в Афганистан \"Решителна подкрепа\" е фокусирана върху подготовката, подпомагането и предоставянето на екипи от съветници за афганистанските държавни институции и националните сили за сигурност във взаимодействие с афганистанското правителство, партньорите и другите международни организации, ангажирани в региона. Участието ни в мисията е съгласно отговорностите на България като страна-членка на НАТО. Свещеници отслужиха водосвет. Изпълнен бе химнът на България. Военнослужещите преминаха в тържествен строй.", "date": "2018.06.22", "title": "Каракачанов изпрати 36-ия контингент от въоръжените сили в Афганистан"}
{"url": "https://www.24chasa.bg/novini/article/6926491", "text": "Председателят на ПГ на ГЕРБ и зам.-председател на партията Цветан Цветанов се срещна днес с посланика на Държавата Израел в Република България - Н.Пр. г-жа Ирит Лилиан. Двамата обсъдиха успешната визита на премиера Бойко Борисов в Държавата Израел, както и възможностите за засилване на двустранните отношения, включително и тези на парламентарно ниво. Това съобщиха от пресцентъра на ГЕРБ. Цветан Цветанов и посланик Лилиан коментираха теми от сектор „Сигурност“, както и ситуацията в региона на Близкия Изток. Според Цветанов опитът на Израел може да има реална добавена стойност както за колективната сигурност на Европа, така и в глобален план.", "date": "2018.06.22", "title": "Цветанов обсъди ситуацията в региона на Близкия Изток с посланика на Израел"}
{"url": "https://www.24chasa.bg/novini/article/6926492", "text": "\"Български Енергиен Холдинг\" ЕАД /БЕХ/ пласира вчера своята трета емисия еврооблигации на стойност 400 милиона евро, която ще бъде листвана на Ирландската фондова борса /Euronext Dublin/, съобщиха от БЕХ. БЕХ е първият корпоративен емитент на пазара от региона на Централна и Източна Европа от началото на май 2018 г., информираха от дружеството. БЕХ е пласирал успешно облигационна емисия в размер на 400 милиона евро при годишен лихвен процент в размер на 3,5 на сто. Постигнатите лихвени нива са най-ниските, откакто дружеството участва на международните финансови пазари. БЕХ реализира срок на еврооблигациите от седем години, най-дългия матуритет, постиган до момента. По този начин компанията допълнително ще разпредели своите лихвени разходи за по-дълъг период от време, посочиха от БЕХ. Приходите, получени от емисията, ще се използват за рефинансиране на еврооблигациите, емитирани от БЕХ през 2013 г., които са с падеж през ноември 2018 г., уточниха от енергийния холдинг.", "date": "2018.06.22", "title": "Енергийният холдинг пласира третата си емисия еврооблигации на стойност 400 млн. евро"}
{"url": "https://www.24chasa.bg/novini/article/6926502", "text": "Министерството за Българското председателство на Съвета на ЕС представя изложба с посланията на лидерите от ЕС от неформалната им вечеря в София в навечерието на Срещата на върха ЕС – Западни Балкани на 17 май. Изложбата ще бъде подредена в Националната галерия – Двореца и ще бъде официално открита от министъра за Българското председателство Лиляна Павлова в 14:00 часа на 27 юни, съобщават от Министерството за българското председателство.  По време на вечерята в София тех парк на 16 май по покана на председателя на Европейския съвет Доналд Туск с домакин Бойко Борисов, министър-председател на България, държавните и правителствените ръководители от ЕС обсъждаха възможностите пред иновациите и цифровизацията, сделката за ядрената програма на Иран и търговските отношения със Съединените щати. В духа на модерната и технологична атмосфера на зала „Джон Атанасов“, те се храниха върху специална маса, направена от реборд – едновременно лек и много здрав иновативен материал. Малко преди края на събитието участниците написаха своите послания направо върху масата. Експозицията представя собственоръчно написаните пожелания на европейските лидери, които заедно създадоха едно платно, заредено с уважение, добронамереност и приятелство. „За успеха ни“ - написа премиерът Бойко Борисов. Френският президент Еманюел Макрон допълни: „И продължаваме! Благодаря на България!“. Много от лидерите изразиха надеждите си за по-сигурна, по-обединена и по-солидарна Европа. „Чрез интеграцията на Европа създаваме по-добро бъдеще за следващите поколения – споделени ценности, общи цели, обединена Европа!“ - написа министър-председателят на Полша Матеуш Моравецки. В този дух е и пожеланието на премиера на Литва Далия Грибаускайте: „Единството има значение. Благодаря много, България!“. Най-дълго е посланието на премиера на Великобритания Тереза Мей: „От изобретяването на компютъра от Джон Атанасов до разработването на World Wide Web от Тим Бърнърс-Лий, Великобритания и България са изиграли централна роля в постигането на цифровата мечта. Нека съвместната ни работа продължи още дълго!“ Освен посланията на лидерите, в изложбата са включени снимки от неформалната вечеря от официалните фотографи на Българското председателство. Изложбата ще продължи до 8 юли в Националната галерия - Двореца.", "date": "2018.06.22", "title": "Павлова открива изложба с посланията от вечерята на лидерите от ЕС в София"}
{"url": "https://www.24chasa.bg/novini/article/6926520", "text": "Русия както и досега ще дава своя принос, според възможностите си, за нормализиране на положението на Корейския полуостров, каза руският президент Владимир Путин на днешната си среща в Москва с южнокорейския си колега Мун Дже Ин, предаде ТАСС. Руският лидер отбеляза близостта на подходите на Москва и Сеул по уреждането на ситуацията на полуострова. \"В значителна степен съвпадат и подходите ни към разрешаването и на острите международни въпроси, включително и тези, които се отнасят до севернокорейската ядрена програма\", посочи той след срещата на двете делегации в разширен състав, предаде БТА.  След срещата в тесен кръг руският президент каза, че двамата с корейския си гост са обсъдили \"най-важните и чувствителни въпроси\" и са отбелязали, че \"двустранните отношения се развиват много позитивно\". Мун Дже Ин от своя страна каза, че Русия и Южна Корея имат общи цели за денуклеаризация и установяване на устойчив мир на Корейския полуостров и тясно си взаимодействат по това направление. Той изрази искрена благодарност на президента Путин и на руското правителство за \"активната подкрепа на южнокорейската позиция в процеса на уреждане на обстановката около Корейския полуостров\". \"Смятам Корея и Русия за ключови партньори за сътрудничеството на Корейския полуостров и на евразийския континент. Ние определихме и развиваме стратегическото партньорство с Русия като важен вектор във външната политика и политиката за сигурност на нашата страна\", подчерта президентът на Южна Корея. Той видя и сходство в политиките на Русия и Корея. \"Ако ние имаме \"Новата северна политика\", то Русия има своята политика по развитие на Далекоизточния регион, където нашите интереси се срещат\", отбеляза Мун Дже Ин. Двамата ръководители се обединиха около мнението, че историческата среща между президента на САЩ Доналд Тръмп и севернокорейския лидер Ким Чен Ун ще допринесе за ядреното разоръжаване на Корейския полуостров, предаде Ройтерс. Путин отчете, че ситуацията на полуострова постепенно се подобрява.", "date": "2018.06.22", "title": "Путин и Мун Дже Ин с близки подходи за уреждането на положението на полуострова"}
{"url": "https://www.24chasa.bg/novini/article/6926531", "text": "Германският съд предостави днес убежище на депортиран погрешно и завърнал се впоследствие в Германия афганистанец, съобщиха ДПА и Франс прес, цитирани от БТА. Хасматула Фазелпур, на 23 г., получава статут на бежанец и тригодишно разрешение за пребиваване в Германия, което включва и правото да работи, обяви съдът в град Зигмаринген. Франс прес припомня, че германското правосъдие наредило връщането му в Германия, след като преценило като незаконно експулсирането му в България - страната през която той влязъл в Европейския съюз. Впоследствие българските власти го върнали в Кабул. В края на миналата година той получил виза за Германия. След завръщането си в Германия афганистанецът подал молба за убежище. Молбата била отхвърлена от федералната служба за бежанците и миграцията през януари, но той обжалвал решението. Днес съдът в Зигмаринген прецени за основателно твърдението му, че талибаните са го заплашвали и са опитвали да го убият заради сътрудничеството му със САЩ, посочва ДПА.", "date": "2018.06.22", "title": "Германският съд предостави убежище на депортиран погрешно афганистанец"}
{"url": "https://www.24chasa.bg/novini/article/6926530", "text": "Протестите ни не са финансирани, нямат и политическо оцветяване, казаха пред журналисти протестиращите майки, които днес бяха не домакин, а гост на инициатива в тяхна подкрепа до палатката им зад Народното събрание, предава БТА. Искаме приемането на Закон за личната помощ, като за нас е без значение кой точно ще ни подкрепи стига да има реформа, каза Ива Славкова. По думите й националнопредставителните организации на хора с увреждания вместо внимателно да се запознаят с исканията на майките, са тръгнали по линията на противопоставянето и обвиненията. Има закон за достъп до обществената информация и лесно може да се види какви приходи имат организациите в Националния съвет за интеграция на хората с увреждания и какви приходи имаме ние, каза Славкова. \"Аз днес написах във Фейсбук, че на мое име имам две деца и една рибка\", допълни тя. Славкова разказа, че е майка на момиче, което е с цьолиакия. Детето има още три автоимунни заболявания и още много други придружаващи. Държавата изисква на всеки три години да се доказва, че детето не е здраво и да се прави биопсия. Парите, с които разполага майката са 350 лева в резултат на решението на ТЕЛК и възможност да бъде одобрена като асистент по проектите на общините. Това е евентуално, защото може да не се харесаме и зависи от преценката на социалните , допълни Славкова. Ако системата не се подобри и не се премахне ТЕЛК, за което настояваме, след като навърши дъщеря ми 18 години, тя ще получава 120 лева. Майките са категорични, че не трябва личните асистенти да бъдат на проектен принцип. Те обясниха ,че със законодателното предложение за личната помощ не се отнема добавката за чужда помощ. Ако човек прецени, че иска да ползва асистент, тогава добавката се отнема, а ако желае да получава пари, защото е преценил например, че има нужда от средства за такси, тъй като средата не е достъпна, той ще продължи да си получава добавката, обясниха те. В отговор на въпрос защо желаят отделен закон за тази услуга, а не се съгласят на предложението тя да бъде вкарана в Закона за социалните услуги, те обясниха, че ще бъде много тежко разработването на подобен закон, ще отнеме много време, което е ценно за живота на децата им, че финансово той ще бъде трудно обезпечен и парите за лична помощ вероятно ще бъдат орязани. За майките е трудно обяснимо защо след като цяла седмица работна група в социалното министерство е правила сметки по Закона за личната помощ, разчетите не са били публично оповестени по време на Националния съвет за интеграция на хората с увреждания. Майките настояват да се върне добрия тон в дискусиите и да се направи опит за истинска реформа.", "date": "2018.06.22", "title": "Протестите на майките на деца с увреждания не били финансирани и нямат политическо оцветяване"}
{"url": "https://www.24chasa.bg/novini/article/6926538", "text": "Общото събрание на акционерите избра ново ръководство на МБАЛ \"Проф. д-р Параскев Стоянов\" в Ловеч днес. Избирането на нов Съвет на директорите стана, след като досегашният подаде оставка. В новия борд влизат д-р Цветолюба Генкова, като представител на Министерството на здравеопазването, която ще е председател, д-р Ченко Чалъков, досегашен прокурист на лечебното заведение и д-р Румяна Нановска, която от зам.-директор на болницата става изпълнителен директор. Новото ръководство ще трябва да се стреми към увеличаване на обема дейности на отделенията и възстановяване на нефункциониращите. С цел стимулиране, ще бъде въведена и нова методика за заплащане на труда на медиците, според извършваната работа. Задълженията на болницата са намалели на 4 милиона лева след изплащането на забавените заплати на персонала, съобщи д-р Чалъков. Погасени са били и дълговете към НАП, подписано е споразумение с основния кредитор частната МБАЛ \"Кардиолайф\" задълженията от 800 хиляди лева се разсрочват на месечни вноски. Няма липса на лекарства и консумативи - те са били осигурени преди дни. Предстои преструктуриране на някои отделения, допълни д-р Чалъков.", "date": "2018.06.22", "title": "Смениха ръководството на ловешката болница"}
{"url": "https://www.24chasa.bg/novini/article/6926123", "text": "Съветът на здравните министри на ЕС с председател министър Кирил Ананиев прие единодушно предложения проект на Заключения за здравословното хранене при децата: здравословно бъдеще за Европа.  Съветът, известен като ЕPSCO - Health заседава днес в Люксембург. Дневният ред включваше дискусия по законодателното предложение за оценка на здравните технологии, както и дебат относно бъдещето на здравеопазването на европейско ниво. Здравословното хранене при децата  е един от приоритетите на Българското председателство, с акцент върху здравото младо поколение като ключ към бъдещето на Европа. Ето основните акценти в приетия докумет: Темата за храненето и храните е обвързана с дебата за бъдещето на здравеопазването на ниво ЕС. Със Заключенията отново се поставя акцент върху нуждата да се изведе на преден план опазването на здравето на хората: Европа е и следва да продължи да бъде еталон за качество и живот в добро здраве. Децата и младото поколение в добро здраве са най-добрата инвестиция в бъдещето на конкурентоспособна Европа. Превенцията на хроничните незаразни болести е изключително важна: игнорирането на последиците от нездравословното хранене при децата води до поколения със здравословни проблеми. Това не е проблем само за здравните системи: това вече е проблем и за икономиката. Ключово значение за успеха на политиката по превенция има ролята на средата: от една страна, това касае нуждата от наличие на здравословни продукти с добро качество и на достъпна цена. Тук европейските политики, вкл. Общата селскостопанска политика могат да бъдат в помощ, като подпомагат производство, ориентирано към потребностите. От друга страна също толкова важно е ограничаването на нездравословните изкушения за малкия потребител, поднесени в примамлива опаковка. Дебатите относно маркетинга при децата илюстрираха за пореден път дилемата „Здраве или търговия“: дилема, която е ежедневие за всички ни, вкл. по теми като лекарствена политика, алкохол и други. Вярваме, че по отношение на децата е възможно да сме единни и да въведем отговорни и честни практики, без това да ощети производителите. Това може да се случи на национално ниво, при транспониране на Директивата за аудиовизуалните услуги – има ДЧ, които са пионери, Европейската комисия е важен партньор в това отношение.", "date": "2018.06.22", "title": "ЕС подкрепи министър Ананиев за здравословното детско хранене"}
{"url": "https://www.24chasa.bg/novini/article/6926126", "text": "Валериана, бял риган и мечо грозде са сред забранените за събиране 24 вида лечебни растения от естествените им находища в цялата страна, като изключение са количествата за лични нужди. Това напомнят експертите от Националната служба за защита на природата  във връзка с отбелязването на празника Еньовден, съобщават от пресцентъра на МОСВ. Билките са природен ресурс, който не е неизчерпаем и затова използването му е обект на регулации от няколко закона. Това са Законът за лечебните растения, към който има списък със 739 лечебни растения, Законът за биологичното разнообразие, Законът за защитените територии и Законът за горите. На основание чл. 10, ал. 1, 2 и 3 от Закона за лечебните растения, със заповед, министърът на околната среда и водите определя допустимите за събиране количества билки (кг сухо тегло) от естествените находища, извън територията на националните паркове, за календарната година. Специалният режим на опазване и ползване се прилага за видове, чиито ресурси проявяват трайна тенденция за намаляване и съществува заплаха за естественото им разпространение в природата. Заповедта се обнародва в Държавен вестник. Определените в заповедта количества билки се разпределят от директорите на РИОСВ между подалите заявки билкозаготвители в района на инспекцията. За тази година със заповед на министъра на околната среда и водите се забранява събирането на 24 вида лечебни растения от естествените им находища в цялата страна, като изключение се прави за количества, събирани за лични нужди. Сред тях са лечебната дилянка (валериана), бодлив залист, мечо грозде, бял риган, исландски лишей, различни видове салеп, бял оман, момина сълза, сантонинов пелин и др. И тази година мурсалският чай, наричан още пирински или алиботушки (Sideritis scardica Grisb.), е забранен за бране дори за лични нужди на територията на цялата страна тъй както находищата му са застрашени. Определени са и допустими за събиране количества от 11 билки (кг сухо тегло) от естествените находища, извън територията на трите Национални парка. Някои от тях са лечебна иглика, червен божур, лазаркиня, лудо биле, лютива тлъстига, кисел трън, лечебен ранилист. Целта е да се стимулира култивираното им отглеждане, защото така се осигурява качествена и голяма по обем суровина, без да се нанасят щети на природата. Създават се и възможности за поминък на населението в планинските райони, където почвите са бедни и отглеждането на други култури е трудно. Сега върху земеделски площи се отглеждат мента, маточина, лайка, липа, шипка, мурсалски чай, коприва и други култури. Брането на билки, трябва да се извършва в сухо и слънчево време сутрин, след вдигане на росата. Растения, които са брани росни и след дъжд, при сушене почерняват или бързо се запарват и мухлясват. Трябва да знае начинът и подходящите инструменти за бране на билки. Растенията не се късат или скубят, а се режат с нож или ножица, без да се изкореняват и увреждат. Събират се само тези части от билките, които ви трябват (пъпки, плодове,листа и др.) Около 1/3 от добре развитите растения трябва да се оставят, за да могат да се размножават.", "date": "2018.06.22", "title": "Валериана, бял риган и мечо грозде са сред забранените за събиране 24 лечебни растения"}
{"url": "https://www.24chasa.bg/novini/article/6926122", "text": "Министърът на околната среда и водите Нено Димов се срещна с Елизабет Кьостингер, федерален министър на устойчивото развитие и туризма на Австрия. Целта на двустранната срещата, проведена днес във Виена, беше запознаване с извършената работа по време на Българското председателство. Министър Димов запозна Елизабет Кьостингер с преговорите по проектите на законодателни актове в областта на кръговата икономика, питейните води и емисиите от СО2 от нови коли и ванове. Тя поздрави колегата си за успешно проведеното Председателство, като особен акцент беше поставен върху проведения Форум за екоиновации за качеството на въздуха през февруари в София. Министър Кьостингер подчерта, че важността на темата за качеството на въздуха е намерила отзвук не само на европейско ниво, като работата по нея следва да продължи и занапред. Особено значение за Австрийско председателство ще бъде провеждането на два политически дебата на предстоящия на 25 юни Съвет на ЕС по околна среда, а именно - по въпросите за качеството на питейните води и за намаляването на емисиите от СО2 от нови коли и ванове.", "date": "2018.06.22", "title": "Австрия поздрави Нено Димов за постигнатото в областта на околната среда"}
{"url": "https://www.24chasa.bg/novini/article/6926140", "text": "Двама от всеки петима германци искат канцлерката Ангела Меркел да подаде оставка на фона на продължаващия спор в оглавяваното от нея коалиционно правителство как да се процедира с търсещите убежище чужденци по границите, сочат резултати от допитване, публикувани днес, съобщи ДПА, цитирана от БТА. Четиридесет и три процента от общо 2 053 анкетирани в тридневното проучване на агенцията ЮГав (YouGov казват, че Меркел трябва да освободи мястото за свой наследник, докато почти същият процент (42) смятат, че тя трябва да запази поста си. Петнадесет на сто от анкетираните не са отговорили на този въпрос. Меркел прие краен срок до края на юни, поставен й от непримиримия вътрешен министър Хорст Зеехофер, който заявява, че ако тя не намери начин да овладее притока на мигранти в Германия заедно с партньорите си от ЕС, той ще затвори националните граници за определени групи чужденци, търсещи убежище. Меркел възразява, че едностранни решения може да причинят затруднения, да засилят напрежението между Германия и съседите й и да подкопаят солидарността в ЕС. Противопоставянето доведе до спекулации, че консервативният блок на Меркел, съставен от нейния Християндемократически съюз и баварския Християнсоциален съюз, може да се разцепи и тя да загуби парламентарното си мнозинство, което да предизвика предсрочни избори. Допитването показва, че почти една трета от анкетираните германци (32 процента) смятат, че спорът в правителството може да свали кабинета на Меркел, в който влизат и левоцентристките социалдемократи. Около 31 на сто от анкетираните казват, че според тях коалицията ще се запази до следващите избори през 2021.", "date": "2018.06.22", "title": "Двама от всеки петима германци искат  Меркел да подаде оставка"}
{"url": "https://www.24chasa.bg/novini/article/6926077", "text": "От тази сутрин в Хърватия валят проливни дъждове, а температурите спаднаха рязко с 10 градуса, съобщава информационният сайт Индекс. В Загреб в 9 часа местно време бяха измерени 14 градуса по Целзий, докато вчера по същото време температурата беше 24 градуса. Дъжд вали над цялата територия на страната, освен в най-южните райони, но и там се очакват валежи до края на деня, предава БТА. В областта Истрия освен обилните валежи духа силен вятър, чиято скорост на моменти достига до 82 километра в час. В Ровин са наводнени къщи, видимостта е едва десетина метра, вятърът постоянно сменя посоката си. Само за двайсетина минути количеството на валежите е достигнало две трети от средното за целия месец. Дъжд с гръмотевици вали и в Пула, а за залива Кварнер е обявен червен код за опасност от ураганен вятър със скорост до 120 километра в час. До утре се очаква постепенно спиране на валежите и вятъра.", "date": "2018.06.22", "title": "Температурите в Хърватия спаднаха рязко с 10 градуса, порои наводниха къщи"}
{"url": "https://www.24chasa.bg/novini/article/6926144", "text": "В един студен февруарски ден Такуто Окамото доведе първата си туристическа група на място, което малцина външни хора са виждали лично: строителните кранове, надвиснали над японската ядрена електроцентрала \"Фукушима Даичи\".  Седем години след опустошителното цунами, минало през електроцентралата на \"Токио Илектрик\", Окамото и останалите организатори на обиколки привличат любопитни туристи в района, а жителите, избягали от ядрената катастрофа, започват да се завръщат. Много от завърналите се хранят надежда, че туризмът ще помогне за възраждане на градовете им и ще намали страховете от радиация. Но някои са обезпокоени от равносметката от бедствието, чието въздействие ще се усеща далече в бъдещето. Почистването на района, включително отстраняването на разтопеното ураново гориво, може да отнеме четири десетилетия и да струва няколко милиарда долара на година. \"Бедствието е факт и сега въпросът е как хората ще възстановят живота си\", Каза Окамото, след като неговата група спря в Томиока на 10 километра южно от ядрената централа. Той иска да води групи два пъти седмично, а не както сега само два пъти месечно. Електронните табели на магистралата за Томиока показват радиация около 100 пъти над нормата, докато пътниците на Окамото надзъртат от прозорците на туристическия автобус към надвесените кранове на \"Фукушима Даичи\". \"За мен, честно казано, това е изключително преживяване\", каза Луие Чинг, 33-годишен филипински програмист. Чинг, двама други филипинци и японец, които посетиха Чернобил миналата година, платиха по 32 000 йени(208,75 долара) на човек за еднодневно пътуване от Токио. Намие По-рано групата се разходи из Намие, град на четири километра северно от централата, в който жителите започнаха да се връщат миналата година, след като властите вдигнаха ограниченията. Досега само 700 от 21 000 са се върнали - процент, сходен с този на другите призрачни градове в близост до ядрения обект. Бившият жител Мицуру Ватанабе, който е на 80 години и съпругата му Румеко - на 79 години, не възнамеряват да се върнат. Те бяха в града само за да разчистят техния съсипан ресторант, преди да бъде разрушен и докато работеха, разговаряха с туристите. \"Изкарвахме по около 100 милиона йени на година\", каза Мицуро и покани туристите да влязат вътре. Календар от 2011 г. виси на стената, а неизпълнените поръчки от деня на евакуацията са още върху кухненското шкафче. \"Ние искаме да идват хора. Те могат да се върнат у дома и да разкажат на другите за нас\", каза Мицуро сред прашните маси. По-късно групата на Окамото посети близкото крайбрежие, където цунамито уби стотици хора. Изоставени оризища, няколко напуснати къщи, които устояха на вълната, и разрушеното основно училище \"Укедо\" е всичко, което е останало. Тук, зад новата водозащитна стена в края на забранената радиационна зона префектурата на Фукушима възнамерява да построи мемориален парк и архивен център от 5200 кв.метра с видео прожекции и изложба за земетресението, цунамито и ядреното бедствие. Привличане на туристи \"Това ще бъде отправна точка за туристите\", каза за центъра заместник-директорът за туризма на префектурата Кадзухиро Оно. Японската агенция за туризма ще финансира проекта, добави Оно. Оно иска туристите да идват във Фукушима, особено чужденци, които досега не проявяваха интерес. Посетителите от чужбина прекараха повече от 70 милиона дни в Япония миналата година, три пъти повече от 2011 г. Около 94 000 от тази цифра се падат на Фукушима. \"Токио Илектрик\" ще осигури материал за архива, въпреки че окончателният бюджет за проекта все още не е приет, каза той. \"Някои хора предложиха пространства за барбекю или за разходка\", каза Хидедзо Сато, бивш търговец на семена в Намие, който оглавява групата на местните жители. Лепенката с номер 1 на дозиметъра, закачен на врата му, показва, че е първият завърнал се в града. \"Ако хората пристигат, за да се хвалят, че са били близо до централата, какво да се прави. . ., поне ще идват\", каза Сато. Архивът ще помогне да се намалят страховете от радиация, допълва той. Зрелище Застанала до селската си къща, обновявана от работници, за да може семейството й да се завърне, 54-годишната Маюми Мацумото каза, че има резерви към идеята за парка и архива. \"Не сме стигнали до дъното на това, което се случи в централата, и сега не му е времето\", каза тя. Мацумото се е върнала за Деня за засаждане на ориза, в който тя като домакин посреща около 40 студенти. По-късно те направиха обиколка на Намие с два автобуса, спряха и на скелето близо до мястото за планирания мемориален парк, за да гледат крановете на \"Фукушима Даичи\". Мацумото описа чувствата си към \"Токио Илектрик\" като \"смесени\", защото компанията е виновна за бедствието, но пък е помогнала на семейството й да се справи с последствията. Един от синовете й работи в компанията и е бил обиждан от разгневени местни жители, добавя тя. \"Добре е, че хората искат да дойдат в Намие, но не и ако просто искат да се доближат до ядрената централа. Не искам тя да се превърне в зрелище\", каза Мацумото. Окамото не е единственият екскурзовод, предлагащ обиколки в района, въпреки че различните посещения все още са рядкост. Той каза, че се надява клиентите му да си тръгват с нещо повече от няколко снимки. \"Ако хората могат да видят със собствените си очи щетите, причинени от цунамито и ядрената централа, ще разберат, че трябва да предотвратим възможността това да се повтори\", каза Окамото, който е учил в университет в съседна префектура и добави: \"Засега не срещаме съпротива от страна на местните хора\". (БТА)", "date": "2018.06.22", "title": "Със завръщането на жителите на Фукушима някои виждат надежда в ядрения туризъм"}
{"url": "https://www.24chasa.bg/novini/article/6926151", "text": "Чумата по свинете представлява опасност за България, тъй като преди 2 години премина през Балтийските държави и там срина свиневъдството. Това заяви земеделският министър Румен Порожанов в кулоарите на парламента. \"До началото на годината заразените места бяха в северната част на Румъния и нямаше движение, но последното намерено огнище е на 165 км от Добруджа\", допълни министърът. Той посочи, че в тази част на страната има големи свинеферми. Порожанов акцентира, че болестта не засяга здравето на хората, но има икономическо отражение върху бизнеса. Той посочи, че ще внесе доклад в Министерски съвет. В него ще бъдат разписани варианти за превенция и действия при заболяване. Ще се засили контрола на храните, които се внасят в страната и от туристите, защото те идват от страни, в които заболяването го има. Порожанов заяви, че вариантът болестта да бъде пренесена по този начин е сред основните. Втората опасност за пренасяне на заболяването е чрез дивите свине, които \"нямат проблем да преплуват Дунав\", допълни още министърът. Той посочи, че ловците ще бъдат стимулирани, за да се намалят дивите свине.", "date": "2018.06.22", "title": "Порожанов: Чумата по свинете е опасност за България"}
{"url": "https://www.24chasa.bg/novini/article/6926155", "text": "Среща за изпълнение на мерките за предотвратяване разпространението на африканска чума по дивите свине се проведе в залата на община Генерал Тошево. Идициативата за събирането е на директора на Североизточното държавно предприятие инж. Веселин Нинов Присъстваха над 30 председатели на ловни дружини от сдружение „хан Телериг 2010“ и сдружение „Дружество на ловците и риболовците-Генерал Тошево“. „Целта на срещата е да си кажем какво зависи от нас и какво трябва да направим, за да се предпазим от африканската чума по свинете и да ограничим максимално щетите, ако заболяването дойде на наша територия. Смъртността при тази болест надхвърля 90% и всички ние трябва да предприемем бързи и адекватни мерки, за да се справим по най-добрия начин” - каза инж. Нинов. Той обясни на ловците, че през миналата седмица е проведена среща в Министерството на земеделието,храните и горите, на която е станало ясно, че в околностите на румънския град Тулча вече са регистрирани случаи на африканска чума по свинете и една от най-важните мерки за справяне със създалата се ситуация е драстично намаляване на популацията на дивата свиня. Това трябва да стане чрез засилване на индивидуалния лов и ловците не трябва да се притесняват дори и да изпълнят плана си за годишен отстрел преди месец октомври, защото през тази година ограничения за броя на отстреляните свине няма да има, тоест по никакъв начин няма да се ограничават и броя на разрешителните за групов лов на дива свиня. „От една година си говорим за болестта и пораженията от нея, но ето че тя вече чука на вратата ни. Рискът за нас е много голям, защото ни дели сухоземна граница и най-важното в момента е да намалим драстично популацията на дивата свиня” – каза още инж. Нинов. „Единственото правилно решение в момента е да намалим дивите свине до минимум, така както направиха в Германия. Ако чумата мине през страната ни загубите ще са големи не само при дивите животни, но и при тези, които се отглеждат във фермите. Ако това се случи държавата ще трябва да плати на свиневъдите големи суми за обезщетения, така че всички заедно трябва да направим така, че да ограничим щетите” - алармира Нинов. Д-р Галина Савова, ветеринарниярният лекар на общината, обясни на ловците как могат да различат болестта. Тя помоли ловците да посочват точното място, на което е отстреляно животното, за да може,,ако се открие заразено прасе, да се направят в района зони /в рамките на 3 км., 10 км. и 40 км./, в които да се проследява състоянието на другите животни и да не се ловува. Бранимир Димитров от сдружение „Дружество на ловците и риболовците-Генерал Тошево“ обеща на всяко разрешително за лов, което се издава да бъдат написани пробите, които трябва да се вземат от всяко едно животно. По време на срещата се взе решение в близките дни да бъде организиран курс за подборен отстрел на дива свиня, за да може повече хора да участват в лова и популацията на дивата свиня в района да бъде намалена възможно най-бързо. В момента около 30% от ловците на територията на Държавто горско стопанство-Генерал Тошево, могат да участват в подборен отстрел., но част от присъстващите на срещата обявиха, че имат желание да изкарат такъв курс и да се включат по-активно в лова. „От 40 години съм ловец, но за първи път държавата се обръща към нас, има нужда от нас и ние всички ще се отзовем. Трябва да създадем добра организация и да направим това, което се иска от нас” - каза Керан Керанов, председател на ловна дружина Предстои подобни срещи да се проведат с всички ловни сдружения в обхвата на Североизизточното предприятие, като на първо място ще бъдат тези с ловците в районите, които граничат с Румъния.", "date": "2018.06.22", "title": "Заради опасения от африканска чума,\nзапочва масов отстрел на диви прасета \nпо границата с Румъния"}
{"url": "https://www.24chasa.bg/novini/article/6926150", "text": "Образователните институции, които инвестират повече усилия във взаимодействие с родителите, постигат по-добри образователни резултати. Дори само когато родителите са пасивно информирани, степента на доверие е по-висока. Това заяви министърът на образованието и науката Красимир Вълчев в рамките на парламентарния контрол в отговор на въпрос на Донка Симеонова от БСП относно политиката на МОН за взаимодействие с родителите за приобщаване на децата в образователната система, предава БТА. Родителите и учителите са в една лодка, имат една мисия и тя е детето, отбеляза министърът. Той посочи, че МОН вече е организирало две дискусии по темата. Проведено е било и проучване, което показало, че има раздалечаване между образователните институции и семейството, има и липса на доверие. У някои образователни институции има склонност да се капсулират, от друга страна част от родителите подхождат преднамерено, допълни министърът. Винаги използвам възможността да апелирам към образователните институции да влагат повече усилия във взаимодействие с родителите, каза Вълчев. По думите му целта на министерството е да се създаде трайна култура, ориентираност към взаимодействие. Когато работим заедно, има много по-голяма вероятност за успех, каза той. По думите му най-голямото предизвикателство е с децата от уязвими групи. Там трябва да се работи ежедневно, многочасово, трябва да се работи и с децата, и с родителите, посочи той.", "date": "2018.06.22", "title": "Вълчев: Училищата, които взаимодействат с родителите, постигат по-добри резултати"}
{"url": "https://www.24chasa.bg/novini/article/6926119", "text": "Твърдата земя под Антарктида се повдига изненадващо бързо в резултат на разтапянето на огромна маса лед в океаните - тенденция, която може да забави покачването на морското равнище, причинено от глобалното затопляне, предаде Ройтерс, позовавайки се на международно изследване, публикувано в сп. \"Сайънс\". Авторите му са установили, че земната кора в Западна Антарктида се повдига с до 4,1 сантиметра годишно. Това покачване е сред най-бързите, отчитани някога, и е възможно да се ускори и да достигне общо 8 метра в рамките на този век. Така то ще помогне да се стабилизира ледът и ще спре покачването на морското равнище, смятат учените. Откритията са направени с помощта на сензори, поставени на най-долния континентален пласт в море Амундсен. Голяма част от ледената покривка на Западна Антарктида, която може да повиши морското равнище с над три метра, ако се разтопи, \"почива\" върху морското дъно, затисната под тежестта на ледовете над нея. Бързото повдигане на пласта под нея ще извади още повече лед на повърхността, като по този начин ще намали риска от разрушаването й. Въпросното повдигане увеличава потенциалната стабилност на антарктическата ледена покривка срещу катастрофално срутване, обясняват учените.", "date": "2018.06.22", "title": "Изследване: Земната кора в Западна Антарктида се повдига с до 4,1 см годишно"}
{"url": "https://www.24chasa.bg/novini/article/6926153", "text": "Бащата на дизайнерката Кейт Спейд, която се самоуби преди около две седмици, починал в сряда, ден преди погребението на дъщеря си, стана ясно днес.  Аутопсията показа, че се е самоубила след тежка депресия заради семейни проблеми. „С дълбоко прискърбие съобщаваме, че бащата на Кейти - Ърл Ф. Броснан младши, почина снощи на 89 години, каза семейството му в изявление, публикувано днес. „Напоследък здравето му се влоши и сърцето му не издържа внезапната загуба на любимата дъщеря. Издъхна вкъщи, заобиколен от семейството си\", се казва още в изявлението, предават световните медии. Броснан имаше шест деца, между които известната дизайнерка. Беше женен за Санди Броснан. Погребението му ще се състои днес в Канзас, щата Мисури.", "date": "2018.06.22", "title": "Бащата на самоубилата се дизайнерка Кейт Спейд почина ден преди погребението й"}
{"url": "https://www.24chasa.bg/novini/article/6926165", "text": "Генералният секретар на НАТО Йенс Столтенбергзаяви днес, че на срещата на държавите от пакта през юли може да се очаква Македония да бъде поканена за преговори за присъединяване към организацията, предава БТА. Оптимист съм, че ще бъде прието това решение, както и че на референдума в Македония ще има мнозинство в подкрепа на подписаното с Гърция споразумение, добави той. Столтенберг призова за положителен изход от референдума. Той поясни, че едва след положително становище в допитването ще може Македония да бъде поканена да се присъедини към НАТО. За да бъде приета в алианса, след като бъде поканена, кандидатстващата страна трябва да получи одобрението на всички държави от пакта. Този процес е свързан с ратификацията на поканата от парламентите на всички държави от НАТО.", "date": "2018.06.22", "title": "НАТО в готовност да преговаря с Македония за присъединяване към пакта"}
{"url": "https://www.24chasa.bg/novini/article/6926166", "text": "При проверка в град Балчик на лек автомобил „Опел” с добричка регистрация, управляван от К.Р. (30 г.) от града, е установено прахообразно вещество с тегло 0,3 грама, реагиращо на полевия тест на наркотичното вещество метаамфетамин – съобщават от Областната дирекция на МВР, като уточняват, че проверката е извършена на 21 юни, около 19,45 ч.. Тестът отчита положителен резултат за употребата на амфетамин и метаамфетамин за водача на автомобила.. Той е задържан за 24 часа. В хода на проверката в пътника в автомобила Е.А. (31 г.) от град Балчик са установени суха тревна маса с тегло 0,4 грама, реагираща на канабис, и бяло прахообразно вещество с тегло 1 грам, реагиращо на метаамфетамин. Задържан е за 24 часа. По двата случая са образувано бързи полицейски производства.", "date": "2018.06.22", "title": "Спипаха надрусан шофьор в Балчик, откриха метаамфетамин в колата му"}
{"url": "https://www.24chasa.bg/novini/article/6926188", "text": "Министрите на отбраната на Кипър, Израел и Гърция се ангажираха да задълбочат военните връзки, за да се справят по-добре с общите заплахи и да си помагат за увеличаване на сигурността в един неспокоен регион, предаде Асошиейтед прес, цитирана от БТА. Кипърският министър Савас Ангелидис и неговите колеги от Израел и Гърция - Авигдор Либерман и Панос Каменос, заявиха днес, че искат да разширят сътрудничеството в киберсигурността, да провеждат съвместни военни учения и издирвателни и спасителни операции в Източното Средиземноморие. Тримата министри също така приветстваха първата конференция, която събра кипърски, гръцки и израелски компании, активни във военната индустрия, и посочиха, че това ще помогне за заздравяването на връзките между тях. Кипър е домакин на втората тристранна среща на военните министри. Гръцкият министър Панос Каменос заяви, че решението на еврозоната, което отваря пътя за приключване на продължилите осем години спасителни програми за Гърция, ще се отрази положително на въоръжените сили на страната. .", "date": "2018.06.22", "title": "Кипър, Израел и Гърция обещаха да задълбочат военните връзки"}
{"url": "https://www.24chasa.bg/novini/article/6926185", "text": "Премиерът Бойко Борисов съобщи във Фейсбук, че днес се е срещнал в МС с група руски журналисти, които са тук в рамките на Българско председателство на Съвета на ЕС по покана на МВнР. Разговаряхме по множество теми, от които те се интересуваха: политиката на ЕС за справяне с миграцията, постигнатите договорености по време на моята визита в Русия и разговорите ми с президента Владимир Путин и министър-председателя Димитрий Медведев, проектите '' Балкан'' и '' Южен поток'', както и двустранни въпроси в областта на енергетиката, културата и туризма\" пише Борисов.", "date": "2018.06.22", "title": "Бойко Борисов разказа на руски журналисти за срещата си с Путин (Снимки)"}
{"url": "https://www.24chasa.bg/novini/article/6926184", "text": "Министърът на регионалното развитие и благоустройството Николай Нанков се срещна днес с представители на Християндемократическия съюз от региона на Щутгарт. С тях министърът коментира предизвикателствата към регионалната политика, децентрализацията и местното самоуправление, съобщи пресцентърът на МРРБ. Председателят на регионалната партийна група на ХДС д-р Йоахим Пфайфер е посочил, че регионът на Щутгарт включва 189 общини, гъсто населен е и това създава много предизвикателства към инфраструктурата в него. Министър Нанков е запознал членовете на регионалната група на съюза с административно-териториалното устройството на страната и с политиките и функциите, които изпълнява министерството. Той е подчертал, че основните инвестиции на местно ниво са по линия на общините. Регионалният министър е коментирал кохезионната политика като един от най-важните инструменти на европейско ниво и е подчертал, че България е един от най-добрите примери за ефекта от нея. От 2007 г. регионите в България започнаха, макар и бавно, да догонват средното европейско ниво по определени показатели, но проблемът е, че междурегионалните различия се задълбочават и отчитаме негативна демографска тенденция, е посочил Николай Нанков. Затова усилията ни са насочени към промяна на модела на регионалната политика, създаването на нови инструменти и преодоляването на предизвикателствата на модела \"център - периферия\", е допълнил той. Министърът е запознал представителите на Християндемократическия съюз с инвестициите по линия на оперативните програми за развитие на регионите през миналия и настоящия програмен период. В рамките на последните три години, особено през последната, работим усилено за въвеждането на тол система в страната, е съобщил министър Нанков. Той е обяснил, че до момента в България се използва винетната система, която е несправедлив модел. Ако страната ни не е богата на природни и други ресурси, ценност за нас са преминаващите през нашата територия пет европейски транспортни коридора. Прогнозите ни са от средата на 2019 г. пътният сектор да започне да генерира три пъти по-голям ресурс, основно от тежкотоварния трафик, е информира Нанков. За пример той е направил сравнение със ставките в България, Сърбия и Унгария. Представителите на Християндемократическия съюз са проявили интерес към системата на кадастъра у нас. Те са поставили въпроси и за мерките за повишаване на енергийната ефективност в жилищния сектор. В отговор регионалният министър ги е запознал с целите и изпълнението на Националната програма за енергийна ефективност на многофамилните жилищни сгради. Той е подчертал, че санирането се разглежда не само като опаковане на сградите с дограма и изолация, а изцяло се подобрява енергийната им ефективност. Министърът е отбелязал, че чрез програмата се създават икономически, социални и икономически предпоставки за развитието на жилищния фонд и затова тя ще се надгражда във времето.", "date": "2018.06.22", "title": "Министър Нанков се срещна с представители на Християндемократическия съюз в Щутгарт"}
{"url": "https://www.24chasa.bg/novini/article/6925941", "text": " Това заяви вътрешният министър Валентин Радев пред депутати в парламента по повод избягалия рецидивист от затвора в Ловеч. “На 21-ви вчера, малко след 10 ч., лицето е извършило това бягство от фирмата МС ЕООД. Те са ни уведомили веднага с телеграма в 13 ч и 2 минути. Веднага през прессцентъра на МВР е изпратена снимка на лицето до електронните медии. Осъществена е опeративно-издирвателна дейност на територията на град Ловеч. Посетена е фирмата и е обходена близката гориста местност от фирмата до близката пътна мрежа по пътя до Севлиево. Направени са контролно-пропусквателни пунктове в близките селища до района. Установено е, че лицето, посочено от фирмата за осъществяване на контрол, не е контролирало ситуацията, защото не е присъствало на обекта”, обясни Радев. “Продължаваме да го издирваме. От петте, които ги няма и петте сме ги хванали. Лицето е съдено за две изнасилвания през 2010 и 2013 година. Сега му остават точно 4 години 8 месеца и 23 дни. При проведена беседа с лице, имаме свидетелски показания. Дадени са сведения в района за подобно лице, което се намира и се придвижва в някаква посока. Продължаваме да работим по това сведение”, каза още той. “МВР има сектор оперативно-наблюдаване на такива места и една от задачите на тези хора е да следят преди това и да не допускат да има такива случаи. Те работят оперативно в затворите. Имаме пропуск, че те не са в ръководството на оценката на затворниците. Това е пропуск, който сме установили още с Пелов”, посочи вътрешният министър. “При другите случаи на отклонение нямаме пропуск в залавянето. И него ще хванем. Дано не направи някоя беля”, каза Радев.", "date": "2018.06.22", "title": "Министър Радев: Пазачът на избягалия затворник не е бил на обекта"}
{"url": "https://www.24chasa.bg/novini/article/6925942", "text": "Сливенският окръжен съд задържа днес под стража мъж за грабеж и убийство, съобщиха от Окръжната прокуратура, по чието искане е наложена мярката. Георги К. е обвинен за това, че на 6 април в село Гавраилово ограбил жена, като насила й взел 200 лева и я убил. Според прокурора, мъжът може да се укрие или да извърши друго престъпление. Определението на Окръжен съд - Сливен може да бъде обжалвано пред Апелативен съд - Бургас.", "date": "2018.06.22", "title": "Сливенският съд задържа под стража мъжа, ограбил и убил жена пред дома й"}
{"url": "https://www.24chasa.bg/novini/article/6925390", "text": "Говорителят на Китайското търговско министерство Гао Фън каза, че на 25 юни в Пекин ще се проведе Седмият търговско-икономически диалог на високо ниво между Китай и ЕС, на който двете страни ще отправят призив за обща борба срещу унилатерализма и протекционизма, предава  Тема на диалога ще бъде „Подкрепа и насърчаване на глобализацията и задълбочаване на сътрудничеството между Китай и ЕС\". Гао Фън подчерта, че през 2018 г. се навършват 40 години от началото на реформите и отварянето на Китай към света, както и 15 години от установяването на стратегическо партньорство и 20 години от създаването на механизма за срещи на върха между Китай и ЕС. Търговското и икономическо сътрудничество между двете страни е изправено пред исторически възможности и диалогът в този момент е от изключително важно значение.", "date": "2018.06.22", "title": "Китай и ЕС ще проведат Седмия търговско-икономически диалог на високо ниво"}
{"url": "https://www.24chasa.bg/novini/article/6925953", "text": "Петима издирвани са задържани вчера при полицейска операция на територията на ОДМВР- София, съобщиха от пресцентъра на МВР. В хода на проведена през вчерашния ден специализирана полицейска операция по линия \"издирвани лица\" на територията на София и Костенец от служители на сектор \"Противодействие на криминалната престъпност\" в ОДМВР- София са установени и задържани трима мъже и жена, издирвани във връзка с досъдебно производство на Окръжен следствен отдел при Софийска окръжна прокуратура. Четиримата са предадени на водещия разследването. В същото време от служители на РУ- Ботевград е задържан столичанин, обявен за общодържавно издирване като заподозрян за извършен грабеж от игрална зала в Божурище.", "date": "2018.06.22", "title": "Задържаха петима издирвани при спецоперация в Софийска област"}
{"url": "https://www.24chasa.bg/novini/article/6925955", "text": "Служители на РУ - Раднево са извършили проверка на 21-годишен мъж, при която същият е изхвърлил на земята стъклен буркан, съдържащ бяло прахообразно вещество и сгънато по специален начин пакетче, също съдържащо бяло прахообразно вещество. От изготвената експертна справка е установено, че част от иззетото вещество, 8,23 г, при тестване реагира на синтетичен вид наркотик. Мъжът е задържан за срок до 24 часа. Образувано е досъдебно производство. Това съобщиха от МВР. Две жени са задържани при проведена специализирана полицейска операция за противодействие на разпространението на наркотични вещества. В хода й са извършени процесуално-следствени действия в жилище в Стара Загора, обитавано от 44-годишна жена.  Намерени и иззети са 3 пликчета, съдържащи 0.87 г бяло кристалообразно вещество, което при направен полеви наркотест реагира положително на метамфетамин. При извършен личен обиск на 24-годишна жена, която се е намирала в жилището, са намерени и иззети още 4 пликчета, съдържащи 2.21 г от същия наркотик. Образувани са две бързи производства за извършени престъпления.", "date": "2018.06.22", "title": "Задържаха мъж в Старозагорско, държал наркотици в буркан"}
{"url": "https://www.24chasa.bg/novini/article/6925961", "text": "44-годишна варненка е настанена в клиниката по изгаряния във Военноморска болница Варна, след като газова бутилка избухна на терасата на апартамента й. Инцидентът станал около 20.20 часа в четвъртък вечерта в апартамент на ул. \"Македония\" в морската столица. Причината е техническа неизправност на бутилката. Жената е получила изгаряния по тялото и е настанена за лечение без опасност за живота. Унищожени са мебели, електрически уреди и дограма в жилището. Друг пожар унищожи 300 дка пшеница в землището на Аксаково. Предполагаемата причина е безконтролно боравене с открит огън.", "date": "2018.06.22", "title": "Газова бутилка се взриви в апартамент във Варна, жена е в болница"}
{"url": "https://www.24chasa.bg/novini/article/6925974", "text": "Ловците да участват по-активно в отстрела на диви свине,за да се предотврати разпространението на африканска чума по животните,каквато зараза вече е установена в района на румънския град Тулча,апелират от Североизточното държавно предприятие /СИДП/, предаде БТА.  Смъртността при африканската чума надхвърля 90 на сто и сред най-важните мерки да се спре заразата е драстично да бъде намалена популацията на дивата свиня,е заявил на среща с председателите на над 30 ловни дружини в Генерал Тошево директорът на Североизточното държавно предприятие Веселин Нинов, цитиран от пресцентъра на ведомството. По думите му заради ситуацията през тази година няма да се ограничават разрешителните за групов лов на дивя свиня.В близките дни в района на Генерал Тошево ще се организира курс за подборен отстрел на дивя свиня, за да могат повече хора да участват в лова. С ограничаване на популацията на дивата свиня се цели да се възпрепятства разпространението на африканската чума в свинефермите, които биха понесли големи щети. Африканската чума не е заразна за хората,но ловците трябва да вземат проби от всяко отстреляно животно,което като евентуален носител на вируса е с отслабен имунитет и може да има други болести, посочват от СИДП.", "date": "2018.06.22", "title": "Ловците ще участват активно в отстрела на диви свине заради африканската чума"}
{"url": "https://www.24chasa.bg/novini/article/6925973", "text": "Туризмът е един от основните стълбове на икономиката на България и само за миналата година ние посрещнаха повече от 8 900 000 чуждестранни туристи, повече от 9 милиона нощувки са регистрирани от българи, а чужденците са закупили над 27 милиона нощувки. Това посочи министърът на туризма Николина Ангелкова в дебата за туризма по време на първия Пловдивски икономически форум. По думите й приходите от чуждестранен туризъм са в рамките на 6 900 милиона лева, и повече от 335 000 заети лица в сектора, предава БТА. Като основна цел на министерството на туризма Ангелкова посочи превръщането на страната ни в устойчива целогодишна туристическа дестинация в топ 5 от Югоизточна Европа. Затова, по думите й е необходимо работа в екип с хората, които развиват секторните политики и като основни приоритети посочи поддържането на добра и чиста инфраструктура, реформите в образованието и осигуряване на квалифицирана работна ръка. За да предложим качествен туристически продукт е необходима законодателна инициатива и популяризирането му на основните пазари в България, каза още министърът на туризма. Според нея основните пазари за България са страните от Европейския съюз, от където идват 69 на сто от туристите, а в топ 20 са Украйна, Израел, Молдова, с перспектива е работата за далечните пазари като Китай, Индия, Япония, Южна Корея, САЩ, Близкия изток. Това, според Ангелкова е свързано с предлагането на съвместни туристически продукти със съседни държави и като пример посочи инициативата за общ балкански маршрут. Ангелкова добави, че е започнало разработването и предлагането на общи културни маршрути с фокус паметници на ЮНЕСКО, което ще спести средства за реклама. По думите на министър Ангелкова трябва да се позиционираме като държава, която е предвидима, която предлага високо качество туристически продукт и сигурност за туристите. А това, допълва тя, може да се случи, ако работят заедно местните власти и фирмите по места. Министерството е предложило за дебат дефиниция за национален курорт, както и основните дейности, които следва да се регулират, свързани с инфраструктура, реклама, архитектурна визия, зелени площи, регулация на шумовите норми, с което ще може да се отговори на изискванията на всеки потребител. Изключително важно е да се регламентира и къмпингуването, като трябва да се въведат правила, които да не пречат както на любителите на къмпинги, така и на останалите. Тя е убедена, че може да се намери балансът и този вид туризъм да се случва по правилата.", "date": "2018.06.22", "title": "Ангелкова: Искаме България да е устойчива туристическа дестинация в топ 5 на Югоизточна Европа"}
{"url": "https://www.24chasa.bg/novini/article/6925980", "text": "В неделя влиза в сила дългоочакваното решение, което за първи път позволява на жените в Саудитска Арабия да шофират. Решението бе приветствано и в кралството, и в чужбина, предаде ДПА. В последните седмици жени споделят онлайн снимки на новите си шофьорски книжки. Сара Алрумихани публикува своята в Туитър, като благодари на крал Салман и престолонаследника принц Махамед бин Салман. \"Под вашето милостиво ръководство това вече не е мечта, това стана реалност. Днес получих шофьорска книжка\", написа тя. Вдигането на забраната обаче бе съпроводено от изненадващи репресии, насочени срещу активисти, които защитават правата на жените, включително тези, които водеха кампании жените да имат право да сядат зад волана, предаде БТА. \"За мен е шокиращо да гледам тази злостна атака\", каза Хала Алдосари, саудитска активистка и изследователка, живееща в момента в САЩ. Репресиите започнаха през май и доведоха до ареста на най-малко 19 активисти, осем от които бяха пуснати на свобода със \"заповеди за временно освобождаване\". Те са обвинени в съдействие на хора и организации, враждебни на Саудитска Арабия, с цел да се подкопаят сигурността, стабилността и националното единство на кралството. Алдосари каза, че е шокирана от избора на момента, в който се извършват арестите и отбелязва, че \"поради ограниченията върху свободата на словото\" активистите са споделяли плановете си в социалните мрежи. \"Каквито и стъпки да предприемахме като активисти, се опитвахме възможно най-публично да покажем какво правим и да привлечем възможно най-много групи в Саудитска Арабия\", каза тя. Според \"Хюмън райтс уоч\" активистите скоро могат да бъдат изправени пред специален наказателен съд, създаден първоначално, за да разглежда престъпления, свързани с тероризъм. Ако бъдат признати за виновни, те могат да получат до 20 години затвор. Саудитските жени отдавна водеха кампания за правото за шофиране, понякога организирайки координирана демонстрация на сила чрез шофиране в кралството. Първата по-голяма кампания за отпор срещу забраната бе през 1990 г. Други кампании бяха организирани след 2011 г. На тях няколко жени бяха задържани и освободени едва след като подписаха декларации, че няма да шофират отново. Саудитският журналист Джамал Хашоги смята, че репресиите не са били необходими, \"защото народът на Саудитска Арабия е подкрепял подобни реформи\". Много саудитци наистина изразиха подкрепа за реформите. Когато указът, вдигащ забраната за шофиране, беше издаден за пръв път през септември, стотици жени използваха социалните мрежи, за да благодарят и похвалят принца престолонаследник. Това накара кралския съд да даде указания на някои жени активистки във и извън Саудитска Арабия да не коментират на решението, казва Алдосари. Решението е част от социалните и икономически реформи, подкрепяни от 32-годишния наследник на трона и амбициозния му план \"Визия 2030\", в опит да отвори страната за инвестиции и да диверсифицира зависимата от петрола икономика на кралството. Реформите включиха отваряне на киносалони в кралството след повече от 30-годишна забрана, както и даване на възможност на повече жени да работят. Планът има за цел увеличаване на броя на заетите жени от 22 на 30 процента. Рияд се надява, че позволението за жените да шофират ще открие бизнес възможности, тъй като жените не само ще могат да се придвижват по-лесно, но ще могат и да работят като таксиметрови шофьори и в компании като \"Юбер\". \"Мохамед бин Салман няма основания за безпокойство, защото в страната няма опозиция. Но той просто иска да контролира ситуацията\", допълни Хашоги. Анализаторът по правата на жените от Хюман райтс уотч Рота Бегъм каза, че целта на репресиите е да отправят послание, че Мохамед бин Салман \"е единственият реформатор в страната и като поданик не можеш да изискваш такива реформи, а само можеш да бъдеш благодарен\" за тях, каза тя. Арестите изглежда са опит да се сложи край на всички форми на политически активизъм в консервативната страна, след като вдигането на забраната ще насочи вниманието на жените към по-големия въпрос: отмяната на мъжкото попечителство. \"Това са реформи в много, много скромни области, но има големи пречки пред реформите при правата на жените, било когато става дума за системата за мъжкото попечителство, или за други въпроси. . . и това няма да се промени в обозримо бъдеще\", заключи Бегъм.", "date": "2018.06.22", "title": "Саудитските жени ще започнат да шофират, но не се очакват политически реформи"}
{"url": "https://www.24chasa.bg/novini/article/6925985", "text": "Повече от два пъти се е увеличил броят на европейските туристи, които са посетили окупираната северна част на Кипър, като са преминали през южната част на острова, съобщава кипърското издание \"Филелефтерос\", като се позовава на годишния доклад на Европейската комисия за Зелената линия, която разделя свободната от окупираната част на Кипър. Според доклада през 2017 г. от южната част на Кипър в признатата само от Анкара Севернокипърска турска република са преминали 822 318 европейски туристи (без тези от самия Кипър), докато през 2016 г. този брой е бил 385 426, т.е. регистрира се ръст от 213 процента, предава БТА. Според Комисията този ръст се дължи на \"общото нарастване на туристическия поток към острова\".", "date": "2018.06.22", "title": "Двойно повече европейски туристи са преминали в окупираната част на Кипър през 2017 г."}
{"url": "https://www.24chasa.bg/novini/article/6925988", "text": "Проектът за придобиване на многофункционален модулен патрулен кораб за ВМС ще се забави с една година, каза в парламента министърът на отбраната Красимир Каракачанов, който отговори на депутатски въпрос за модернизационния проект, предава БТА. Според проекта, който беше гласуван през 2016 г. в парламента, базовият вариант на първия кораб е трябвало да бъде приет през 2020 г., а вторият - през 2021 година. Забавянето е заради провалената процедура, отказа на фирмата, която спечели, да подпише договора, припомни Каракачанов. По думите му то е с една година, като очакването сега е първият кораб да бъде приет 2021 г., а вторият - 2022 година. Проектът се забави, защото трябваше да бъде актуализиран - към него да се добави стойността на ДДС. В момента тече междуведомствено съгласуване, днес е последният ден, до момента няма забележки, включително от Министерството на финансите, отбеляза министърът. Каракачанов иска още идната сряда проектът да влезе в Министерския съвет за гласуване от правителството, а после и в парламента. Това, по думите му, на практика ще означава и трите основни проекта за модернизация на армията да се движат едновременно. Разликата в приемането от парламента ще е около 20 дни. Това, което бях заявил като намерение, е възможно да се случи - трите проекта не само да минат одобрение от Народното събрание, но и да бъдат реализирани, придвижвани почти еднакво, коментира Красимир Каракачанов. Той споделя опасенията, че всяко едно забавяне на проектите за модернизация на бойния ни флот може да лиши ВМС от способности по отношение на основната им мисия - охраната на териториалните ни води. Това, по думите на министъра, налага да се мисли не само за текущия проект за патрулните кораби, но също така и за модернизацията на наличните фрегати, за която обаче ще са нужни допълнителни средства. Броят на корабите няма да бъде намаляван, те са два, остава изискването поне единият да бъде построен в България, уточни още министърът във връзка с проекта за модулния патрулен кораб за ВМС. Вотът на недоверие е в услуга на управляващото мнозинство да стегне редиците, коментира пред журналисти вицепремиерът и министър на отбраната Красимир Каракачанов по повод внесения от БСП вот на недоверие към кабинета за провал на политиката в сектор \"Сигурност\". Според него на БСП й е ясно, че този вот няма да мине. На тях им трябва стабилизиране на коалицията и продължаване на управлението, за да могат да си решават вътрешните проблеми, смята Каракачанов. \"На тях едни предсрочни избори в момента не са им изгодни и този вот според мен е една услуга на управляващото мнозинство и на правителството, за да консолидира редиците и да гарантира продължаване на управлението\", каза военният министър. Каракачанов определи поредния случай на избягал затворник като \"неприятен случай\". Въпросното общежитие е с лек режим, там самите затворници ходят на работа, връщат се, отбеляза той. Но, разбира се, насложен този случай към предишния и трагичната развръзка в Ботевград, става много неприятно, каза Каракачанов. Вицепремиерът коментира, че предишният случай на бягство от Софийския затвор е бил доста по-различен и многократно по-неприятен, защото става въпрос за внасяне на оръжие в затвора, с което затворникът бяга. Законодателни промени сигурно са необходими, аз не съм специалист по темата \"затвори\", но, щом го казва главният прокурор, който е най в час с тези теми, може би се налагат, коментира Каракачанов.", "date": "2018.06.22", "title": "Каракачанов: Проектът за модулен \nпатрулен кораб ще се забави с година"}
{"url": "https://www.24chasa.bg/novini/article/6925991", "text": "През август започват тестовете на спешния тел.112, за да може след години усилия вече да приема сигнали от бедстващи хора с нарушен говор или слух, стана ясно от отговор на вътрешния министър Валентин Радев в рамките на парламентарния контрол, предаде БТА. Той припомни, че надграждането вече продължава две години. Не е ясно обаче кога реално системата ще работи. Радев отчете, че системата за подаване на сигнал от катастрофирал автомобил - eCall вече функционира.", "date": "2018.06.22", "title": "През август започват нови тестове на тел.112, ще приема сигнали от глухонеми"}
{"url": "https://www.24chasa.bg/novini/article/6925995", "text": "4 мерки за справяне с мигрантския проблем представи Бойко Борисов пред парламента. Дипломацията се провали по отношение на конфликта в Сирия. Надеждата ми е през юли на срещата си Доналд Тръмп и Владимир Путин да се разберат и да намерят решение, заяви премиерът. Той дойде извънредно, за да отговори на провокации на соцлидерката Корнелия Нинова по темата и след разгорял се скандал между БСП и патриотите. Изброените от Борисов мерки са затваряне на външните граници на ЕС, гарантиране на сигурността на границите, изнесени центрове за бежанци извън ЕС. Четвъртото му предложение е да има центрове от закрит тип за вече влезлите в Европа до края на войната в страните им. Имаме случаи по 20-30-40 пъти един и същи човек го задържат на сръбската граница и го връщат. Ние трябва да направим затвори, в които да ги държим. Пък гледам, те и от затворите бягат от време на време, в кръга на шегата, случва се, допълни премиерът. И допълни, че това се е случвало и по времето на социализма. Борисов разказа, че снощи е събрал Съвета по национална сигурност, на който са разгледали всички детайли по темата. Той не знаел какво точно е наложило извънредно свикване на срещата в Брюксел в неделя. Няма такава практика, рядко се прави в такъв формат, но е отворена за всички лидери. Не знам да има партия в българския парламент която да е казала: „Ние сме за приемане на мигранти”, допълни премиерът. И обяви, че позицията на правителството е национално отговорна. Премиерът разказа, че е предупреждавал още преди време колегите си от ЕС, че ще се стигне дотук. И напомни, че първи е поискал да има центрове за убежище на бежанци в близост до страните с конфликт. Тогава обаче повечето от колегите му го обвинили, че това е в интерес на Турция. Незабавно спиране и затваряне на външните граници на ЕС, неведнъж повтори Борисов. И поиска да се инвестира в кораби и граничари, ако трябва и Фронтекс да бъде ангажирана. Знаете, първо трябва да е спре вълната, а след това да се разчиства, ремонтира и да се оказва помощ, обясни премиерът. В момента Европа се тресяла заради този проблем. Ние не сме участвали в нито една война досега, изтъкна премиерът. И разкритикува тези, които го правят. Бях критикуван за фразата, че арабската пролет се превърна в Европейска зима, но дипломацията се провали в Сирия, каза още Борисов. Споразумението с Турция трябва да работи, категоричен бе премиерът. Там можело да бъдат изградени центрове, които да поемат бежанците, връщани от България и Гърция, а в Либия такъв за тези от Италия. Борисов се похвали, че вече година и половина България има нулева миграция. Предотвратени били опити да минават по 20-30 човека на ден. Той бил приготвил справка, която да даде на гръцкия си колега Алексис Ципрас, защото нашите камери виждали как минават там, обаждали се, но им казвали, че няма нищо. Затова сега щяла да бъде уведомена Фронтекс. Гърция получава огромни пари от ЕС, а има всичко на всичко трима върнати в Турция, каза Борисов. И призова „нашите приятели да си свършат работата”. Едва, когато са гарантирани границите, може да се мисли за бежанците, които вече са на европейска територия. Те трябвало обаче да бъдат разделени на две групи – бягащи от войната и икономически мигранти. За бягащите от войната трябва да се погрижим, докато конфликтите свършат и тогава те да бъдат върнати да си оправят разрушените страни, смята Борисов. Икономическите мигранти обаче трябвало да бъдат върнати веднага. Но не в страните, в които са влезли в ЕС, а в тези, от които са тръгнали. Така, както ние тихо направихме с афганистанците, обясни Борисов. Това са мъже на 20-30 години, живели с талибани, освен за убийства и терор, тези хора друго не са учили, не знаят. А и са от друга религия и трудно биха се интегрирали, коментира Борисов. И напомни за случаите в Харманли и „Овча купел”. Трудно можем да ги интегрираме и трудно бихме могли да ги приемем, категоричен бе той. Премиерът уточни, че решенията, които предлага, са в полза на България, но биха могли да решат и проблемите на другите страни. Борисов разказа за страховете на Вишеградската четворка – че ако сега приемат по 1000 мигранти, никой няма да гарантира, че това ще спре и догодина няма да накарат страните да приемат по 2000-5000. Унгария има около 30 хиляди мигранти, а нашите центрове са празни, каза той. С Виктор ще се чуя пак днес, въпреки че знам неговата позиция, каза Борисов по адрес на унгарския премиер Виктор Орбан. В Египет всяка година излизат нови 100 милиона на пазара на труда. Това е континент, в който няма демографска криза и се разраства чудовищно. А колониалната политика на Европа е нанесла поражения на Африка. Гладът е по-силен от тока, коментира премиерът. Всеки търси начин да мине, да преодолее оградите. По времето на социализма, когато границата ни беше изтеглена 7-9 км, имаше кльонове, за да може да бъдат настигнати. Берлинската стена се преодоляваше, с много жертви разбира се, продължи Борисов. Безкрайно много теми има, по които да сме разделени. Но мисля, че тази позиция е правилна, категоричен бе премиерът. Той припомни, че австрийският премиер Себастиан Курц е искал бежанците да бъдат връщани в страните, в които са влезли в ЕС. Затова той му казал по време на един от съветите: „Как ме виждаш да ги чакам на летище София да пристигнат?! Няма да ти дам трасе! Няма да позволя самолет австрийски да мине”, разказа премиерът. И допълни, че не всяко правителство може да издържи на мигрантския натиск. На него също не му било „най-приятното” да си говори с турския президент Реджеп Ердоган. Би трябвало шенгенската граница да е най-сигурната, а проблемът при нас сега е гръцката, която е шенгенска, категоричен бе Борисов. Въпросът е към Ципрас, Меркел не пази гръцката граница, всеки да си свърши работата, допълни той. И пак изтъкна, че България е гарантирала границата си. Гърция гарантира нейната, Италия – нейната, и тогава се правят хуманитарни мисии и лагери в Либия и Турция, плащаме си и се спасяваме от цепене на Европа, даде рецепта премиерът. Иначе те ще дадат парите за кохезия за мигранти и ще са в правото си, допълни той. В неделя лидерите на ЕС няма да подписват нищо, но Борисов щял да каже позицията си. Имам нужда да знам,че парламентът подкрепя подобна тактика. Призовавам ви да бъдем много единни и да не плашим хората по темата, обърна се Борисов към депутатите. И изрази готовност на закрито заседание да им даде информация за десетки върнати кораби с бежанци. С удоволствие ще идвам всеки път, само не така истерично, обърна се премиерът към БСП.", "date": "2018.06.22", "title": "Борисов представи на депутатите 4 мерки за справяне с бежанците (Обзор)"}
{"url": "https://www.24chasa.bg/novini/article/6925994", "text": "На срещата на върха на ЕС в края на следващата седмица няма да бъде постигнато общоевропейско решение по въпроса за миграцията, заяви днес говорителката на германското правителство Улрике Демер, цитирана от Франс прес и БТА. На пресконференция тя подчерта необходимостта от договаряне на \"двустранни и многостранни споразумения\" на минисрещата в неделя, която ще бъде посветена именно на миграционния проблем. Държавните и правителствените ръководители на страните от Европейския съюз ще се съберат на 28 и 29 юни в Брюксел. Преди това, в неделя, лидерите на някои държави от ЕС ще се срещнат, също в белгийската столица, за да обсъдят проблема с миграцията. От минисрещата на високо равнище на 24 юни до голяма степен зависи политическото бъдеще на германския канцлер Ангела Меркел, отбелязва Франс прес.", "date": "2018.06.22", "title": "Берлин: Няма да се стигне до общо решение за миграцията на срещата на върха на ЕС"}
{"url": "https://www.24chasa.bg/novini/article/6925996", "text": "535 000 евро годишно финансиране ще получат 9 медии, които излизат на български език в Димитровград и региона, където живее българско национално малцинство на сръбска територия. Освен това българките вече ще имат право да записват фамилиите си в официалните документи с окончание за женски род. Учениците от българското малцинство пък вече ще учат по учебници на български език. Това са част от акцентите след срещата на президента Румен Радев и сръбския му колега Александър Вучич с българското национално малцинство в Димитровград в рамките на втория ден от официалното посещение на българския държавен глава в Сърбия. Той благодари на своя домакин и приятел за тази изключително продуктивна визита. \"Наистина днешната среща беше безпрецедентна за това, че двамата президенти – и на Сърбия, и на България, бяха на една много отговорна и ползотворна среща с нашето национално малцинство. Съдбата му е от изключителна важност не само за България, тя е от важност и за Сърбия, и за нашите двустранни отношения, и за европейската перспектива на Сърбия\", подчерта Радев. Президентът посочи, че знае за проблемите на малцинството, но в отношенията му с Александър Вучич има нов дух, ангажираност на българската държава и личен ангажимент на президента на Сърбия те да бъдат решени. \"Трябва обаче тук да има спазване и на сръбските закони. Защото понякога нетърпението да се свърши нещо, води и до някакви нелепи ситуации. Така е и със задържането на двете паметни плочи, така е и със задържането на нашите медици. Да си гражданин тук с българско самосъзнание означа да бъдеш лоялен и към законите на държавата, в която живееш\", каза Радев. По отношение на проблемите на българското национално малцинство има два типа на решаване – едните са чисто организационни или финансови, посочи Радев. \"Президентът Вучич ги решава от раз. И той показа тези два дни как конструктивно могат да се решават тези проблеми – и за паметните плочи, и за финансирането на българските медии. Вчера на обяд се постави въпросът. Последва веднага връзката с нашите медии тук. Девет медии на български език дадоха своите заявки. Снощи президентът Вучич разписа три пъти по-голям бюджет от досегашния, който ще влезе в сила след 7 до 10 дни. Така написа и се подписа. Това е много важно за решаване на свободен достъп до медии народен език\", съобщи българският президент. Сръбският му колега уточни, че няма да са необходими цели 10 дни, а разпореждането ще влезе в сила до 4-5 дни. По въпроса за образование на български език Радев и Вучич посочиха, че след 30 години без български учебници, от миналата година вече са издадени всички учебници за основно образование. Чакат се съответно процедурите и решението на Националния съвет, така че да предоставят крайните варианти и сръбската държава е готова веднага да печата учебниците за средно образование. На срещата с малцинството бе поставен и въпросът за окончанията на фамилните женски имена. \"Защото тук се води примерно Боряна Димитров, а настояща нашите сънародници да имат възможност да записват Димитрова. Президентът Вучич пак отсече и това ще бъде факт. По същия начин и за възстановяване на името Цариброд. Но пак казвам, има неща, които зависят от местната власт\", каза българският президент.", "date": "2018.06.22", "title": "Сърбия дава 535 000 евро на 9 медии на български език до дни (Обновена)"}
{"url": "https://www.24chasa.bg/novini/article/6926001", "text": "Микробус с мигранти е катастрофирал тази сутрин на автомагистрала Риека-Загреб, 12 от пътниците са откарани в болница, съобщава информационният сайт Индекс, цитиран от БТА. Автомобилът с италианска регистрация бил шофиран от унгарски гражданин, който изгубил контрол и микробусът се преобърнал. По неофициална информация пътниците били сирийски граждани, които се опитвали да стигнат до страни от Европейския съюз. Шофьорът обяснил на полицията, че е взел мигрантите пред някакъв тунел. Заради катастрофата движението в тази част на магистралата се извършва само в едната лента.", "date": "2018.06.22", "title": "Микробус с мигранти се обърна край Риека, 12 са ранени"}
{"url": "https://www.24chasa.bg/novini/article/6926015", "text": "Европейската комисия припомни днес, че в тазгодишните си доклади за Македония и Албания е препоръчала започване на преговори за присъединяване към ЕС със Скопие и Тирана, предава БТА. Решението е в ръцете на Съвета на ЕС, посочи говорител на комисията. Ние нашата работа сме свършили, добави той. Във вторник следващата седмица се предвижда Съветът на ЕС да обсъди въпроса на заседанието си в Люксембург. Очаква се тогава министрите да решат дали ЕС да започне нови предприсъединителни преговори. Възможно е те да не приемат решение за начало на преговори, както и да решат да се преговаря само с една от двете държави. Досега 16 държави от ЕС са потвърдили участието си в насрочената за неделя среща, посветена на миграцията, съобщи говорител на Европейската комисия. Вратите остават отворени за участието на всяка страна, която пожелае. Никой не е изключен от участие, никой не е принуден да участва, добави говорителят. Той отбеляза, че първоначално поканените са били осем държави. Белгия, Холандия, Хърватия, Словения, Дания, Финландия, Швеция, Люксембург, България, Австрия, Германия, Малта, Италия, Испания, Гърция и Франция са потвърдили участието си. На срещата няма да бъдат одобрявани писмено решения.", "date": "2018.06.22", "title": "ЕК: Решението за преговори със Скопие и Тирана е в ръцете на Съвета на ЕС"}
{"url": "https://www.24chasa.bg/novini/article/6926024", "text": "„Разкриването на нарушения на Европейското право на конкуренция зависи до голяма степен от силни и независими органи за защита на конкуренцията във всяка държава. Точно това е целта на предложената директива, за която бях докладчик в комисията за Вътрешен пазар не ЕП.“ Това заяви българският евродепутат Ева Майдел (ГЕРБ/ЕНП) след като на 20 юли 2018г. комитетът на постоянните представители на Съвета на ЕС одобри споразумението за нови мерки за националните власти за защита на конкуренцията. „Поздравявам Българското председателство на Съвета на ЕС за работата им по постигането на бързо съгласие по това досие с Европейския парламент. Новите правила, които ЕС ще въведе, ще засилят взаимодействието между отделните национални власти за защита на конкуренцията. Те ще осигурят и повече независимост при взимането на решения и при налагането на глоби. Надяваме се, че от своя страна това ще защити потребителите от изкуствено високи цени и ще подобри конкурентоспособността на икономиката“ добави Ева Майдел. Преди да влезе в сила финалният текст на директивата трябва да бъде формално приет от Европейския парламент, както и да бъде гласуван в Съвета. Очаква се това да стане през есента на 2018 г. След приемането, държавите членки ще имат две години, за да приведат новите разпоредби в националното си законодателство.", "date": "2018.06.22", "title": "Ева Майдел: Трябва по-добра защита на потребителите от незаконни бизнес практики"}
{"url": "https://www.24chasa.bg/novini/article/6926007", "text": "70-годишна жена от Камено платила общо 1350 лв. на лечител, който открила по обяви във вестник, за да лекува дистанционно болните й майка и съпруг. Тя се свързала с 35-годишния Златко Д. от Старо Оряхово на 1 декември, м.г. Без изобщо да го е виждала пенсионерката започнала да му праща различни суми пари до 14 декември, същата година. В началото на 2018 г. обаче съпругът и майката на възрастната жена починали и тя разбрала, че е измамена. След известно време подала жалба в полицията, а на 21 юни служители на РУП Камено установили и задържали извършителя.  Златко Д. направил пълни самопризнания и върнал част от сумата в размер на 700 лв. Работата по цялостното документиране на престъпната дейност на 35-годишния мъж продължава, уточниха от Областната дирекция на МВР Бургас.", "date": "2018.06.22", "title": "Пенсионерка праща 1350 лв. на лечител-менте, открила го по обяви"}
{"url": "https://www.24chasa.bg/novini/article/6926022", "text": "Опозиционната Нова демокрация отправи критики към правителството на Алексис Ципрас за условията, които е приело за периода след изхода на Гърция от спасителните програми през август след вчерашното решение на Еврогрупата, и за неспособността му да осигури високи темпове на икономически растеж, съобщава агенция АНА-МПА. От Нова демокрация припомнят ангажимента на Гърция за ново намаляване на пенсиите, за намаляване на необлагаемия минимум и за поддържане на първичен излишък от 3,5 процента до 2022 г. и от 2,2 процента до 2060 г., предаде БТА. За изпълението на \"този четвърти меморандум, който подписа СИРИЗА, Гърция ще бъде контролирана от тройката на всеки три месеца, нещо, което не се е случвало с нито една друга страна\", пише в съобщение на Нова демокрация до медиите.", "date": "2018.06.22", "title": "Опозицията критикува правителството на Гърция за условията на спасителната програма"}
{"url": "https://www.24chasa.bg/novini/article/6926047", "text": "“Преценката дали се справя добре министъра или не я прави този, който ни е предложил - премиерът. Освен това той вижда дали се справяме или не. Аз постоянно пращам доклади до него. Знам какво правим и какво съм направил, и считам, че вървим в правилната посока.” Това заяви вътрешният министър Валентин Радев пред журналисти в парламента в отговор на въпрос дали ще си подаде оставката. “Трябва ни време. Всеки иска, ако може 4 г. Аз не знам колко време имам, но се стараем максимално. Организирали сме всички. Правим много промени. Не съм революционер. Опитваме се да го направим бавно и внимателно”, категоричен бе той. “По време на вота на недоверие ще чуете моите аргументи и тези на опозицията. Ако те са прави - ще падне правителството, ако не продължаваме. Ако ви кажа - нямаме проблем със сигурността на България, не е вярно. Ако ви кажа - да, има проблеми, тях трябва да сравним с какво? С минало време, миналата година, предните две години, със съседните държави... Според мен стоим по-добре, отколкото сме стояли вчера или онзи ден. Това ми дава оптимизъм и си мисля, че сме на правилната посока”, каза още Радев.", "date": "2018.06.22", "title": "Министър Радев: Премиерът ще прецени дали се справям с работата си"}
{"url": "https://www.24chasa.bg/novini/article/6926036", "text": "Председателят на Група \"Работници\" на Европейския икономически и социален комитет /ЕИСК/ Габриеле Бишоф заяви, че българското председателство на Съвета на ЕС е отключило две много важни врати и е успяло да разблокира две важни инициативи - за командироването на работниците, както и тази за европейската перспектива на Западните Балкани. Бишоф даде пресконференция в резиденция \"Бояна\" по темата. По думите й постигнатото по директивата за командироването е голям успех, важен за синдикатите, които вече 10 години работят по темата, информира БТА. Бишоф подчерта, че във време, когато популизмът набира сила в Европа, е повече от необходимо отключването на тези важни теми, защото само така европейските граждани ще имат сигурност, че Европа защитава техните социални права. В отговор на въпрос какво е мнението на ЕИСК за изваждането на пакета \"Мобилност\" от директивата за командироването, Бишоф каза, че група \"Работници\" на ЕИСК е разочарована, че транспортните работници са извадени от този правен инструмент, защото трябва да се осигури равно заплащане за равен труд. Тя смята, че изваждането на транспортните работници има отношение не само към неспазването на принципа за равно заплащане, но и към сигурността на транспорта и на пътните превози. Трябва да се намери едно по-справедливо решение, за да не се озоваваме с първа, втора и трета категория работници в ЕС, допълни Бишоф. Президентът на КНСБ Пламен Димитров припомни, че синдикатите в България са част от националния консенсус, че се използват някои непазарни подходи и елементи на нелоялна конкуренция, когато става дума за условията, които се поставят за българските, румънските и полските превозвачи, когато извършват транспортна дейност в страни от Западна Европа. Той допълни, че не смята, че нашите шофьори ще бъдат ощетени, ако на всеки три седмици непременно не се връщат в родното си място, защото по думите му, понякога родното място не предполага по-добри условия за почивка от условията в някои западноевропейски страни. Трябва да накараме работодателят да плати съответния престой в най-близката държава, в която те искат да почиват, за да бъде гарантирано възстановяването на работниците, допълни Пламен Димитров. Той припомни и еднаквата позиция на българските синдикати с групата на работниците в ЕИСК , че междудневната почивка трябва да е поне 11 часа , а не девет, както е записано в пакета \"Мобилност\". Различия с българските превозвачи имаме по темата за заплащането, каза Димитров и припомни, че синдикатите настояват, когато българският работник работи повече от половината от курса в съответната държава, то той трябва да получава поне минималното възнаграждение в тази държава. Става дума за 120 000 български шофьори, които се почувстваха застрашени от начина, по който беше формулирано предложението по пакета за мобилност, каза Димитров. Според него не трябва да се забравя, че има редица западноевропейски фирми, които регистрират свои превозвачи в Източна Европа и от тяхно име извършват дъмпингови превози в собствените си държави. Бишоф отбеляза, че група \"Работници\" е притеснена от размиването, което се е получило по предложенията за директива за съвместяване на личния и професионалния живот, както и тази за прозрачни условия на труд. С първата се предлага допълнителен четиримесечен отпуск за отглеждане на дете, който да бъде и за майката, и за бащата. По думите й един от най-критичните пунктове на обсъжданията е свързан с невъзможността бащата да прехвърля на друг този отпуск, ако не го ползва. Идеята на предложенията е да се насърчат двамата родители да поемат отговорност за отглеждането на децата, но е установено, че няма достатъчно стимули те да излизат в такъв отпуск. Затова трябва да се повиши равнището на заплащането на двамата родители, за да е икономически по-привлекателно, а не семейството да се оказва в сериозен финансов риск, допълни Габриле Бишоф.", "date": "2018.06.22", "title": "Габриеле Бишоф: Българското председателство разблокира две важни инициативи"}
{"url": "https://www.24chasa.bg/novini/article/6926045", "text": "Преподобният Мартин Лутър Кинг марширува рамо до рамо с други активисти за граждански права. Сесар Чавес* държи транспарант по време на стачка на фермери. Глория Стейнъм** събира други феминистки в борбата за равни права. През 60-те и 70-те години във вихъра от протести за граждански права и срещу Виетнамската война всяко движение сякаш имаше свое прочуто лице - било на трибуната, или в първите редици на демонстрация - което имаше обаяние, владееше възвишена реторика и имаше вдъхновяващо послание. Днес не е така. Новата вълна от политически активизъм, протестите във федералната столица и градове из Америка изглеждат по-скоро анонимни. След избирането на Доналд Тръмп за президент имаше шествия в подкрепа на жените, на науката, на Мечтателите (имигрантите, влезли нелегално в САЩ още като деца), а неотдавна за контрол върху оръжията (в отговор на стрелбата в училище в Паркланд, Флорида). Във всички тези прояви каузата бе представяна от много гласове, някои от които малко по-известни и разпознаваеми от останалите. Дали протестите в Америка са се променили дотолкова, че вече разчитат повече на масовостта, отколкото на някой притегателен лидер? Да, казват някои експерти, така е. По две причини. Прогресивната политика се движи в тази посока - мислете за движенията \"Животът на черните е от значение\" (Black Lives Matter), \"Окупирай Уолстрийт\" (Occupy Wall Street) - а и социалните медии радикално трансформираха активизма. Преди десетилетия за организирането на успешен протест бяха необходими седмици за планиране, обяви във вестници, някой вдъхновяващ оратор. Сега един пост във \"Фейсбук\" или поредица вписвания в \"Туитър\" може за изпълнят улиците, да задръстят щатска столица или да блокират скоростна магистрала. \"С разрастването на социалните медии става определено по-лесно хората да бъдат мобилизирани по-бързо и вече не ви е непременно необходим някой обаятелен водач като д-р Кинг, който притежаваше почти магически качества\", казва Рейчъл Ейнуонър, професор по социология в Университета \"Пардю\". \"Но все пак трябва да имате някакво силно послание, което истински да отекне сред много хора\", добавя тя. Но не само технологиите създават промяната. Някои прогресисти са убедени, че в това да имаш динамичен лидер има \"нещо принципно погрешно и проблемно\", казва Фабио Рохас, професор по социология от Университета на Индиана. \"Съвременните прогресистки социални движения възприемат себе си като много демократична форма на политика\", казва той. По думите му, \"когато те вземат решения, те искат широк консенсус\". Движението \"Животът на черните е от значение\", което беше начело на протестите срещу полицейското насилие и смъртоносната стрелба по чернокожи мъже, е сред многото движения, възприели този подход. \"Моделът на харизматичния лидер не беше нещо, което ни интересуваше, и фактически мнозина от нас бяха научени да вярват, че хората сами ще извоюват свободата си, а не чрез някой лидер\", казва Патрис Кълърс, съоснователка на движението. Според нея хората понякога погрешно разбират групата й. \"Смятат, че понеже ние излизаме на улиците и протестираме, не вярваме в нищо друго [. . .], и тъй като нямаме водач, сме лишени от цел\". Напротив, казва тя. \"Животът на черните е от значение\", която има 40 клона в САЩ, Канада и Англия, има ясна стратегия, включително участие в изборната политика. Едно друго движение без лидер - \"Окупирай Уолстрийт\" - разтърси сърцето на финансовия квартал на Ню Йорк през 2011 г. със своя палатков лагер в един парк и лозунга: \"Ние сме 99-те процента\", заклеймяващ съсредоточаването на богатството в САЩ в ръцете на 1 процент. Мнозина приписват на \"Окупирай Уолстрийт\" заслугата, че е поставило икономическото неравенство на вниманието на нацията. Обаче Мика Уайт, съосновател на групата, казва, че истинската цел - да се сложи край на влиянието на парите върху демокрацията - е била \"конструктивен провал\". \"Главната поука е, че уличните протести не се трансформират в политическа промяна, защото от избраните представители не се изисква да се вслушват в мнозинството\", казва той. Въпреки че този демократичен подход е ефективен, експерти смятат също, че да разполагаш с лидер си има преимущества. \"Много хора, тук и сега, чувстват, че има нещо погрешно и объркано в страната, в света\", казва Картик Ганапати, директор на департамента за спешна намеса в MoveOn.org - група за обществена политика. \"Ценното в това да имаш централен лидер е, че някой казва: Ето какво можете да направите\", твърди той. Обаче, добавя, никой не може \"истински да претендира, че ще има влияние като Кинг\". Но даже по времето на Кинг движенията не се свеждаха до едно лице. Дали ще бъде бойкотът срещу автобусите в Монтгомъри, Алабама, протестите срещу Виетнамската война при мемориала на Линкълн или стачката на земеделските работници в Калифорния, всяко събитие с историческа стойност е зависело от стотици или хиляди редови бойци, които организират, събират пари и привличат други за работа по места. А и мнозина лидери са били подкрепяни от мощни организации. За Кинг това е била Конференцията на южнохристиянското ръководство, за антивоенния активист Том Хейдън - Студенти за демократично общество, за феминистката Бети Фрийдън - Националната организация на жените. Хасан Джефрис, асоцииран професор в Щатския университет на Охайо и експерт по афроамериканска история, казва, че движението за граждански права винаги е децентрализирано, но медиите, които търсят да цитират някого, се съсредоточават върху едно лице и често това е бил Кинг. Тези дни \"активистите могат да се дръпнат назад, предимно чрез социалните медии, и да осигурят канали за множество гласове по начин, който просто беше недостъпен като мащаб 50 години по-рано\", казва той. Ейнуонър, социоложката от \"Пардю\", казва, че когато бъдат написани книги по история, те ще включват групи като \"Животът на черните е от значение\" и \"Мечтатели\" \"Не мога да си представя, че едно име или едно лице непременно ще бъде помнено след 50 години\", казва тя и добавя: \"Но дали тези движения ще бъдат запомнени? Абсолютно!\". (БТА)", "date": "2018.06.22", "title": "Сега в протестите в САЩ има много гласове, социални медии, но нито един лидер"}
{"url": "https://www.24chasa.bg/novini/article/6925396", "text": "На 21 юни говорителят на Министерството на търговията на Китай Гао Фън каза, че следят със силна тревога едностранното налагане на данъци на територията на САЩ от американското правителство, броят на противниците на подобни мерки непрекъснато се увеличава, както и мащабите, предава  Китай се надява САЩ да обърнат внимание на апела на различните кръгове и да се върнат на „правилния път\". Същия ден на пресконференция Гао Фън каза, че първите реакции след налагането на едностранните данъчни мерки от американското правителство са дошли от Търговската палата на САЩ и асоциациите на различни индустрии. Международната общност е силно разтревожена и против подобни действия. Гао Фън заяви още, че протекционизъмът на САЩ в крайна сметка ще навреди на интересите на американските компании, работници и земеделци, както и на световната икономика.", "date": "2018.06.22", "title": "Китай: Следим с тревога налагането на данъци от страна на САЩ"}
{"url": "https://www.24chasa.bg/novini/article/6926076", "text": "Реджеп Тайип Ердоган, който през 2014 г. стана първият пряко избран президент на Република Турция, очаква да бъде преизбран на поста на избори тази неделя. Вотът, който ще бъде проведен заедно с избори за нов парламент, ще отбележи началото на президентска система на управление на страната. Ердоган е роден на 26 февруари 1954 година в турския черноморски град Ризе. Кръстен е на дядо си Реджеп и е трето дете в семейството на Ахмет и Тензиле Ердоган. Баща му Ахмет Ердоган е бил служител в турската брегова охрана. Тайип Ердоган има трима братя и една сестра. Ердоган е бил на 13 години, когато баща му решава семейството да се премести в Истанбул, пише бийографи.инфо. Като тийнейджър той е продавал лимонада и симид по улиците на Истанбул, за да припечелва джобни пари. Завършва религиозно училище \"имам хатип\", а през 1981 г. завършва факултета по икономически и търговски науки в университета Мармара. Като студент играе професионален футбол. Докато е в университета се среща с Неджметтин Ербакан, който впоследствие става първият премиер ислямист на Турция. Като студент започва да се занимава активно с политика, като през 1976 г. е избран за председател на младежкото крило на ислямистката Партия на националното спасение, сред чиито учредители е Ербакан. Първият сблъсък на Ердоган със закона бил след военния преврат през 1980 г., докато работил за транспортна компания. Неговият шеф - о.р. полковник, му казал да обръсне мустаците си. Ердоган отказал и бил уволнен. След преврата на 12 септември 1980 година е прекъсната политическата му дейност. През 1983 г. той се присъединява към Партията на благоденствието, създадена от Ербакан. Ердоган става неин ръководител за Истанбул през 1985 г. На 27 март 1994 г. Ердоган е избран за кмет на Истанбул. Дори критиците му признават, че е свършил добра работа като кмет, като е направил мегаполиса по-чист и зелен. През 1998 г. Ердоган е осъден на десет месеца затвор за подстрекателство към религиозна омраза. Осъден е заради рецитиране на ислямска поема на митинг през декември 1997 г. След като Конституционният съд нарежда ислямистката Партия на добродетелта да бъде закрита заради \"антисветски дейности\", на 14 август 2001 г. е създадена Партията на справедливостта и развитието (ПСР). Ердоган е сред учредителите на формацията. На 3 ноември 2002 година ПСР печели парламентарните избори в Турция с 34 процента. Ердоган не може да стане премиер, тъй като не е избран за депутат заради наложената му през 1998 г. присъда затвор за рецитиране на ислямска поема. Той иска Абдуллах Гюл да изпълнява функцията във времето, докато организира собственото си избиране на частични местни избори в Сиирт, в които може да участва благодарение на поправките, приети от доминирания от неговата ПСР парламент. Ердоган става премиер през март 2003 г. След създаването на Партията на справедливостта и развитието формацията има няколко последователни изборни победи. Ердоган заема президентския пост от 2014 г., след като за първи път в историята на Турция бе избран на тази длъжност на преки избори. Неговият успех през последните години се дължи на редица фактори, сред които постигането на политическа и икономическа стабилност. Именно икономиката обаче в последно време се превърна в слабо място на управляващите. Въпреки завидния икономически растеж на страната (от 7,4 процента през първото тримесечие на годината), високото равнище на инфлацията от 12,15 процента и близо 20-процентната девалвация на турската лира от началото на годината влияят негативно върху живота на обикновените турци. Опозицията обвинява президента в авторитарен и ислямистки уклон и упреква режима му в корупция и разчистване на сметки с неговите опоненти. Най-голямото предизвикателство в политическия живот на Ердоган бе опитът за преврат, извършен на 15 юли 2016 г., когато фракция в армията се опита да свали от власт него и неговата партия. Ердоган обвинява за метежа ислямския проповедник Фетхуллах Гюлен и неговата мрежа, наричана в Турция Фетхуллахистка терористична организация (ФЕТО). Пет дни след пуча в страната бе въведено извънредно положение, което продължава и до днес. Десетки хиляди хора бяха задържани или уволнени от постовете си в държавния сектор в рамките на кампанията на властите след преврата, пишат световните агенции. След изборите на 24 юни в Турция ще влезе в сила президентска система на управление. Промяната бе приета на референдум на 16 април м.г. заедно с други конституционни реформи. Сред тях бе и промяна, която позволява на президента да бъде също председател на политическа партия. Още през май м.г. Ердоган се възползва от промяната и отново се присъедини към ПСР, а дни по-късно бе избран и за неин председател. ", "date": "2018.06.22", "title": "Ердоган - стремглаво издигане"}
{"url": "https://www.24chasa.bg/novini/article/6926078", "text": "Германският канцлер Ангела Меркел омаловажи днес шансовете за постигане на голям пробив на спешно организираната среща на високо равнище на европейски страни в неделя в Брюксел, която ще бъде посветена на проблема с миграцията, предаде Ройтерс, цитирана от БТА.  \"Срещата в неделя е консултация и работна среща, на която няма да има заключителна декларация\", каза Меркел на съвместна пресконференция в Бейрут с ливанския премиер Саад Харири. Тя определи срещата в Брюксел като \"начална дискусия със заинтересовани страни членки (на ЕС)\". Германският канцлер отхвърли твърденията, че напреженията в управляващата коалиция заради миграционната политика са докарали правителството до ръба на разпадането. \"Работя за това коалицията да върши своите задачи, изложени в коалиционното споразумение. Имаме още много работа\", каза Меркел.", "date": "2018.06.22", "title": "Меркел омаловажи шансовете за голям пробив на срещата за миграцията в неделя"}
{"url": "https://www.24chasa.bg/novini/article/6926081", "text": "Говорителят на Кремъл Дмитрий Песков не изключи възможността за среща на руския президент Владимир Путин с помощника на президента на САЩ Доналд Тръмп по националната сигурност Джон Болтън, който ще посети Русия идната седмица, предаде ТАСС, цитирана от БТА. \"Засега не мога да отговоря на вашия въпрос, - каза Песков пред журналисти, запитали го за перспективата за такава среща. - Ако бъде насрочена такава среща, ще направим съответното съобщение\", добави той. Що се отнася дали има напредък по подготовката на лична среща на президентите Путин и Тръмп, според говорителя на Кремъл \"засега няма нищо ново\". Джон Болтън ще бъде на посещение в Лондон и Рим в периода 25-27 юни, след което ще отиде в Москва за консултации по повод евентуална среща между президентите на Русия и САЩ, съобщи в Туитър вчера говорителят на Съвета за национална сигурност при Белия дом Гарет Марки. Делегация на Конгреса на САЩ планира посещение в Русия в края на юни и началото на юли. Тя ще включва както сенатори, така и членове на Камарата на представителите, съобщи пред журналисти във Вашингтон руският посланик там Анатолий Антонов, цитиран от ТАСС. Според него програмата на визитата включва посещения в Москва и Санкт Петербург. Антонов не уточни датите на визитата, нито числения състав на делегацията. Той изрази надежда, че посещението \"ще помогне на американските парламентаристи да се избавят от стереотипите и етикетите, несправедливо прилепвани в САЩ на Русия\".", "date": "2018.06.22", "title": "Песков: Възможна е среща на Путин с помощника на Тръмп - Джон Болтън"}
{"url": "https://www.24chasa.bg/novini/article/6926088", "text": "Министърът на финансите Владислав Горанов ще участва днес в Люксембург в заседанието на Съвета на ЕС по икономически и финансови въпроси (ЕКОФИН), съобщиха от пресцентъра на МФ. В рамките на дневния ред ще бъде представен доклад за напредъка по изграждането на Европейската схема за гарантиране на депозитите и ще се състои обмен на мнения по конвергентните доклади на ЕК и Европейската централна банка. Очаква се да бъдат приети решения и препоръки на Съвета относно изпълнението на Пакта за стабилност и растеж и да бъдат одобрени препоръки на Съвета относно Националните програми за реформи за 2018 г. на държавите членки, съдържащи становища на Съвета относно актуализираните програми за стабилност или конвергенция. Министърът на финансите и председател на ЕКОФИН ще представи резултатите от последното за Българското председателство заседание на Съвета на ЕС.", "date": "2018.06.22", "title": "Горанов ще участва в заседанието на Съвета на ЕС по икономически и финансови въпроси"}
{"url": "https://www.24chasa.bg/novini/article/6926229", "text": "\"21 юни 2018 г. ще остане в историята като много важен ден за страната. Това е нова страница и не означава, че трябва да се откажем от пътя на структурните реформи, необходими на страната. Означава, че ние ще оставим трънливия път на меморандуми за икономии\", заяви министър-председателят Алексис Ципрас пред президентът на републиката, Прокопис Павлопулос, който посети, за да го информира за резултатите от срещата на Еврогрупата. \"Вчера имахме историческо споразумение за гръцкия дълг\", каза министър-председателят Алексис Ципрас в диалог с президента Прокопис Павлопулос. \"Няма да го избегна, ще сложа вратовръзка\", каза министър-председателят при влизане в президентския кабинет. На въпроса от Президента Павлопулос кой ще я плати, разговорът стигна до бившия министър-председател на Италия Матео Ренци. Ципрас се усмихна и отбеляза: \"Залозите трябва да бъдат изплатени, когато са спечелени\". Припомняме, че Матео Ренци подари вратовръзка на Алексис Ципрас на съвместната пресконференция през 2015 година, която двамата дадоха в Рим. Ципрас прие подаръка с усмивка и обеща да носи вратовръзка, когато бъде намерено решение на гръцките проблеми. Ципрас не носи вратовръзка, но преди парламентарните избори обеща пред журналисти, че ще започне да я слага, когато Гърция отпише дълговете си.", "date": "2018.06.22", "title": "Чия вратовръзка ще сложи Ципрас?"}
{"url": "https://www.24chasa.bg/novini/article/6926252", "text": "Каталунските сепаратистки лидери обявиха днес, че прекъсват официалните контакти с испанската монархия, предаде Асошиейтед прес, цитирана от БТА.  Каталунският премиер Ким Тора заяви, че регионалното му правителство няма да кани крал Фелипе Шести на официални събития, нито ще изпраща представители на събития с негово участие, защото монархът отказва да обсъжда възможността за отделяне на богатия североизточен регион от Испания. Тора и други каталунски лидери настояват правителството в Мадрид да признае едностранната декларация за независимост, приета от сепаратистите през октомври миналата година. И кралят, и правителството отказаха да направят това. В свое изявление от днес Тора каза, че каталунците не са поданици, а граждани, посочва Асошиейтед прес. Тора ще се срещне с новия премиер на Испания Педро Санчес на 9 юли.", "date": "2018.06.22", "title": "Каталунските сепаратисти прекъсват контакти с испанската монархия"}
{"url": "https://www.24chasa.bg/novini/article/6926268", "text": "\"Ние сърбите обичаме българите, искрено казвам, че при нас няма нито един сърбин, който не обича българите, казвам го без проблем пред камерите. Такъв не познавам. Желаем добри отношения. И ако някой каже, че се нуждаем от България само за да продължим по пътя към Европейския съюз, това не е така.\" Това заяви сръбският президент Александър Вучич на брифинг след среща с българското малцинство в Димитровград в рамките на посещението на българския държавен глава Румен Радев в Сърбия. Нуждаем се от България като съсед, като приятелска държава. Разбира се, европейската перспектива е добре дошла, но това за нас не е повод или мотив за добри отношения с България. Вучич подчерта, че милите думи не са свързани с помощта, която България оказва на Сърбия по пътя на европейската ѝ интеграция, а са продиктувани от приятелски и братски чувства. \"Надявам се, че ще успеем винаги да се наричаме братя, защото досега не сме разбирали какви грешки сме правили след Първата и след Втората световни войни\", каза сръбският лидер. \"Казах на нашите български сънародници от Босилеград, Димитровград и региона, че разбира се, трябва да са горди със своите български имена и със своите български корени и че никой никога няма да им пречи в Сърбия. Бихме само искали да им помогнем. Да обичат както България, така и Сърбия, имахме някои малки проблеми и съм щастлив за това, че президентът Радев поиска да ги решаваме конкретно. Не очаквах решението на проблема с имената да предизвика такъв интерес и овации, за мен това е чудно. Не съм разбирал досега, че това представлява проблем\", добави Вучич след като бе съобщено, че фамилните имена на жените от българското малцинство вече ще могат да се изписват с окончание за женски род. Сръбският президент застоя пред Румен Радев и пред българите да му кажат какво трябва да се направи и конкретните задачи за решаване. \"Някой тук цитира Васил Левски: “Трябват дела, а не думи”. Нека видим какво можем да направим\", заяви Вучич.  Той се похвали, че в Димитровград завършват магистралата, изграждат много модерна система за трафик и свързване към Гърция, към Турция, а и на запад към Унгария и Австрия. По думите му в Белград се работи по много проекти за детски градини, начални училища и гимназии. Визитата на българския президент е планирана изцяло в духа на цялостното историческо помирение и приятелските отношения. Ключов знак за това е и поднасянето на цветя на паметника на Нешков връх над Димитровград. Нешков връх е една от много малкото съвместни костници. Под паметника са положени останките на войници и офицери от двете армии - българската и сръбската. Веднага след края на боевете в рамките на сръбско-българската война от 1885 г. се започва процедура за изграждане на този паметник. Събират костите като в момента там има останки на 49 сръбски и на 58 български войници и офицери. За това място е писал и Вазов. То е ключово, защото представлява символ на помирението, което толкова години все още не е заявено и не се осъществява. Стъпката е важна, защото това е първият път, в който двамата - български и сръбски, президенти се качват заедно там. По този начин Вучив и Радев се прекланят пред загиналите от двете страни, което показва безсмислието на тази братоубойствена война между двата близки съседа. Само 5 или 6 общи костници има като цяло в Европа, ако не и в целия свят, а тази е единствената, в която има и сръбски и български кости.", "date": "2018.06.22", "title": "Александър Вучич: Няма сърби, които да са против българите (Видео)"}
{"url": "https://www.24chasa.bg/novini/article/6926251", "text": "Катедралата в западногерманския град Кьолн бе евакуирана по-рано днес заради подозрителна активност на мъж, които по-късно е бил задържан, заяви говорителка на германската полиция, цитирана от ДПА и БТА. Говорителката каза, че полицията е била уведомена в 8.15 ч. местно време от охраната на катедралата, че мъж е паркирал ван на площада пред катедралата, след което няколко пъти влизал и излизал от сградата. Впоследствие полицията евакуира катедралата и я претърси със следови кучета. Претърсен бил и автомобилът, който се оказал празен. Мъжът е задържан и се разпитва, каза говорителката на полицията, добавяйки, че още не е ясно дали той е внесъл нещо в катедралата. Според местни медии задържаният мъж е 25-годишен гражданин на Румъния, предаде ТАСС.", "date": "2018.06.22", "title": "Евакуираха катедралата в Кьолн заради подозрителен ван, паркиран пред нея"}
{"url": "https://www.24chasa.bg/novini/article/6926260", "text": "До 1,5 милиона души ще може да бъдат назначени на работа след откриването на новото летище в Истанбул. Това заяви турският министър на транспорта Ахмет Арслан, цитиран от ТАСС и БТА. В новото летище в Истанбул ще работят 225 хиляди души. Това е 45 пъти повече отколкото е броят на работещите в държавната компания Тюпраш. Косвено трудоустроени ще бъдат общо 1,5 милиона души, каза Арслан в интервю за Анадолската агенция. Той отбеляза, че след откриването на новото трето летище целият въздушен трафик в европейската част на града в рамките на две денонощия ще бъде изцяло пренасочен към новото летище. Арслан съобщи, че има проект за изграждане на допълнителна писта за излитане и за кацане на летище Сабиха Гьокчен в азиатската част на Истанбул. В момента третото летище е изградено на 88 процента, а тържественото му откриване ще бъде през октомври. На първо време аерогарата ще може да обслужва 35 кацания и 35 излитания на час. Планира се на летището да могат да кацат най-големите самолети в света. Очаква се аерогарата да обслужва 90 милиона пътници годишно. Стойността на летището надхвърля 10 милиарда долара.", "date": "2018.06.22", "title": "Турция: До 1,5 милиона души ще може да работят на новото летище в Истанбул"}
{"url": "https://www.24chasa.bg/novini/article/6926276", "text": "48-годишният Борис Ангелов Иванов, който избяга от обект от открит тип край Ловеч, не е имал помагач. \"Това, което се вижда на записа на охранителна камера на \"Газпром\" всъщност е друг затворник, който тича след Иванов, за да го спре\", направиха важно уточнение от прокуратурата. Етническият циганин Борис е рецидивист, изтърпяващ 13-години лишаване от свобода в затвора в Ловеч. Той избяга от двора на бившата най-голяма млекопреработвателна фирма на Балканите за производство на сухо мляко \"Сердика\" в четвъртък около 10.30 часа. Има 4 присъди, от които за грабеж му били наложени 12 години лишаване от свобода и за изнасилване също толкова. По четирите присъди било постановено общо наказание от 12 години, увеличено с още една година. До деня на бягството си бил излежал 7 и малко отгоре - оставали му 4 год. и 9 м. Тъй като изтърпял повече от половината наказание, а и за добро поведение бил приведен в затворническо общежитие от открит тип, известно в Ловеч като Полигона. В него доизлежават присъди над 200 души, охранявани само от двама надзиратели без оръжие. Зад две телени огради е разположен спалният корпус и столовата, наоколо има зеленчукова градина, разказа служител, пожелал анонимност. С произведените зеленчуци биват захранвани магазини в града, а от различни фирми идват и наемат за работа, по колкото им трябват затворници. Сутрин фирмаджиите ги карат до съответния обект, вечер ги връщат в общежитието. През целия ден са без охрана. \"Почти като на хотел са, движат се свободно, разполагат с по няколко джиесема, защото не е по силите на двама надзиратели да проверяват над 200 души - нямат грижа за нищо\", разказа още служителят. Издирването на беглеца продължава. Проверени са адреси, на които би могъл да се укрие. Според отлично информиран източник, разкриването му е въпрос на ден-два.", "date": "2018.06.22", "title": "Затворникът беглец не е имал помагач"}
{"url": "https://www.24chasa.bg/novini/article/6926284", "text": "Районна прокуратура – Благоевград е внесла за разглеждане в съда обвинителен акт срещу Д. И. за присвояване на чужда вещ и А. П. – за съзнателно ползване на неистински официални документи. Обвиняемият Д.И. (на 27 г.) е осъждан за използване на чужд платежен документ и данни от него без съгласието на титуляра, за което му е било наложено наказание една година лишаване от свобода с тригодишен изпитателен срок. През 2016 г. той е бил реабилитиран по право. В продължение на близо седем години той живял на семейни начала с А. А., което приключило в началото на 2016 г. През този периода приятелката му придобила лек автомобил \"Пежо 206\" на стойност 2500 лева, който бил ползван и от обвиняемия И. След раздялата обаче всички документи за колата, включително и ключовете, останали у Д. И. Въпреки опитите на приятелката му да защити своята собственост, като отправяла молби да й върне нейното МПС, тя винаги получавала отказ от негова страна. Освен това обвиняемият я заплашвал вербално: \"Ще запаля колата, ама няма да ти я върна\", \"Ще си понесеш последствията, ако продължаваш да си искаш колата\". Вместо да върне лекия автомобил на жената, Д. И. демонстрирал присвоителното си намерение с оферта за продажба на същия в интернет-сайт, с цена от 3 999 лева, и поставил върху него лепенка с обява. На 13 септември 2016 г. обвиняемият Д. И. предал автомобила на другия обвиняем по делото - А. П. (на 26 г.), който работел като кредитен консултант в финансова институция. На следващия ден същият прехвърлил правото на собственост върху МПС на В. В., който на свой ред разбрал за продажбата на \"Пежо\"-то от поставената на колата лепенка. \"Продавачът\" А. П., се снабдил с пълномощно и необходимите декларации, на които бил придаден вид, че са подписани от пострадалата А. А. и са нотариално заверени. Тези неистински официални документи, заедно с договора за покупко-продажба на колата, удостоверяващи неговата представителна власт и правото на собственост върху лекия автомобил, той представил пред нотариус, който не се усъмнил в тяхната истинност. Сделката била изповядана и \"новият собственик\" регистрирал придобитата от него движима вещ по надлежен ред. От заключението на съдебно-графическа експертиза, извършена в хода на досъдебното производство, се установява, че подписите положени в удостоверителните документи, представени пред нотариуса по време на сделката, не са положени от А. А. Предстои делото да продължи в съда.", "date": "2018.06.22", "title": "Двама на съд, продали чужда кола"}
{"url": "https://www.24chasa.bg/novini/article/6912623", "text": "34,32% ръст при уникалните посетители има сайтът на \"24 часа\" за първите пет месеца на 2018 г., в сравнение със същия период на 2017 г., показват обобщените данни от метричната система Gemius. Над 204 000 читатели са харесали съдържанието на 24chasa.bg, показват  . За разлика от други сайтове, всички \"лайкове\" във фейсбук страницата ни са реални, няма купени, така както няма и платен трафик.  Потвърждение за читателската лоялност е фактът, че последователите на \"24 часа\" във фейсбук ( ) са над 201 000 - те са избрали доброволно да получават всяко съдържание, което \"24 часа\" поства на фейсбук страницата си. Отделно ричът ( , потребителите на фейсбук, до които достигаме потенциално), е  над 1 200 000 към момента, като често минава милион и половина. Това също са наши читатели, които виждат част от съдържанието ни във фейсбук - според индивидуалните си интереси. Всички те могат да бъдат спокойни - нито някога сме ползвали техните данни, нито някога ще си позволим да злоупотребим с доверието им.  Качествената и модерна журналистика е запазена марка на най-влиятелния всекидневник в страната, затова читателите му продължават да го харесват и предпочитат.   превърнаха онлайн изданието www.24chasa.bg  Реално сайтът на \"24 часа\" ( ) е и най-големият новинарски сайт в България,  . Готови сме да докажем с пълни   от самото му създаване преди 10 години - досега. Призоваваме всички конкурентни сайтове да го направят -  . Всички сайтове на Медийна група България са регистрирали значителен ръст през май, показват пълните данни на Gemius. 24chasa.bg е имал 1 287 446 уникални посетители през периода. 400 726 са чели онлайн \"24 часа\" на своите настолни компютри, а  968 105 - от своите мобилни устройства. За периода са отчетени 18 332 575 импресии - важен резултат за рекламодателите. Реално  , защото Gemius измерва само българския трафик, а всеки пети в 24chasa.bg, както и в мобилния   , влиза от чужбина. В статистиката на Gemius влизат и читателите на \"24 часа\" в Instant Articles - 24chasa.bg e и една от първите български медии, които създадоха в началото на 2017 г.  , където вече има над 40 000 читатели всеки ден. Gemius oтчита и най-новата аудитория на \"24 часа\" - от аналогичната новинарска платформа AMP, която създадохме с Google, където вече четат средно 40 000 уникални потребители всеки ден, които в пикови дни надминават 115 000. В края на 2017 г. - иновативна новинарска платформа за създаване и монетаризиране на съдържание. \"24 часа\" спечели финансирането от Google в конкуренция с 685 проекта от 29 държави. Проектът се изпълнява и ще заработи в началото на следващата година. 1. Направихме редизайн на мобилната версия и я обогатихме с още съдържание, включително много видео. Сега мобилната версия на сайта не се различава много визуално от десктоп версията, но зарежда съдържанието по-бързо и е много по-удобна за ползване от мобилно устройство, включително само с една ръка (виж видеото). 2. Създаването на съвместните платформи с Facebook - Instant Articles и с Google - AMP. 2. Глобалната тенденция е до съдържанието да се стига все повече от мобилни устройства. При повечето големи световни новинарски сайтове съотношението мобилни-десктоп потребители е от 50 на 50 до 70% в полза на мобилните версии.  Най-много  медийни канали  има брандът „24 часа” – общо 10, между които десктоп и мобилни сайтове, фейсбук, вайбър и туитър канали, както и други мултимедийни платформи.   Висши мениджъри , студенти и преподаватели от колежи и университети, компютърни ентусиасти и хора, които обичат да пътуват и да се забавляват са водещата аудитория на сайта на \"24 часа\". Освен лидер на пазара на печатните издания, „24 часа” е медията с най-стабилна онлайн аудитория, основната част от които са млади, образовани специалисти, висши мениджъри, студенти, любители на компютри и всякаква техника, хора, които обичат да ходят на културни събития, да пътуват и да се забавляват.", "date": "2018.06.22", "title": "За пет месеца сайтът на \"24 часа\" порасна с над една трета"}
{"url": "https://www.24chasa.bg/novini/article/6926291", "text": "16-годишна българка на име Яница е изчезнала на 19 юни т.г. от град Лемесос в Република Кипър. Момичето е с височина 1,60 м, кестенява коса. Умоляват се граждание, които иман информация да се обадят в най-близкото полицейско управление или в Българското посолство. Очаквайте подробности!                                                                                                                                                                                                                                                                                                                       ", "date": "2018.06.22", "title": "Издирват изчезнала 16-годишна българка в Кипър"}
{"url": "https://www.24chasa.bg/novini/article/6926292", "text": "Високопоставени членове на управляващата в Румъния Социалдемократическа партия (СДП) изразиха днес неотслабваща подкрепа за своя лидер, след като Върховният касационен съд осъди на първа инстанция най-влиятелния политик в страната на затвор заради корупция, предаде агенция Ройтерс, цитирана от БТА. Висши членове на партията трябва да се срещнат по-късно днес, за да обсъдят присъдата на Ливиу Драгня, но някои от тях говориха преди срещата, за да критикуват решението като политическо и да изразят подкрепата си. Депутатът от СДП Адриан Соломон каза, че партията застава \"100 процента\" зад Драгня, който не може да стане премиер заради предишна условна присъда за изборни машинации. \"Това не е правосъдие\", каза Соломон. Друг високопоставен член на СДП - генералният секретар на партията Мариан Някшу каза: \"Това не е присъда срещу един човек, а срещу партията, срещу милиони хора, които вярват в нас\". След като управлява Румъния през по-голямата част от трите десетилетия от рухването на комунизма през 1989 г., СДП е затормозена от купища обвинения в корупция, посочва Ройтерс. През последните години партията опита да разводни антикорупционните институции, въпреки критиките на ЕС, към който Румъния се присъедини през 2007 г. Но наблюдатели казват, че СДП може да се сблъска с вътрешен натиск, ако Драгня, който е най-влиятелният политик, отиде в затвора. Лидерът на СДП, който е и председател на долната камара на парламента, бе намерен за виновен за задържането на работа в държавна агенция от 2006 г. до 2013 г. на две жени, които всъщност работели за неговата партия. Вчерашното решение накара хиляди хора в Румъния да се сплотят срещу него. Драгня многократно отхвърли всички обвинения и се очаква да обжалва присъдата, която се отнася за времето, когато е бил председател на Окръжния съвет на Телеорман. По закон Ливиу Драгня може да остане партиен лидер и председател на долната камара на румънския парламент до произнасянето на окончателна присъда. Той заема третия най-висш пост в държавата. Лидерите на опозицията настояват в унисон за оставката му от Камарата на депутатите, но неговите съпартийци продължават да го подкрепят, допълва румънският информационен сайт Зиаре. През 2015 г., когато бе осъден условно на първа инстанция за изборни манипулации на референдума за отстраняване на тогавашния президент Траян Бъсеску, Ливиу Драгня подаде оставка от поста министър и изпълнителен председател на СДП. Този път обаче не повтори жеста, въпреки че присъдата е по-голяма и освен това ефективна, отбелязва Зиаре. Съдилищата в Румъния ще излязат скоро в лятна ваканция до септември и ще бъдат издавани само спешни решения за арести през този интервал от време. През есента трябва да излезе мотивацията за присъдата, а след това Драгня, както и Националната дирекция за борба с корупцията, имат право да обжалват присъдата пред петчленен съдебен състав, пояснява информационният сайт. В повечето случаи обжалването трае около шест месеца, допълва Зиаре. \"СДП ще продължи да подкрепя своя председател. Това е единственият уместен подход, спазвайки презумпцията за невинност\", заяви заместник-председателката на СДП Наталия Интотеро пред Ройтерс. \"Нашето (парламентарно) мнозинство няма да бъде засегнато. Нашето правителство няма да бъде засегнато\", допълни тя. Миналата година опитите на коалиционното правителство на Драгня да отслаби антикорупционното законодателство предизвикаха най-масовите протести от десетилетия. Тази седмица парламентът одобри законови промени, които според критиците ще насърчат престъпниците да действат безнаказано. Това бе поредният обрат в една регионалната драма, която показва крехкостта на източноевропейските посткомунистически демокрации, отбелязва Ройтерс.", "date": "2018.06.22", "title": "Управляващата партия в Румъния застана\nзад осъдения за корупция Ливиу Драгня"}
{"url": "https://www.24chasa.bg/novini/article/6926306", "text": "Роскосмос започна изпитания на топлинна защита на спускаемия модул \"ЕкзоМарс 2020\" в условия, които имитират марсианската атмосфера, предаде ТАСС. Това бе оповестено от пресслужбата на държавната корпорация. Центърът за топлообмен и газоаеродинамика на Централния научно-изследователски институт по машиностроене отработва топлиннна защита на спускаемия модул на мисията \"ЕкзоМарс 2020\" в условия, имитиращи атмосферата на Марс, оповестиха от Роскосмос. Топлозащитните елементи на аеродинамичния екран и задния капак на апарата се тестват с помощта на плазма. Във вътрешността на модула по време на мисията ще бъдат инсталирани руска платформа за кацане и европейски марсоход, предава БТА.  Топлинната защита на повърхността на модула ще е съставена от различни материали, като една част от тях ще изгорят при спускането, а друга ще задържа разпространението на топлината. \"По този начин при температура на външната повърхност на модула около 1000 градуса Целзий във вътрешността му трябва да се съхранят допустимите за функционирането на приборите температури\", поясниха от пресслужбата.", "date": "2018.06.22", "title": "Роскосмос започна тестването на топлинна защита на спускаемия модул \"ЕкзоМарс 2020\""}
{"url": "https://www.24chasa.bg/novini/article/6926311", "text": "Представители на Изпълнителна агенция по горите (ИАГ) и държавните горски предприятия ще проведат срещи с председателите на ловните дружинки в цялата страна. Решението е взето след проведена среща на изпълнителния директор на ИАГ Григор Гогов с председателите на НЛРС - \"Съюз на ловците и риболовците\" и \"Български ловно-рибарски съюз\", съобщиха от ИАГ. \"Болестта не е открита у нас, но са констатирани огнища на заразата на границата с Румъния, окръг Тулча, затова акцентът трябва да е върху превантивните мерки. Започваме масирана информационна кампания, която включва и постоянно организиране на срещи с председателите и ръководителите на всички ловни сдружения, на които те да бъдат запознавани с актуалната епизоотична обстановка по отношение АЧС, както и с риска от проникване и разпространение на болестта на територията на България\", е заявил инж. Гогов по време на срещата. Той е подчертал, че събитията ще се извършват по график и тяхната цел е мерките за превенцията на африканската чума по дивите свине да достигне до членовете на ловните дружинки в цялата страна и изпълнението им да започне максимално бързо. Кампанията вече стартира на територията на Регионална дирекция по горите - Варна, община Генерал Тошево. Директорът на Регионалната дирекция - инж. Тодор Гичев и директорът на Североизточно държавно предприятие - инж. Веселин Нинов са се срещнали с над 30 председатели на ловни дружини от Сдружение \"хан Телериг 2010\" и Сдружение \"Дружество на ловците и риболовците-Генерал Тошево\". По време на дискусиите ловците са изразили готовност за съдействие и планираха срещи за уточняване на детайли за изпълнение на мерките за ограничаване и недопускане на болестта на наша територия. Във форума са участвали и кметът и зам.-кметът на общината Генерал Тошево, директорът и зам.-директорът на ДГС-Генерал Тошево, както и официалният ветеринарен лекар на общината.", "date": "2018.06.22", "title": "Започва разяснителна кампания сред\nловците за африканска чума по дивите свине"}
{"url": "https://www.24chasa.bg/novini/article/6926556", "text": "Непълнолетно момче със ситроен помете двама велосипедисти, които пък пресичали на забранен участък. А 41-годишен мъж от Русе загина на място след тежка катастрофа на автомагистрала \"Хемус\", в района на Девня. Двата инцидента станали през 15 минути, малко след 16 часа. Загиналият мъж бил зад волана на фолксвагена си. Засега се знае само, че няма други пострадали. Изясняват се причините и обстоятелствате, довели до произшествието. На място се извършват процесуално – следствени действия. Другият инцидент стана в района на бензиностация OMV във варненския квартал \"Чайка\". Младежите с велосипедите пресичали булеварда ибили пометени от тийнейджъра зад волана. Не се знае дали автомобила е бил на родителите му или на негов познат. Ранените са откарани в болница с различни травми и фрактури, като единият е в по-тежко състояние от другия. Неправоспособният шофьор е задържан.", "date": "2018.06.22", "title": "Непълнолетен помете двама велосипедисти във Варна, мъж загина на магистралата"}
{"url": "https://www.24chasa.bg/novini/article/6926543", "text": "Германската канцлерка Ангела Меркел заяви в Ливан, че условията в Сирия още не са подходящи за завръщане на бежанците - проблем, който предизвика спор между ливанския външен министър и агенцията на ООН за бежанците, предаде Ройтерс, цитирана от БТА. По данни на ООН в Ливан има около един милион бежанци, което е близо една четвърт от населението на страната. Според ливанското правителство бежанците са 1,5 милиона и то иска те да започнат да се връщат в райони на Сирия, където боевете са приключили. Мнението на международната общност е, че все още не е безопасно за бежанците да се завърнат в Сирия. \"Искаме да помогнем да се намерят решения в Сирия, за да има завръщане на бежанците. Нужни са по-безопасни условия, за да стане едно такова завръщане възможно\", заяви Меркел на пресконференция в Бейрут с ливанския премиер Саад Харири. Германия е приела стотици хиляди сирийски бежанци и Меркел е под натиск у дома заради миграционната си политика и има опасност този проблем да подкопае управляващата коалиция, отбелязва агенцията. Този месец ливанският външен министър Джебран Басил обвини Върховния комисариат на ООН за бежанците и редица страни, че възпират завръщането на сирийците в родината им. Той нареди да се замрази разглеждането на молби от агенцията на ООН за бежанците за разрешителни за пребиваване на неин персонал в Ливан и заплаши с още мерки срещу тях. Върховният комисариат на ООН за бежанците отрича да спира сирийците от завръщане в страната им и заявява, че подкрепя завръщанията, когато е безопасно. Ливан е третата най-задлъжняла страна в света - дългът му е над 150 процента от БВП. През април страните донори обещаха над 11 милиарда долара инвестиции в Ливан за инфраструктурни проекти, но искат правителството да предприеме реформи за намаляване на дълга и създаване на по-добра инвестиционна среда. Меркел бе придружена от бизнес делегация, която да проучи как германски фирми могат да участват в инфраструктурните проекти. \"В политическите ни разговори посочихме, че Германия може да участва в проектите, но Ливан трябва да се реформира, за да стане по-привлекателен за тези инвестиции\", каза Меркел. По официални данни в Ливан има 164 бежанци на 1000 жители. В Германия този показател е 12 на хиляда. БВП на Германия е четири по-голям от този на Ливан, отбелязва ДПА. \"Ние в Ливан искаме сирийците да се завърнат в страната си достойно\", заяви премиерът Харири на съвместната пресконференция с Меркел и добави, че Ливан няма да обърне гръб на мигрантите.", "date": "2018.06.22", "title": "Меркел: Сирия трябва да стане още по-безопасна преди да се върнат там бежанците"}
{"url": "https://www.24chasa.bg/novini/article/6926562", "text": "Министър-председателят Бойко Борисов запозна в телефонен разговор унгарския си колега Виктор Орбан с позицията, която ще представи на работната среща в Брюксел в неделя по въпросите на миграцията и предоставяне на убежище. По-рано днес българският премиер беше изслушан по темата и от народните представители. Това съобщиха от правителствената информационна служба. Министър-председателят Борисов настоява за незабавни мерки за затваряне на външните граници на ЕС и строг контрол на влизащите, включително и по вътрешните граници. Това ще изисква спешна помощ за страните на първа линия чрез техника, финансови средства и засилено присъствие на ФРОНТЕКС и др. Друго предложение на българския премиер е да бъдат изградени кризисни центрове за прием на бежанци извън територията на Европа. В тях да се прави преглед на молбите и да се определят тези, които са в действителна нужда от закрила. Според Бойко Борисов за тази цел е необходимо също ЕС да подпомогне финансово и технологично държавите, в които ще има такива центрове. Българският министър-председател ще настоява да се направи и анализ на вече пристигналите и намиращите се в Европа мигрантски потоци. Необходимо е да се разграничат както нуждаещите се от закрила от икономическите мигранти, така и политиките по отношение на двете групи. По думите на Борисов държавите-членки трябва да поемат отговорност както за кандидатстващите за защита бежанци, така и за мерките, с които да гарантират, че те ще могат да се завърнат по родните си места след края на конфликтите там. Премиерът Бойко Борисов смята, че нелегалните мигранти без нужда от закрила трябва да бъдат връщани в бърз порядък в родината си или в последната държава, определена като сигурна, преди да стъпят на територия на ЕС. За това са необходими политически усилия за реадмисионни споразумения с третите държави.", "date": "2018.06.22", "title": "Борисов запозна Виктор Орбан с позицията на България по темата миграция"}
{"url": "https://www.24chasa.bg/novini/article/6926540", "text": "Националният интерес на България е напълно защитен първо с подписването на договора за приятелство миналата година между двамата премиери Борисов и Зоран Заев, заяви в предаването \"Лице в лице\" по   министърът на външните работи Екатерина Захариева на въпроса изиграхме ли добре картите си с Македония. \"Не съучастваме в признаването на македонския език\", категорична беше Захариева. \"Има член, че техният договор не може да е насочен срещу други държави и не засяга подписани преди това споразумения. С призив за гаранция ние ги поздравихме и се радвахме за тях. Нашата цел е Република Македония да престане с политиката на претенции към ясни исторически факти. След 44 година имаме различна история, никой не го оспорва това\", допълни външният ни министър. Никога никой не е натискал България да подписва или да не подписва този договор. Хубаво е да имаме някаква памет и да знаем какъв е интересът на България - а той е Македония да има отвореност към съседите си.  Ние комплекси за нашата история нямаме, ние сме съюзникът в НАТО, член на ЕС, с хубав икономически ръст, почти без безработица. Много път ще трябва да се извърви, но посоката е правилна. Няма как да зачеркнем близо 75 години промиване на мозъци, но отношението към България в момента е изключително позитивно. Подкрепата е над 70 процента.  \"Не сме напът да признаем македонския език и македонската нация, напът сме да започнем да честваме общата ни история\", обобщи Захариева. Тя обясни, че няма как България да е била поканена на подписването на договора между Гърция и Македония, защото това е двустранен акт и присъстват само страните по него и се заверява от специалния пратеник на ООН.   ", "date": "2018.06.22", "title": "Захариева: Не сме напът да признаем македонския език и македонската нация"}
{"url": "https://www.24chasa.bg/novini/article/6926590", "text": "Двама затворници са гонили рецидивиста, който избяга от затвора в Ловеч. Двамата мъже не са бегълци, а преследвачи, съобщи NOVA. Изчезналият Борис Иванов е успял да избегне всички охранителни камери в района и не е заснет. Кадрите са от същото място, минути по-късно. Вижда се как двамата затворници-преследвачи се връщат след неуспешната си акция по залавяне на беглеца. Вижда се и трети затворник, който също се е включил в гонитбата.  И тримата се прибират към базата с празни ръце.", "date": "2018.06.22", "title": "Вижте как затворници гонят избягалия от затвора в Ловеч рецидивист (Видео)"}
{"url": "https://www.24chasa.bg/novini/article/6926551", "text": "Четирима посланици, сред които и бившият премиер Марин Райков се явиха един след друг като свидетели по дело срещу бившия зам. външен министър Христо Ангеличин в спецсъда. Той е подсъдим, че през 2016 г. наредил на 12 посолства да закупят телефонни централи от посочената от него фирма “Балкантел”, която според прокуратурата нямала капацитет и нужните сертификати, за да изпълни поръчката. Целта на Ангеличин била да облагодетелства дружеството с 429 422 евро, но щети не настъпили. Посланичката в Белгия Мая Добрева разказа, че на 22 ноември 2016 г. в посолството получили указание от МВнР да преведат 35 хил. лв. за закупуване на телефонни централи. “Не сме правили заявка. Притесних се, нямахме толкова пари в нашия бюджет, но и не можем да не изпълним указанието”, каза Добрева. И добави, че в посолството не разговаряли по телефони, тъй като служителите били общо 4, а трима седели на 2 м един от друг. Добрева не превела пари, защото излязла в отпуск, а междувременно от МВнР се отказали от централите. Тя се учуди защо за посолството в Брюксел били предвидени 12 апарата при положение, че служителите били 4-ма, а освен това в Белгия интернет услугите били много по-назад от България. “Имаме планове на мобилни си телефони 10 ч да говорим безплатно”, каза Добрева. Посочи, че ако е трябвало да закупуват нови централи, щели да плащат големи неустойки за прекратени договори с местни мобилни доставчици. Друго мнение изразиха посланиците Марин Райков, Ради Найденов и Деяна Костадинова. За тях подмяната на централите в посолствата в Рим, Берлин и Женева била необходима, защото настоящите били архични. Нови телефони обаче не получили, тъй като не предоставили ДДС номер. Всички преведени пари на фирмата им били върнати. Райков също потвърди, че в Рим получили указание от МВнР да платят за централи. “Нямаме опция да не го изпълним. То е подписано от главния секретар на министерството и е консултирано с дирекция “Сигурност”, каза ексслужебният премиер. Три месеца преди да получи грамата от Външно, той пратил искане до София за подмяна на централи във връзка с предстоящото тогава председателство на България на Съвета на ЕС. “Когато българин се обади в посолството, той остава с впечатление, че телефон не му се вдига. Така е в 80% от случаите. Системата блокира”, описа състоянието на телефоните в Рим Райков. Добави, че няма опция да се записва обаждане или да се приема повече от едно. Прокурор М. Димитрова го запита: “Защо тогава не сте сменили централите си?\". “Как да ги сменим, след като сме в тази зала”, отвърна Райков. Шеговито се намеси и адвокатът на Ангеличин Христо Ботев: “Заради прокуратурата!” Ради Найденов също не скри какви са неудобствата на мисията в Германия. Той каза, че нуждата от модерни телефонни централи е голяма, давайки пример, че когато наши дипломати набират други номера, обаждането за отсрещната страна се отчитало като анонимно. Разпитът на Найденов завърши с думите за стари тръби в посолството и нужда от нова сграда. От лоша телефонна централа се оплака  и посланичката ни в Женева Деяна Костадинова. “Получихме грама да платим на фирмата доставчик за централата. Дни по-късно получихме писмо, че фирмата ще ни върне парите заради липсващ данъчен номер. Бяхме изненадани”, разказа Костадинова. След този развой посланичката взела нещата в свои ръце и закупила нови централи не от “Балкантел”, а от друга фирма. Четиримата посланици отрекоха Ангеличин да им се обаждал във връзка с централите. Делото продължава през юли.", "date": "2018.06.22", "title": "Бивш премиер и посланици на разпит за телефони"}
{"url": "https://www.24chasa.bg/novini/article/6926629", "text": "Чехия е готова да затвори границите си за мигранти, ако Германия и Австрия сторят същото, заяви днес чешкият премиер Андрей Бабиш, цитиран от Франс прес. Германският вътрешен министър Хорст Зеехофер предупреди в понеделник, че от юли няма да допуска мигранти в страната, ако канцлерката Ангела Меркел не намери решение за мигрантския въпрос на срещата на върха на Европейския съюз на 28 и 29 юни, припомня агенция, предава БТА. Бабиш заяви, че чешкото правителство няма да позволи нелегални мигранти да влизат в Чехия и освен служителите на полицията и митниците, за охраната на границите ще бъде ангажирана евентуално и армията. Той каза още, че южната граница на ЕС трябва да бъде охранявана от държави като Гърция, Малта, Италия и Испания, а другите страни членки следва да им помагат. Чешкият премиер изказа подкрепа за идеята правомощията на европейската гранична служба \"Фронтекс\" да бъдат разширени в случай, че броят на служителите й достигне 10 000 души до 2020 г., съгласно предложението на Италия. Според него службата трябва да действа и извън Европа. Бабиш заяви, че решението на мигрантската криза е просто и се състои в това лодките с мигранти въобще да не тръгват към Европа, отбелязва Франс прес.", "date": "2018.06.22", "title": "Чехия затваря границите си за мигранти, ако Германия и Австрия сторят същото"}
{"url": "https://www.24chasa.bg/novini/article/6926660", "text": "Македонският премиер Зоран Заев се надява след подкрепата от Холандия, чийто парламент даде зелена светлина за начало на присъединителни преговори на Македония с ЕС, да има и промяна на резервите на Париж, предаде радио Дойче веле. В отговор на журналистически въпрос за резервите на Франция Македония да получи дата за начало на преговори с ЕС, Заев каза, че се надява стъпките, които предприема Македония, да убедят всички, които все още имат резерви за разширяването на ЕС. Той посочи, че реформите в ЕС може да се правят паралелно с преговорите на Македония за членство, предава БТА.  \"Надявам се да се смекчи и сърцето на френския президент Макрон. Разбирам вътрешните дебати във Франция, но Франция е наш голям приятел\", подчерта Заев. Днес той получи поздравления от германския канцлер Ангела Меркел за договора с Гърция. Германското правителство също препоръча започване на присъединителни преговори с Македония.", "date": "2018.06.22", "title": "Заев: Надявам се да се смекчи сърцето на френския президент Макрон"}
