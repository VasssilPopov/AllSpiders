{"url": "https://www.24chasa.bg/novini/article/7558858", "text": "Франция, Великобритания и Германия заявиха днес, че са силно разтревожени от ескалацията на напрежението в района на Персийския залив и риска споразумението за иранската ядрена програма от 2015 г. да се провали, предаде Ройтерс. Трите държави призоваха да бъде възобновен диалогът между всички страни, предаде БТА. След възобновяването на американските санкции срещу Иран и решението на Техеран повече да не спазва някои от задълженията си, има опасност сделката, която бе подписана на днешния ден преди четири години, да се разпадне, предупредиха в съвместно изявление Париж, Лондон и Берлин. Рисковете са такива, че е необходимо всички въвлечени да спрат за момент и да обмислят евентуалните последици от действията си, се посочва в изявлението, разпространено от кабинета на френския президент. Убедени сме, че е настъпило време да се действа отговорно и да се потърсят начини за спиране на ескалацията на напрежението и възстановяване на диалога, заявяват европейските страни. Иран е готов да води преговори със САЩ, ако Вашингтон вдигне санкциите и се върне към споразумението от 2015 година, каза днес иранският президент Хасан Рохани. Винаги сме вярвали в преговорите. . . ако вдигнат санкциите, сложат край на наложения икономически натиск и се върнат към сделката, сме готови да преговаряме с Америка още днес, веднага и навсякъде, заяви Рохани в изявление, предавано по телевизията.", "date": "2019.07.14", "title": "Има риск от разпадане на иранската ядрена сделка"}
{"url": "https://www.24chasa.bg/novini/article/7558748", "text": "Летящ човек, дронове и роботи грабнаха вниманието днес на традиционния военен парад по случай националния празник на Франция, предадоха Франс прес и ТАСС. Известният френски изобретател Франки Запата прелетя на височина няколко десетки метра над парижкия булевард Шан-з-Елизе. Той демонстрира летяща платформа за войници, която е снабдена с пет малки реактивни двигателя, т.нар. Флайборд еър (Flyboard Air). Друга новост, която бе демонстрирана днес, бе мултифункционалният робот с четири колела Стамина (Stamina), разработен от френско-германския научно-изследователски институт \"Сен Луи\". Роботът може да се насочва без Джи Пи Ес (GPS), да анализира изображения от околната среда и да прави сравнения със заложена в паметта му информация, предаде БТА. Показан бе и роботът Колос (Colossus), който тази година бе използван при потушаването на пожара в катедралата \"Нотр Дам\". Той може лесно да преодолява препятствия, а изображенията от неговите телекамери бързо се предават на екрана на оператора. В небето над Шан-з-Елизе прелетя и безпилотният летателен апарат Блек хорнет (Black Hornet). Това е миниатюрно разузнавателно средство. Дълго е едва 16 см и тежи 33 грама. Френските въоръжени сили от 2016 година активно използват тази норвежка разработка при операции на френските сили \"Бархан\" в борбата с ислямските терористи в зоната на страните от района Сахел. Войници от едно от ударните подразделения, представени на парада, бяха екипирани с екзоскелети, които многократно увеличават силата на войника, позволявайки с лекота да се пренасят 100-килограмови товари на големи разстояния.", "date": "2019.07.14", "title": "Технологиите завладяха парада за националния празник на Франция (Снимки)"}
{"url": "https://www.24chasa.bg/novini/article/7558759", "text": "Американската авиокомпания Американ еърлайнс (American Airlines) съобщи днес, че удължава за четвърти път отмяната на около 115 полета дневно до началото на ноември, тъй като самолетите Боинг 737 МАКС (Boeing 737 MAX) все още остават спрени от движение, предаде Ройтерс. Решението на превозвача бе очаквано, след като Федералното управление за гражданска авиация на САЩ (FAA), което трябва да даде разрешение за възобновяване на полетите с този модел, миналия месец установи нови проблеми, чието отстраняване по оценки на Боинг ще продължи поне до септември, предаде БТА. Американ еърлайнс, най-голямата авиолиния в света и вторият по значимост оператор на самолетите от серията МАКС в САЩ, досега планираше да не изпълнява с тях полетите по разписание между нюйоркското летище \"Ла Гуардия\" и Маями до 3 септември. Компанията замества 737 МАКС с други самолети по най-натоварените си полети, отменя други и временно спря полетите между Оукланд, Калифорния, и Форт Уърт, Тексас. Някои анализатори посочват, че не очакват 737 МАКС отново да влезе в експлоатация преди края на годината. Сред другите американски авиопревозвачи Саутуест еърлайнс (Southwest Airlines) не планира да използва самолетите до 1 октомври, а Юнайтид еърлайнс (United Airlines) - до 3 ноември. 737 МАКС бе най-бързо продаващият се модел на Боинг благодарение на двигателите с икономичен разход на гориво и възможностите на машините да изминават по-големи разстояния. Полетите с него обаче бяха спрени в целия свят през март след две катастрофи в рамките на пет месеца.", "date": "2019.07.14", "title": "Американ еърлайнс удължава за 4-ти път отмяната на полети с \"Боинг 737 МАКС\""}
{"url": "https://www.24chasa.bg/novini/article/7558766", "text": "Турският държавен глава Реджеп Тайип Ердоган заяви днес, че американският президент Доналд Тръмп има правомощията да се откаже от евентуални американски санкции за Турция заради купуването на руските зенитно-ракетни системи С-400, предаде Ройтерс. Ердоган посочи, че американският президент трябва да намери \"златната среда\" в спора, информира Хабертюрк. С купуването на системите С-400 Турция не се подготвя за война. Системите за противовъздушна отбрана са необходими за осигуряването на мир и сигурност в нашата страна, каза Ердоган, цитиран от ТАСС. Вашингтон предупреди Турция, че доставянето на системите С-400 може да доведе до налагане на санкции (от САЩ). Американски официални представители предупредиха Анкара, че рискува да й бъдат наложени икономически санкции, както и да бъде изключена от програмата за производство на изтребителите Ф-35, ако купи руските комплекси С-400, предаде БТА. С-400 е една тема, Ф-35 е съвършено друг въпрос. Досега сме платили 1,4 милиарда долара за Ф-35. Ако Турция бъде изключена от програмата за създаване на Ф-35, стойността на един самолет може да се увеличи със 7-8 милиона (долара). Това не е лесно решение. В такъв случай ще трябва да ни върнат сумата, която сме платили, добави турският лидер, цитиран от ТАСС. Доставките на руските зенитно-ракетни системи С-400 в Турция започнаха на 12 юли.", "date": "2019.07.14", "title": "Ердоган: Тръмп може да отхвърли евентуални американски санкции за Турция"}
{"url": "https://www.24chasa.bg/novini/article/7558769", "text": "Потребители в социалните мрежи заснеха воден смерч в района на Несебър и Равда. Водните смерчове се характеризират със спираловиден фуниевиден стълб, свързващ голям купесто-дъждовен облак с водна повърхност. Такива спираловидни стълбове често се образуват в областите, близки до екватора и са по-редки в умерените ширини. У нас се появява сравнително рядко.", "date": "2019.07.14", "title": "Воден смерч край Несебър и Равда"}
{"url": "https://www.24chasa.bg/novini/article/7558562", "text": "Въпреки спада в приходите на българските хотели като цяло през май 2019 г. нощувките и приходите от българи са повече от миналата година по същото време. През май 310 573 българи са пренощували в местата за настаняване, което е с 8,5 на сто повече на годишна база. Средствата, които са оставили в хотелите, надхвърлят 25,725 млн. лв. - ръст от 10,5%. От големите морски курорти по нашето Черноморие засега само Св. Константин и Елена и Дюни не са засегнати от спада на туристите и на приходите. Дори напротив – през май приходите от нощувки на хотелите в курорта Св. Константин и Елена отбелязват 50% ръст спрямо същия месец на м.г. Те са 1,5 млн. лв. сега спрямо 1,054 млн. лв. през м.г., показват данните на НСИ. Друг такъв курорт е Дюни. През май м.г. приходите от нощувки на местата за настаняване в курорта са били 288 хил., докато през май 2019 г. са 414 хил. лв. т.е. ръстът е 43%. И в двата курорта процентното съотношение между приходи от нощувки на българи и на чужди граждани през сравняваните месеци се променя съвсем слабо в полза на българите, показват данните. Приходите на останалите курорти бележат спад. Най-силен е той в Златни пясъци – 18%. Слънчев бряг през май 2019 г. има с 10% по-ниски приходи в сравнение със същия месец на м.г., а най-слаб е спадът в Албена – 5,5%. И в трите курорта обаче сравнението се прави с твърде силния май на 2018 г., когато приходите са били рекордно високи. Например в Албена през май 2018 г. хотелите са получили 3 млн. лв., докато година по-рано приходите им са били 1,7 млн. лв., а през май 2016 г. – 1,8 млн. лв. В Златни пясъци и Слънчев бряг положението е идентично.", "date": "2019.07.14", "title": "Приходите от български туристи с ръст от над 10% през май"}
{"url": "https://www.24chasa.bg/novini/article/7558795", "text": "Временно движението по път I-3 Плевен - Обнова в района на разклона за Пордим се осъществява в една лента поради ПТП, съобщиха от пресцентъра на Агенция \"Пътна инфраструктура\". Шофьорите да се движат с повишено внимание, като спазват указанията на \"Пътна полиция\".                                                                                                                                                                                                                                                                                                                       ", "date": "2019.07.14", "title": "Катастрофа затруднява движението по пътя Плевен - Обнова"}
{"url": "https://www.24chasa.bg/novini/article/7558803", "text": "Повелителят на Антарктида проф. Христо Пимпирев е ръководител на всички 27 научни експедиции под български флаг до ледения континент. Роден е през 1953 г. в София, от 1994-а е доцент, а вече 14 години е професор по геология в Софийския университет. Пимпирев е сред учредителите на Българския антарктически институт и е директор на Националния център за полярни изследвания. Той е и първият българин, развял българското знаме на Южния полюс. Автор е на десетки книги, преподава в най-големия ВУЗ у нас. Носител е на орден \"Кирил и Методий\" и на няколко международни награди. В предаването  той разказа, че идеята за експедиция в Антарктида е именно негова. „Ние за първи път кръстихме географски наименования там с български имена. Планината Софийски университет с връх Св. Климент Охридски”, каза проф. Пимпирев. Пимпирев връх на остров Александър, Пимпирев ледник и Пимпирев бряг на остров Ливингстън и в архипелага Южни Шетландски острови носят неговото име. Казва, че докато е жив и може, би се върнал отново на Антарктида. „Тя за мен е втора роднина”, допълва той.", "date": "2019.07.14", "title": "Проф. Христо Пимпирев: Антарктида за мен е\nвтора родина"}
{"url": "https://www.24chasa.bg/novini/article/7558791", "text": "Бившият централен защитник на футболен клуб “Берое” (Стара Загора) от средата на 60-те Георги Матев загина при пожар в дома си. 73-годишният мъж обгорял в леглото си, докато спял. Апартаментът му на 10-ия етаж в старозагорския кв. “Казански” избухнал в пламъци в неделя сутринта около 4,20 ч. Сигналът е подаден от жени, които били на балкона на последния етаж. Те забелязали случайно пламъците под тях и това предотвратило още по-голяма трагедия. След като се обадили по телефона, те хукнали по етажите, за да събудят хората. На място пристигнали два противопожарни автомобила, които започнали веднага да гасят. Въпреки намесата на огнеборците два апартамента - на 10-ия и на 11-ия етаж, са напълно унищожени. Жилището под тях на деветия етаж е наводнено при гасенето. По-късно, вече при разчистването на изгорелия апартамент бил намерен овъглен трупът на футболиста ветеран. Предполага се, че той се е задушил от дима в съня си, преди да обгори. На горния етаж не живеел никой, тъй като собствениците на апартамента били на гурбет в чужбина. Само преди години те правили ремонт на жилището си, сега всичко е унищожено, споделиха техни близки. Съотборници на загиналия Георги Матев си спомнят, че като юноша той бил сред най-големите надежди на местния футбол, но по-късно не се наложил и почти не е играл при мъжете на “Берое”. Бил женен за счетоводителка в клуба, с която по-късно се развели. Напоследък Георги, известен в квартала с прозвището Рошавия, живеел самотно като клошар и злоупотребявал с чашката. В апартамента му, откъдето се предполага, че тръгнал пожарът, дори нямало ток и вода - те били спрени заради неплатени сметки. Като най-вероятна засега се смята версията, че пожарът тръгнал от фас или запалена свещ, с каквато си светел бившият футболист. При него имало купища стари вестници, които дълго време са тлеели, преди да се запалят, но възрастният мъж бил заспал или пиян и не усетил опасността.", "date": "2019.07.14", "title": "Бившият централен  защитник на “Берое” Рошавия изгоря при пожар в дома си (Обзор)"}
{"url": "https://www.24chasa.bg/novini/article/7558564", "text": "Млада жена е с множество наранявания, след като е била нападната от питбул в столичния квартал \"Бояна\". С по-леки травми са двамата мъже, които са обучители на животното. На мястото има полицейски екипи, предаде  Пострадалата жена е собственик на кучето. Тя взела питбул от приют, за да го отглежда. За възпитанието на животното са се грижили двама мъже. В ранния следобед в неделя питбулът е нападнал първо жената, която е с множество рани и травми по тялото. Двамата обучители са се опитали да й помогнат, но и те са били нападнати от животното. В момента питбулът е в района на инцидента, има и екипи на СДВР. Чакат се екипи на \"Екоравновесие\", които да приберат кучето. Води се разследване.", "date": "2019.07.14", "title": "Питбул нападна млада жена в София, рани още двама"}
{"url": "https://www.24chasa.bg/novini/article/7558567", "text": "БСП е против плащане накуп на сделката за американските изтребители, която се очертава да е повече от 2% от брутния вътрешен продукт. От БСП се опасяват това да не е за сметка на недофинансирани сектори като здравеопазване, образование, социална политика. Окончателно позицията си партията ще заяви във вторник след Националния съвет по сигурност в БСП. По другата гореща тема – Мая Манолова ли ще бъде кандидатът на БСП за кмет на София, Нинова каза, че ще изчакат тя да реши дали иска да се включи в изборите и тогава ще коментира. Конференцията за номиниране на кандидат за кмет от червените е на 1 септември. По отношение на машинното гласуване БСП остават на позицията, че то трябва да остане иначе се отнемат демократични права на избирателите. „Смятам че го правят с цел да манипулират изборите, защото машините не могат да подправят протоколи, да вписват мъртви души. Разбира се, ние ще си правим нашите предложения такива, каквито сме правили досега като алтернатива. Искаме изчистване на списъците от мъртвите души, да се гарантира видеонаблюдение, да остане машинното гласуване и редица други предложения, които сме правили по Изборния кодекс, ще ги направим отново. И се надяваме този път да бъдем чути и да бъдат приети. Това ще бъде гаранция за едни демократични избори. Ако отново отхвърлят отново списъците с мъртви души, е ясно за какво се готвят на есен“, каза председателят на БСП Корнелия Нинова. Темите председателят на БСП Корнелия Нинова коментира в Шумен, където се проведе изнесено заседание на Изпълнителното бюро на партията.", "date": "2019.07.14", "title": "БСП са против плащането накуп на сделката за американските изтребители"}
{"url": "https://www.24chasa.bg/novini/article/7558638", "text": "Учени от Нюйоркския университет откриха първото морфологично свидетелство, че древни представители на Хомо сапиенс са се кръстосвали с други видове примати, съобщи Физ.орг. Специалистите фокусирали вниманието си върху долен кътник с три корена, открит сред тленните останки на архаичен човек, който живял преди 160 хиляди години в Китай. Става въпрос за рядък анатомичен признак, който обикновено се среща у представители на съвременни азиатски популации хора. По-рано се смяташе, че той се е появил, след като прародители на съвременния човек напуснали Африка. Откриването му във вкаменелости обаче навежда на мисълта, че е възникнал далеч по-рано - у денисовците, които живеели в Евразия още преди появата на Хомо сапиенс, предаде БТА. За денисовците - изчезнал вид или подвид древни хора, се знае въз основа на вкаменелости, които бяха открити в Денисовата пещера в Алтай. Наскоро бе установено, че денисовци и неандерталци вероятно са се кръстосвали помежду си и са имали общо потомство. Известно е, че прародители на съвременния човек напуснали Африка преди по-малко от 100 хиляди години и се заселили в Евразия. Понякога те се кръстосвали с други видове от рода Хомо - неандерталци и денисовци. Това довело до интрогресия на неандерталоподобна и денисоподобна ДНК в генома на Хомо сапиенс.", "date": "2019.07.14", "title": "Древните представители на Хомо сапиенс са се кръстосвали с други видове примати"}
{"url": "https://www.24chasa.bg/novini/article/7558644", "text": "Френската полиция използва сълзотворен газ, за да разпръсне протестиращи по парижкия булевард Шанз-Елизе. Няколко часа по-рано по него премина традиционният военен парад по случай националния празник на Франция пред погледа на президента Еманюел Макрон и други европейски лидери, предаде Ройтерс. Веднага след края на парада централният булевард на френската столица отново бе отворен за движение, но неколкостотин демонстранти от движението на \"жълтите жилетки\" се опитаха да го окупират, предаде БТА. Кадри на телевизия \"Бе Еф Ем\" показват полицаи, използващи сълзотворен газ, за да разпръснат протестиращите, някои от които с качулки. Демонстрантите се опитаха да блокират булеварда с метални барикади, контейнери за смет и други отломки, хвърляха предмети по полицаите с освирквания и запалиха кошче за боклук. По-рано източници от полицията и съда съобщиха, че близо до Шанз-Елизе са задържани 152 представители на \"жълтите жилетки\" и някои техни лидери за опит да проведат протест.", "date": "2019.07.14", "title": "Полицията разпръсна демонстранти по Шанз-Елизе със сълзотворен газ (Снимки, видео)"}
{"url": "https://www.24chasa.bg/novini/article/7558657", "text": "За повече от 5 часа части на Ню Йорк потънаха в мрак, предаде  . Предполага се, че пожар в трафопост е причина за прекъсването на електричеството. Аварията засегна над 73 хиляди потребители. В тъмнина потъна и Бродуей. Така изглеждаше отвисоко \"градът, който никога не спи\". Аварията стана 10 минути преди 19 часа местно време. Без ток останаха районите от Манхатън до летище \"Ла Гуардия\". Много хора се оказаха блокирани в асансьори. Няколко метростанции също спряха да работят. Емблематичните билбордове на \"Таймс скуеър\" угаснаха. Светофарите спряха. Минувачи се опитаха сами да регулират трафика. Мракът не попречи на театрални трупи и музиканти да продължат представленията си на открито. Но все пак имаше и разочаровани. Дженифър Лопес не успя да довърши концерта си. От социалните мрежи тя се извини на почитателите си и увери, че ще има нова дата за спектакъла. Възстановяването на електричеството беше посрещнато с бурни аплодисменти от хората по улиците. По ирония на съдбата спирането на тока съвпадна с 42-ата годишнина от голямата авария, оставила милиони нюйоркчани без ток за 48 часа. Заради големи аварии Ню Йорк е потъвал в мрак също през 1965 и през 2003 година.", "date": "2019.07.14", "title": "Авария остави без ток 40 000 души в Ню Йорк (Снимки)"}
{"url": "https://www.24chasa.bg/novini/article/7558696", "text": "През последните дни полуостров Халкидики се възстановява след смъртоносната буря. Въпреки прогнозите за още валежи, туристите не се отказват от почивка на Беломорието, разказва  След бурята в Северна Гърция такава имаше и в западната част. Там десетки хора бяха евакуирани от магистрала, защото се стигна до наводнения. 1000 души пък бяха евакуирани с помощта на пожарникари от хотел. „Първия ден имаше голям проблем. Сутринта след бурята всичко беше изключено - нямаше вода, нямаше електричество. Туристите бяха изплашени и много от тях започнаха да си тръгват. Това беше лош сигнал. Много коли бяха на улицата, затрупани с дървета, но след това повечето от околностите започнаха да се възстановяват. Електричеството се върна, водата също, но бавно. И тук, в тази сграда, нямаше ток. Те се опитаха да го решат, но имаше толкова много други райони с толкова много проблеми. Първия ден беше шокиращ, много хора започнаха да си тръгват още сутринта, но тези, които останаха – останаха. Те няма да се върнат назад”, разказва Таня. „Създадоха се проблеми. Първата вечер мислехме, че положението е фатално, но всички държавни служби бяха тук, помогнаха ни. Общината, държавата, пожарната, полицията, така че за два дена щетите да бъдат възстановени 90%. Животът се връща към нормалния си ритъм и сезонът продължава”, допълва Танос Тубакис. Костас се разхожда край морето. За многото си години никога не е виждал подобно бедствие. Всичко се изпочупи - столове, маси, къщи, голяма катастрофа. Сега пак ще дойде, днес или утре, но не знам дали ще е толкова силно. Притеснени сме”, казва той. „Вярвам, че до понеделник, когато ще работят всички институции, всичко да бъде възстановено. Както виждате всички паркове са изчистени от опасните остатъци от бурята. Остана само малка част - в тези заведения, където бяха регистрирани найголемите щети, но и там ще бъде възстановено”, казва Танос Тубакис. „Ако се случи пак, ние имаме войска от Атина, която е изпратена от правителството. Ние сме по-подготвени. Можем да кажем, че сега имаме повече сили. Ние не можем да защитим къщите, баровете или таверните на плажа. Това е невъзможно. Но сме по-подготвени да бъдем по-бързи в случай, че нещо подобно се случи”, допълва Таня. А живеещите край Созополис още дълго ще възстановяват къщите си разрушени от бурята. Там тя отнесе цели покриви и изпочупи стъклата на прозорците. Всички къщи се нуждаят от основен ремонт. Земеделската продукция в оранжериите е унищожена напълно. Ресторантьор разказа как негова клиентка е била ранена от вилица, която се е забила в рамото й. Тя е донесена от бурята от съседно заведение.", "date": "2019.07.14", "title": "Туристите не се отказват от почивка в Халкидики, но дълго ще помнят бедствието"}
{"url": "https://www.24chasa.bg/novini/article/7558711", "text": "28-годишна учителка от САЩ получи минимална присъда, след като призна, че е блудствала с малолетен ученик, с когото е правила секс пред учите на друго дете, съобщава изданието The Arizona Republic. Бившата преподавателка от Аризона Бретани Замора бе осъдена на 20 години затвор в петък, когато се призна за виновна и заяви, че  , предаде  \"Аз съм добър и истински човек, който направи грешка и съжалявам дълбоко,\" заяви Замора, преди да бъде осъдена. \"Живях живота си уважавайки и опитвайки се да се подчинявам на всеки закон. Не съм заплаха за обществото по никакъв начин\", каза още тя и се извини на всички потърпевши от действията ѝ. 28-годишната жена, която бе арестувана през март миналата година, след като ужасените родители на нейната жертва установили, че го е бомбардирала с неприлични сексуални съобщения, може би е подготвяла и други деца за свои следващи жертви, заявиха от прокуратурата. Според обвинението, освен 13-годишното момче, с което неколкократно е правила секс, тя е „ухажвала и други деца, изпращайки им свои голи снимки\". Това е описано в полицейски доклад, представен по време на делото във Върховния съд на окръг Марикопа, щата Аризона. Сред доказателствата, събрани от полицията, присъстват и бележките, които директорът на Академията, в която Замора преподавала, е водил по време на разговорите си с ученици, получавали намеци от учителката. Там се казва, че преподавателката примамвала учениците с ласкави думи, със сексуален подтекст и ги привиквала след часовете при нея. Един ученик разказал, че Замора била твърде близка с децата в класа си. Тя участвала в живота им дори извън училището, като посещавала състезания, футболни мачове, концерти и всякаква друга извънкласна дейност. Издадената присъда се превърна в кулминацията на сензационния случай, който привлече международното внимание.", "date": "2019.07.14", "title": "Осъдиха учителката, правила секс с 13-годишен пред негов съученик (Видео)"}
{"url": "https://www.24chasa.bg/novini/article/7558504", "text": "Пети блок на АЕЦ \"Козлодуй\" е включен в ранния следобед в енергийната система на страната, съобщиха от централата, цитирани от  Това стана след проведени вчера и днес финални изпитания на блока, след планов годишен ремонт и модернизацията му за работа при повишена мощност от 104 процента в различни режими. Подобна програма за изпитания бе извършена и за Шести блок на централата преди две години.", "date": "2019.07.14", "title": "Пети блок на АЕЦ \"Козлодуй\" е включен в енергийната система"}
{"url": "https://www.24chasa.bg/novini/article/7558506", "text": "Египетските власти разрешиха отново достъпа за туристи до две пирамиди в Дашур, южно от Кайро, и представиха саркофази, в някои от които са съхранени мумии, съобщиха световните информационни агенции. \"Пирамида, построена за фараона Снофру, основателя на IV фараонска династия, и съседна пирамида станаха достъпни за посетители за пръв път от 1965 г. - заяви египетският министър по въпросите на паметниците на културата Халед ел Анани. - В Дашур археолози попаднаха на редица саркофази от камък, глина и дърво. В някои от тях има мумии, които са в добро състояние.\" Обектът Дашур, на 1 час път с автомобил от Кайро, се намира на западния бряг на река Нил и включва няколко пирамиди, предаде БТА. \"Освен това край пирамидата на Аменемхет II бе открита древна стена, дълга 60 метра\", отбеляза министърът. Недалеч от мястото на разкопките бяха открити погребални маски и сечива за дялане на камъни. Тези находки датират от 750 - 332 г. пр. Христа.", "date": "2019.07.14", "title": "Египет разреши достъпа за туристи до две пирамиди в Дашур"}
{"url": "https://www.24chasa.bg/novini/article/7558508", "text": "Двама изтъкнати лидери на протестното движение на \"жълтите жилетки\" са сред 152-та арестувани днес, когато се чества националният празник на Франция, предаде ДПА. Парижката прокуратура потвърди, че сред задържаните са известните протестиращи Жером Родригес и Максим Никол. Те са задържани за разпит по подозрение в организиране на незаконна демонстрация, предаде БТА. Полицията посочи, че 152-ма души са арестувани в града за нарушения като провеждане на протести, без да бъдат информирани властите, вандализъм, нападение на официални представители и носене на оръжие.", "date": "2019.07.14", "title": "Арестуваха две високопоставени \"жълти жилетки\" навръх националния празник на Франция"}
{"url": "https://www.24chasa.bg/novini/article/7558511", "text": "Близо 1000 души се събраха в централната част на Москва днес с искания опозиционни кандидати да бъдат включени в изборите за градския парламент на Москва през септември, предаде Асошиейтед прес. Проявата бе обявена като среща между опозиционни лидери и техни избиратели, след като подписи, събрани за няколко кандидати, не бяха признати от избирателната комисия на Москва, предаде БТА. Демонстрантите днес скандираха лозунги като \"Ние сме властта тук\" и \"Путин е крадец\". Алексей Навални, най-прочутият руски опозиционер, все още не е пристигнал на събитието, което не е разрешено от властите. Иля Яшин, един от кандидатите , подписи за който бяха отхвърлени от комисията, призова демонстрантите да поемат с него към кметството, за да заявят предизборните си искания. Засега няма съобщения за арести.", "date": "2019.07.14", "title": "Протести в Москва след изключването на опозицията от изборите за градски парламент"}
{"url": "https://www.24chasa.bg/novini/article/7558515", "text": "Турция ще продължи да извършва сондажи за находища на газ във водите край Кипър, ако кипърското гръцко правителство не приеме предложението за сътрудничество на кипърските турци, обяви днес турският външен министър Мевлют Чавушоглу, цитиран от Ройтерс. Чавушоглу посочи, че предложението на кипърския турски лидер Мустафа Акънджъ двете общности на разделения остров да си сътрудничат при сондажите и експлоатирането на залежите на газ може да допринесе за стабилност и мир в Източното Средиземноморие, предаде БТА. Напрежението в региона в последно време се увеличи, след като Турция отправи призив енергийните фирми да не работят с кипърското гръцко правителство и изпрати два сондажни кораба. През юни кипърските гръцки власти издадоха заповеди за арести за членовете на екипажа на турския сондажен кораб \"Фатих\". Чавушоглу посочи днес, че докато кипърските гърци приемат предложенията на Акънджъ за работа с кипърските турци, Турция ще продължи операциите \"с решителност и без промяна\" в районите, в които кипърските турски власти са й предоставили лиценз за работа. Турският кораб \"Фатих\" през май започна проучвания край западните брегове на Кипър, а вторият кораб \"Явуз\" пристигна тази седмица край полуостров Карпасия и се очаква да започне скоро сондажи. Турция твърди, че е получила лиценз за проучванията от Севернокипърската турска република (призната единствено от Турция - бел. ред.)", "date": "2019.07.14", "title": "Чавушоглу: Турция ще продължи да извършва сондажи за газ край Кипър"}
{"url": "https://www.24chasa.bg/novini/article/7558518", "text": "Десетки хиляди жители на Хонконг се събраха в предградието Ша Тин днес за протестна акция срещу подхода на правителството към спорния закон за екстрадицията, предадоха световните агенции, цитирани от БТА. Според организаторите демонстрацията е привлякла 115 000 участници, макар полицията да съобщава по-скромния брой от 28 000, отбелязва ТАСС. Полицаи, екипирани за борба с безредици, влязоха в сблъсъци с някои протестиращи, които използваха метални бариери и други предмети, за да блокират улиците. Силите на реда няколко пъти използваха лютив спрей срещу активисти, които хвърляха срещу полицейските части пътни конуси и бутилки, допълва Ройтерс. Демонстрациите днес се проведоха в Ша Тин - град, разположен между остров Хонконг и границата с Китай, изнасяйки се от сърцето на финансовия център към близките предградия. Хонконг се върна под управлението на Китай през 1997 г. с формулата \"една държава, две системи\", гарантираща на жителите на острова за 50 години свободи, каквито няма в континенталната част на страната, включително право на протести и независимо правосъдие. Пекин отрича да се намесва в работите на Хонконг, но мнозина жители на острова са разтревожени от това, което определят като подкопаване на тези свободи и непрекъснат стремеж към контрол от материка. Главният администратор на територията Кари Лам обяви спорния законопроект за \"мъртъв\", но критиците й заявяват, че ще се задоволят единствено с официалното оттегляне на документа.", "date": "2019.07.14", "title": "Отделни сблъсъци избухнаха при днешните протести в Хонконг (Снимки)"}
{"url": "https://www.24chasa.bg/novini/article/7558528", "text": "Старозагорският окръжен съд ще наложи утре, понеделник, постоянна мярка за неотклонение на 40-годишния Стоян Владев от Казанлък, обвинен, че се е съвкуплявал с биологичната си дъщеря в продължение на 3 години. Сега момичето е на 13 години. Прокуратурата ще поиска от съда тази мярка да бъде най-тежката - задържане под стража. В момента Владев е в ареста за 72 часа, които изтичат в 14 часа в понеделник. Това задържане му бе наложена в петък от Районната прокуратура в Казанлък, която първоначално пое разследването. Тя го обвини по член 151 от Наказателния кодекс, по който, ако бъде признат за виновен, мъжът може да бъде лишен от свобода за срок до 8 години. В хода на разследването обаче станало ясно, че бащата понякога използвал и сила, за да принуди ненавършилата 14-години девойка да се съвкуплява с него. Юристи обясниха, че това прави деянието по-тежко, което наложило в събота делото да бъде поето от Окръжната прокуратура в Стара Загора. При новите обстоятелства най-вероятно Стоян Владев ще бъде обвинен по член от Наказателния кодекс, който може да му донесе затвор между 10 и 20 години, ако бъде признат за виновен по него от съда. Сигнал за престъплението в полицията в Казанлък подала майката на момиченцето. Тя и биологичният бащата на детето живеели преди време на семейни начала, но се разделили. Стоян бил признал бащинството си над момиченцето и заради това имал право да бъде заедно с малката през почивните дни. Какво е правил с нея през това време тепърва ще се изяснява в подробности, но порасналата вече тийнейджърка усетила, че това не е детска игра, както го представял баща й. Споделила с майка си, на която й трябвало малко време, за да се освести от чутото и да го осъзнае, преди да съобщи в полицията. Родителите на насилваното момиченце са музиканти. Стоян, който има висше музикално образование от академията в Пловдив, дори за кратко преподавал музика в казанлъшко училище. Познат е обаче повече като ресторантски музикант - свирел на йоника, а майката на детето била певица. Преди време двамата имали общи участия в музикални програми.", "date": "2019.07.14", "title": "Прокуратурата измени обвинението към  музиканта, насилвал дъщеря си, в по-тежко"}
{"url": "https://www.24chasa.bg/novini/article/7558544", "text": "Пловдивското село Белозем е под вода, след като днес беше залято от порой. Десетки дворове и улици са наводнени, хората са изумени от голямото количество вода, което се изляло за кратко време. Във фейсбук групата Белозем/ Belozem бяха публикувани снимки от бедствието. Дъжд с гръмотевици имаше днес и в Пловдив.", "date": "2019.07.14", "title": "Порой удави пловдивско село (Снимки)"}
{"url": "https://www.24chasa.bg/novini/article/7558541", "text": "Бившият централен защитник на футболен клуб \"Берое\" /Стара Загора/ от средата на шейсетте години Георги Петров Матев, на 73 години, е загиналият при  , научи \"24 часа\" от съседи. Мъжът обгорял в леглото си, докато спял. Апартаментът му, обхванат от огъня, е на десетия етаж в 15-етажния блок. Сигнал за пожара бил подаден на телефон 112 към 4,20 часа сутринта в неделя. Жени, които били на балкона на последния етаж, случайно забелязали пламъците под тях и това предотвратило още по-голяма трагедия. След като се обадили по телефона, те хукнали по етажите, за да събуждат хората. На място пристигнали 2 противопожарни автомобила, които започнали веднага да гасят. Въпреки намесата на огнеборците, два апартамента - на десетия и на единайстия етаж, са напълно унищожени, жилището под тях на деветия етаж е наводнено при гасенето. По-късно, вече при разчистването на изгорелия апартамент, бил намерен овъглен трупът на футболиста-ветеран. Предполага се, че той се е задушил от дима в съня си, преди да обгори. На горния етаж не живеел никой, тъй като собствениците на апартамента били на гурбет в чужбина. Само преди години те правили ремонт на жилището си, сега всичко е унищожено, споделиха техни близки. Съотборници на загиналия Георги Матев си спомнят, че като юноша той бил сред най-големите надежди на местния футбол, но по-късно не се наложил и почти не е играл при мъжете на \"Берое\". Бил женен за счетоводителка в клуба, с която по-късно се развели. Напоследък Георги, известен в квартала с прозвището Рошавия, живеел самотно като клошар и злоупотребявал с чашката. В апартамента му, откъдето се предполага, че тръгнал пожарът, дори нямало ток и вода - те били изключени заради неплатени сметки. Като най-вероятна засега се смята версията, че пожарът тръгнал от фас или от запалена свещ, с каквато си светел бившият футболист. При него имало купища стари вестници, които дълго време са тлели, преди да се запалят, но възрастният мъж бил заспал или пиян и не усетил опасността.", "date": "2019.07.14", "title": "Бивш футболист на \"Берое\" е загиналият при пожара тази сутрин в Стара Загора"}
{"url": "https://www.24chasa.bg/novini/article/7558729", "text": "Осемгодишно момче и 43-годишния му баща са   Те са откарани в разградската болница, съобщи говорителят на Областната дирекция на МВР Илияна Георгиева. Детето е в кома, вкарано е по спешност за операция. Баща му е със счупена ключица и охлузвания, контактен е. Данни за загиналите все още няма, уточняват от полицията, цитирани от БТА. Тежката катастрофа затвори главния път Разград - Русе, в участъка между селата Осенец и Езерче. Сигналът за пътно-транспортното произшествие е получен в 16 часа на тел.112. По първоначални данни са се ударили товарен камион и лек автомобил с румънска регистрация. Влекачът с прикачено полуремарке, управляван от 23-годишен мъж от Търговище се е движел от Русе към Разград. Румънският автомобил е пътувал в обратната посока, към Русе.", "date": "2019.07.14", "title": "8-годишно е пострадалото дете при катастрофата край Разград, в кома е"}
{"url": "https://www.24chasa.bg/novini/article/7558733", "text": "Баща е убил сина си край село Козаново, Асеновградско днес преди обед. Двамата били на вилата си край селото, където имали нива и вечерта пийнали. Избухнал скандал , сбили се , по-възрастният мъж нападнал по-младия с нож. Пробол го смъртоносно, а по-късно е задържан от полицията, предаде  На място работи група криминалисти, които разследват случая. Според местни хора синът е бил психически неуравновесен и често вдигал скандали на родителите си. Случаят се наблюдава от Окръжна прокуратура.", "date": "2019.07.14", "title": "Баща наръга смъртоносно сина си на нива край Асеновград"}
{"url": "https://www.24chasa.bg/novini/article/7558727", "text": "Турският президент Реджеп Тайип Ердоган окачестви днес споразумението с Русия за доставка на руските зенитно-ракетни системи С-400 като най-важното споразумение в съвременната история на страната, предаде ТАСС, цитирана от БТА. С купуването на системите С-400 Турция не се подготвя за война. Системите за противовъздушна отбрана са необходими за осигуряването на мир и сигурност в нашата страна. Другите стъпки, които предприемаме, имат за цел подобряване на нашите отбранителни възможности, каза Ердоган, цитиран от интернет портала Хабертюрк. Той добави, че контролът над системите С-400 \"ще бъде изцяло в ръцете на турските въоръжени сили\".", "date": "2019.07.14", "title": "Ердоган: Споразумението с Русия за системите С-400 е най-важното в история ни"}
{"url": "https://www.24chasa.bg/novini/article/7558488", "text": "Полицията в Истанбул задържа четирима души, заподозрени в участие в търговия с органи, съобщи турската телевизия НТВ. Лицата са задържани след операция на полицейски екипи от Отдела за борба с трафика на хора и търговията с органи, предаде БТА. Задържаните са обвинени в \"търговия с органи\" и \"фалшифициране на документи\". Сред четиримата арестувани има турски граждани, един поданик на Йордания и ливанска гражданка.", "date": "2019.07.14", "title": "Задържаха четирима, заподозрени в търговия с органи, в Истанбул"}
{"url": "https://www.24chasa.bg/novini/article/7558499", "text": "Тежка катастрофа е станала на главния път Разград - Русе, в участъка между селата Осенец и Езерче, съобщиха от Областната дирекция на МВР, цитирани от БТА. Сигналът за произшествието е получен към 16 часа на тел.112. По първоначални данни са се ударили товарен камион и лек автомобил с румънска регистрация. Информацията до момента е за двама загинали, едно дете в тежко състояние и още един пострадал - четиримата са от лекия автомобил. В момента се извършва оглед на местопроизшествието. Пътят е временно затворен. Обходният маршрут за превозните средства е Разград - Дряновец - Сеново - Вятово - Писанец.", "date": "2019.07.14", "title": "Тежка катастрофа затвори пътя Разград – Русе, двама са загинали, дете е в тежко състояние (Обновена)"}
{"url": "https://www.24chasa.bg/novini/article/7558478", "text": "Шофьорите да се движат с повишено внимание по път I-7 Мокрен - пътен възел \"Петолъчката\", при разклона за Пъдарево, поради ПТП, съобщиха от пресцентъра на АПИ. Трафикът се регулира от \"Пътна полиция\".                                                                                                                                                                                                                                                                                                                       ", "date": "2019.07.14", "title": "Катастрофа на \"Петолъчката\" при разклона за Пъдарево"}
{"url": "https://www.24chasa.bg/novini/article/7558481", "text": "Полицаи иззели озвучителна уредба на мъж от Вършец, тормозел съседите си със силна музика. На 13.07.2019 г. в ранния следобед пияният К.С.Т. от курортния град си устроил джамбуре на двора. Около 14:05 ч. дежурен авто-патрул при РУ Вършец получава сигнал за нарушаване на тишината и спокойствието на жителите и гостите на гр. Вършец. Недпустимо Силните децибели огласяли не само дома му на ул. «Четвърта», но и целия квартал. На място полицаите установяват лицето К. С. Т. във видимо нетрезво състояние, който пуска силна музика. На заповедите да спре купонджията заявил, че мощната тон колона марка «Laney” си е негова собственост. На нарушителя на наредба №1 , приета от Общинския съвет, са връчени акт и протокол за предупреждение. Тон колоната е иззета с акта и предадена на община Вършец. По случая е образувана преписка. Припомняме, че със заповед кметът на община Вършец Иван Лазаров забрани озвучаването на открити площадки, в зоните и териториите, предназначени за жилищно строителство за времето от 14 до 16 часа и вечер от 22 до 6 часа сутринта. Разпореждането е позовано на основание Закона за местното самоуправление и местната администрация. Крайната мярка се наложи, заради зачестилите във Вършец сватби и тържества на открито. Силната музика пречи на многобройните почиващи в курортния град, смятат от кметската управа", "date": "2019.07.14", "title": "Иззеха уредбата на мъж, тормозел със силна музика съседи във Вършец"}
{"url": "https://www.24chasa.bg/novini/article/7558116", "text": "Британският де факто вицепремиер Дейвид Лидингтън ще присъства на традиционния парад на 14 юли в Париж, представлявайки шефа на правителството Тереза Мей, съобщават Франс прес и БТА, като се позова на говорител на британското правителство. Тереза Мей, която ще отстъпи поста на наследника си на 24 юли, няма да пътува до Франция. Засега причината за решението не се съобщава. Вчера британският премиер Тереза Мей отправи отправи завуалирана критика към консерватора - фаворит за неин приемник Борис Джонсън. Макар че не го спомена по име, в интервю за в. \"Дейли мейл\" тя заяви, че в работата на премиера е важна не властта, а служенето на обществото. \"Прекалено често тези, които го възприемат като позиция с власт, мислят само за себе си, а не за хората, на които служат. Има реална разлика\", каза Мей. Тя добави, че е малко вероятно нейният наследник да успее да убеди ЕС да направи повече отстъпки за Брекзит.", "date": "2019.07.14", "title": "Тереза Мей пропуска парада в Париж днес"}
{"url": "https://www.24chasa.bg/novini/article/7558126", "text": "На връх Мусала падна юлски сняг. Количеството е достатъчно голямо, за да бъде направен снежен човек. Необичайното време изненада десетки хора, а в социалните мрежи се появиха доста забавни коментари, предава  Лошото време обхвана цяла България. Оранжев и жълт код за обилни валежи са обявени в цялата страна, с изключение на Добрич и Силистра. Очаква се количеството дъжд да надхвърли 50 литра на квадратен метър в Западна, Централна и Южна България. Най-много валежи ще има в планините.", "date": "2019.07.14", "title": "Сняг на Мусала през юли (Снимки)"}
{"url": "https://www.24chasa.bg/novini/article/7558123", "text": "Германският всекидневник \"Франкфуртер алгемайне цайтунг\" коментира, че германската канцлерка Ангела Меркел реагира много професионално на информациите в медиите след трите пристъпа на треперене на публични събития, предаде ДПА. Тя се занимава се с работата си. Няма нищо, което да сочи, че й е по-трудно да се справя със задълженията си, отколкото при нормални обстоятелства, посочва изданието. Произнася речи както обикновено, пътува както обикновено и е нападана от опонентите си както обикновено. Върши си работата - при затворени врати, а също и публично. Тя е изцяло пред погледа на обществеността. Някои хора нямат толкова срещи за една година, колкото канцлерката имаше за една седмица, пише \"Франкфуртер алгемайне цайтунг\". С треперене или без канцлерката не е отменила нито една среща. Казва, че е добре. Също така обаче не пренебрегва треперенето, нито притесненията на много граждани за него, допълва всекидневникът. Меркел предлага обяснение. Това изглежда лесно, но всъщност е трудно. То е особено трудно за хората с голяма власт. Колкото по-силни трябва да бъдат тези хора, толкова по-видими стават слабостите им, пише изданието. Меркел каза, че втория и третия път е треперила от притеснение, че може отново да се разтрепери. Това си е подвиг, коментира \"Франкфуртер алгемайне цайтунг\". Меркел показа сила да говори за слабостта - колкото се може по-малко, но колкото е необходимо, допълва изданието. По-рано тази седмица Меркел заяви, че е в добро здравословно състояние след пореден пристъп на треперене при посрещането на финландския премиер Анти Рине пред канцлерството в Берлин. Притесненията за здравето на Меркел започнаха в средата на юни след подобен пристъп на треперене на срещата с украинския президент Володимир Зеленски в Берлин. Няколко дни по-късно Меркел пак бе забелязана да трепери до президента Франк-Валтер Щайнмайер на официално събитие.", "date": "2019.07.14", "title": "Немски вестник: С треперене или без Меркел не е отменила нито една среща"}
{"url": "https://www.24chasa.bg/novini/article/7558156", "text": "За две катастрофи с пострадали в петък вечерта съобщава полицейският бюлетин на ОДМВР-Разград днес. 10-годишно дете от град Исперих пострада при пътно-транспортно произшествие в село Китанчево. Сигналът за инцидента е подаден около 18.30 часа на 12 юли. 34-годишен водач на лек автомобил „Опел Астра“ блъска внезапно излязлото на пътното платно малолетно момиче. Шофьорът спира, взема пострадалото дете и го откарва във ФСМП-Исперих, където е установено, че момичето е с фрактура на левия крак и охлузни рани по тялото, без опасност за живота. Пробата за употреба на алкохол на водача е отрицателна. Съставен му е акт по Закона за движение по пътищата. По случая е образувано досъдебно производство. Мотоциклетист пък е пострадал след като лек автомобил му отнема предимството на главен път Русе-Варна. Около 20.30 часа на 12 юли „Волво“, шофирано от 55-годишен мъж от град Цар Калоян, на Т-образно кръстовище предприема забранен завой наляво и отнема предимството на движещия се по главния път мотоциклет „Сузуки“, управляван от 24-годишен мъж от Русе. Пострадалият моторист е откаран в МБАЛ-Разград с фрактура на лявата ръка, без опасност за живота. По случая е образувано досъдебно производство.", "date": "2019.07.14", "title": "10-годишно момиче пострада при катастрофа в Китанчево, край Цар Калоян блъснаха мотоциклетист"}
{"url": "https://www.24chasa.bg/novini/article/7558174", "text": "Отменени полети и изнервени туристи на Летище Бургас. Лошото време в региона попречи на нормалната дейност на аеропорта. Руски туристите са прекарали цялата нощ на летището и едва в 06:00 ч. сутринта са били настанени в различни хотели. Самолетът на „България Ер\" е трябвало да излети в 19:46 за Санкт Петербург, съобщава  От пресслужбата на Летище Бургас оправдаха отменения полет с това, че машината има техническа неизправност. Заради лошото време от 08:40 до 10:00 ч. бяха пренасочени седем самолета към Летище Варна.", "date": "2019.07.14", "title": "Отмениха полети на Летище Бургас заради лошото време (Видео)"}
{"url": "https://www.24chasa.bg/novini/article/7558163", "text": "Германската канцлерка Ангела Меркел пристигна в Париж да участието си в парада и официалната церемония по случай националния празник на Франция - Деня на щурмуването на Бастилията, предаде ДПА, цитирана от БТА. Меркел пристигна и зае мястото си на официалния подиум на площад \"Конкорд\" в 9:40 ч местно време и поздрави присъстващите френски официални лица, както и другите чуждестранни лидери, дошли специално за случая, включително белгийския премиер Шарл Мишел и председателя на Европейската комисия Жан-Клод Юнкер. Почетните гости за националния празник обикновено са настанени да седнат на зрителния подиум, но стават прави за изпълнението на френския национален химн и за приемане на поздрав от дефилиращите военни части, преминаващи пред подиума, отбелязва ДПА. Около 500 войници от общата френско-германска бригада ще участват този път в парада, наред с испански контингент, завръщащ се от участие в тренировъчната мисия на ЕС в Мали. Очаква се към френския президент Еманюел Макрон и германската канцлерка Ангела Меркел на подиума да се присъденият и държавни и правителствени ръководители от Белгия, Естония, Финландия, Холандия и Португалия.", "date": "2019.07.14", "title": "Меркел пристигна в Париж за националния празник на Франция (Снимки)"}
{"url": "https://www.24chasa.bg/novini/article/7558150", "text": "Шестима бегачи получиха наранявания, като трима от тях бяха прободени през последния ден от бягането пред бикове в рамките на фестивала Сан Фермин в Памплона, съобщиха Ройтерс и Асошиейтед прес, цитирани от БТА. Представител на Червения кръст заяви, че един бегач е прободен в крака, а други двама - в ръцете по време на осмото последно бягане пред бикове в рамките на тазгодишния фестивал Сан Фермин в Памплона. Шестимата бегачи са хоспитализирани. Шестте бика от фермата Миура, която отбеляза 53-ото си участие на фестивала, изминаха 850-метровото разстояние за 2 минути и 42 секунди. Сан Фермин е светецът-патрон на Навара. Фестивалът датира от края на 16-и век, макар корените му да са още по-стари, от времето, когато Испания приема християнството. Пускането на биковете става световноизвестно, когато Хемингуей го описва в романа си \"Фиеста\", публикуван през 1926 г. Фестивалът Сан Фермин в Памплона продължава девет дни и привлича около един милион посетители.", "date": "2019.07.14", "title": "Трима са прободените в последния ден от бягането пред бикове в Памплона (Снимки)"}
{"url": "https://www.24chasa.bg/novini/article/7558162", "text": "Русия е отказала да обсъжда с Япония въпроса за предаването на Токио на два от четирите южни Курилски острова в рамките на преговорите за сключване на мирен договор, съобщи днес агенция Киодо, цитирана от ТАСС и БТА. Цитирайки източник, близък до преговорния процес, агенцията съобщава, че една от причините за отказа на руската страна дори да обсъжда такава възможност, са опасенията на Москва, свързани с японско-американския военен съюз. Отказът бил обусловен и от опасения, че евентуален компромис с Япония по териториалния въпрос може да се отрази отрицателно на равнището на подкрепата за властта от страна на руското население, отбелязва Киодо.", "date": "2019.07.14", "title": "Русия отказала да преговаря за предаване на два Курилски острова на Япония"}
{"url": "https://www.24chasa.bg/novini/article/7558244", "text": "Пожар е бушувал в жилищен блок в Стара Загора. Огънят е избухнал тази нощ в 4:20 ч. на десетия етаж в жилищен блок в квартал „Казански”, съобщава  Пламъците са се прехвърлили и в жилището на 11 етаж. И двата апартамента са изгорели. В жилището на десетия е открито и овъглено тяло. В момента се установява кой е починалият. Пострадал от водата за гасенето на пожара е и апартаментът на деветия етаж.", "date": "2019.07.14", "title": "Една жертва след пожар в жилищен блок в Стара Загора"}
{"url": "https://www.24chasa.bg/novini/article/7558246", "text": "Политици и спортисти публикуваха снимки в социалните мрежи с хаштаг роднотоМоренеедемоде. Инициативата в подкрепа на български морски туризъм бързо набира популярност и само за броени дни редица популярни лица поставиха хаштагът на профилите си. Представители на политиката се присъединиха към кампанията, която започна актьорът и режисьор Ники Илиев. Фотоси от родното Черноморие качиха Александър Иванов, народен представител и Михаела Иванова, общински съветник в Столичен общински съвет. Михаела Иванова публикува фотос от Златни пясъци, с отличителния знак на начинанието. Александър Иванов сподели кадър от плаж „Градина“, Созопол и към него добави, че се чувства фантастично и #роднотоморенеедемоде. Станимир Христов, който е част от младежката структура на ГЕРБ, също качи в профила си снимка от българското Черноморие с текст „В подкрепа за българското черноморие,защото си е наше и трябва да го ценим! #роднотоморенеедемоде“. Популярни спортисти станаха част от кампанията, като споделиха кадри от почивките си по родното крайбрежие. Галин Димов, председател на Българската конфедерация по кикбокс се включи с кадри от морския бряг, придружени с послание „Направете и вие по една красива снимка на родното море. Да подкрепим инициативата. #роднотоморенеедемоде“. Президент на Българската федерация по бокс Красимир Инински, качи в социалната мрежа фотос, от който се разбира, че е в к.к. Слънчев бряг, а към него е добавил и отличителния знак на инициативата. Боксьорът Кубрат Пулев също се присъедини към инициативата. Той публикува снима от плаж в Свети влас. Към фотоса добави и текст „BULRAGIA is the best tourism destination all 4 season” и хаштага. Кампанията е подкрепена и от добре познати лица от малкия екран. В профила на водещият на Нова телевизия Богомил Грозев има снимка, от която се вижда, че той е на плаж в Приморско. На нея той позира с майстор-готвача Андре Токев и е добавил отличителният знак- #роднотоморенеедемоде. Начинанието, което показва красивото българско море набира скорост и освен известни личности много граждани се включват към инициативата за подкрепа на родния туризъм.", "date": "2019.07.14", "title": "Политици и спортисти също в подкрепа на #роднотоМоренеедемоде"}
{"url": "https://www.24chasa.bg/novini/article/7558211", "text": "НАСА публикува снимка на марсохода \"Кюриосити\", предаде ТАСС. Фотографията е направена от друг, орбитиращ около Червената планета апарат на НАСА - \"Марс рикънисънс орбитър\". Както уточнява сайтът Space.com, марсоходът бил заснет на 31 май. На снимката, направена с помощта на камерата с висока резолюция HIRISE, разработена от специалисти от университета на Аризона, се вижда малко ярко петно, предава БТА. Експерти от НАСА отбелязаха, че това е \"Кюриосити\", като отблясъкът от металната му повърхност е бил \"запечатан\" от \"Марс рикънисънс орбитър\". НАСА определи като голям успех заснемането на марсохода. За да може камерата да улови отблясъка от марсохода, бе нужно \"Марс рикънисънс орбитър\" и Слънцето да са в строго определено положение, поясниха от космическото ведомство. \"Кюриосити\" кацна на Марс на 6 август 2012 г., за да изследва кратера Гейл.", "date": "2019.07.14", "title": "НАСА публикува снимка на марсохода \"Кюриосити\", направена от марсианска орбита"}
{"url": "https://www.24chasa.bg/novini/article/7558074", "text": "Седми руски самолет с части от оборудването на руските зенитно-ракетни системи С-400 пристигна днес в турската военновъздушна база Мюртед в окръг Анкара, съобщи турското министерство на отбраната, цитирано от ТАСС и БТА. Доставките на руските ЗРС С-400 продължават. Седми самолет кацна днес в авиобазата Мюртед в окръг Анкара, се казва в изявление на министерството на отбраната. По-рано днес в авиобазата кацнаха други два самолета с части от руските системи, информира ТАСС. Доставките на руските зенитно-ракетни системи С-400 в Турция започнаха на 12 юли.", "date": "2019.07.14", "title": "В Турция доставиха три руски самолета с компоненти на С-400 (Обновена+снимки)"}
{"url": "https://www.24chasa.bg/novini/article/7558223", "text": "Камион, натоварен с 28 т пшеница, се е запалил в движение на главния път Русе - Свиленград, съобщиха от пожарната във Велико Търново. Инцидентът станал около 14,30 ч. в събота край град Килифарево.  Огънят лумнал заради техническа неизправност. Пожарът е унищожил външна гума, две въздушни възглавници и калник. Дошлите на място огнеборци спасили влекача и ремаркето, както и 28-те тона пшеница, натоварени в него.", "date": "2019.07.14", "title": "Камион с 28 т пшеница горя в прохода Хаинбоаз"}
{"url": "https://www.24chasa.bg/novini/article/7558256", "text": "Земетресение с магнитуд 7,3 бе регистрирано днес на територията на Индонезия, югоизточно от град Тернате на Молукския архипелаг в източната част на страната, съобщи Геологическата служба на САЩ, цитирана от Ройтерс. Епицентърът е около 170 км южно-югоизточно от Тернате, на дълбочина 10 км. Засега няма съобщения за пострадали и щети. Не е давана и тревога за цунами.", "date": "2019.07.14", "title": "Силно земетресение удари Индонезия"}
{"url": "https://www.24chasa.bg/novini/article/7558122", "text": "Турски гражданин, шофирал минибус, бе задържан в събота на граничен пункт между Сърбия и Хърватия, след като в превозното средство бяха намерени седем нелегални мигранти, предаде агенция Хина, цитирана от БТА. По време на редовна проверка на граничния пункт в нощта на петък срещу събота, полицаите открили, че минибусът, управляван от 43-годишен турски гражданин, има двойно дъно, където се укривали седем мигранти без документи. Хърватската полиция продължава разследването по случая, съобщи министерството на вътрешните работи.", "date": "2019.07.14", "title": "Задържаха турчин сръбско-хърватската граница, превозвал нелегални мигранти"}
{"url": "https://www.24chasa.bg/novini/article/7558289", "text": "Върховният представител по въпросите на външната политика и сигурността Федерика Могерини призовава Русия да отговори на сериозните опасения, свързани с разработването на ракетните наземни системи 9M729 и тяхната несъвместимост с договора за ракетите със среден обсег, съобщава  \"Сериозно сме загрижени за развитието на събитията около договора, който би могъл да приключи на 2-ри август. Следващите дни са и последната възможност за диалог и предприемане на необходимите мерки за запазването на този важен компонент от европейската архитектура за сигурност\", се казва в изявлението на службата за външна дейност. В него се добавя, че предвид силното напрежение, трябва да се внимава светът да не влезе в епоха на нова надпревара във въоръжаването. \"Насърчаваме Съединените щати и Русия да търсят по-нататъшно съкращаване на техните арсенали, като се отчита особената отговорност на Съединените щати, които имат ядрено оръжие\", се казва в документа.", "date": "2019.07.14", "title": "ЕС призова САЩ и Русия да се разберат за ракетите със среден обсег"}
{"url": "https://www.24chasa.bg/novini/article/7557668", "text": "Западно-и Средноевропейският митрополит Антоний венча в 200-годишната черква в кв. “Василико” на Царево Дария Сърменова и Александър Илиев. Младата дама ще носи името Сърменова-Илиева. На пръста ѝ блести брилянт, а Алекс обещава да кръсти и най-красивия астероид на нейно име. Венчавката беше вчера в 18 ч, а после празникът се пренесе в курорта Лозенец с многобройните гости. Поне на гражданското тържество те бяха 320. Дъщерята на актьора Калин Сърменов и синът на икономиста Петкан Илиев заминават на сватбено пътешествие до Нова Зеландия и Япония. Защо? Защото булката се е изучила в екзотичната страна. Дария още на 12 години отива да учи във Виена. Мъничкото момиче живее само в пансион. Справя се. После завършва немска филология, но японската култура винаги е била нейната страст. Магистратурата ѝ е в Страната на изгряващото слънце. Дори баща ѝ не знае броя на езиците, които владее. В момента се занимава с реклама. “Знам, че ги събраха екстремните спортове. Най-важното за мен е моето малко момиченце да е щастливо с това момче, на което го давам”, казва Калин Сърменов. А сватът Петкан Илиев е сигурен, че неговият Алекс ще има как да заслужи усмивки от избраницата си Дария. Късно вечерта след партито младоженката и гости показаха снимки от сватбата в инстаграм.", "date": "2019.07.14", "title": "Дария Сърменова вече е Илиева - каза “да” на избраника си (СНИМКИ)"}
{"url": "https://www.24chasa.bg/novini/article/7555007", "text": "      \"Моето желание беше да поддържам постоянни връзки с българите и България независимо от строя, който съществуваше в страната. Управниците се менят, но Родината и народът си остават същите.” Това казвал приживе най-щедрият дарител в историята на Сливен - Гарбис Папазян. Два месеца не му стигнаха, за да навърши 99 години. През юни той почина във Виена, със сигурност до последно е мислил за родната си България. Бил всепризнат като доайена на българите в австрийската столица. Разказват, че през 2010 г. дори възстановил българското си гражданство, защото \"обичам България\". При Папазян това не е поза, а осъзнат синовен дълг. Цял живот се придържал към любимия си девиз \"Помагай и обединявай!\". Роден на 14 август 1920 г. в Сливен, Гарбис Папазян е студент по химия във Виена по време на Втората световна война. Заминал за австрийската столица през 1940 година. Там оцелява като по чудо. Сам разказвал как в края на войната при поредната въздушна тревога заедно с приятел състудент опитали да влязат в най-близкото скривалище. Педантичен пазач с лента на ръката обаче не ги пуснал, като им обяснил, че капацитетът е за 95 души, а вътре вече били 98. Не помогнала и шегата на Гарбис, че с тях двамата тъкмо бройката ще се закръгли на 100 души. Отпратени от пазача, двамата приятели се скрили в случайна сграда на стотина метра от скривалището, а се случило така, че  Папазян, осъден на дълъг живот, оцелял по случайност заради немската педантичност на пазача-австриец. След войната той зарязва химията и се залавя с търговия. С продукти от хранителната и леката промишленост снабдявал окупационните войски в Австрия. Нарекъл първата си фирма с българското име “Рила”. Забогатял. Заживял във Виена, но без да прекъсва връзките си с България и с родния си Сливен. Останал до живот ерген и без семейство, арменецът е известен с прословутата си щедрост. На моменти дори разказът за нея звучи като изваден от красива приказка. В Сливен разказват, че първото си дарение направил по случай новата 1960 г. Купил играчки за детските градини на стойност 2000 лв. - колосална сума за времето, когато средната работна заплата у нас била стотина лева. През 1976-а дарил пари, за да вдигне Сливен телевизионна кула - ретранслатор за втора програма на Българската телевизия. Така градът бил един от първите в страната, където можело да се гледа без проблеми тази програма. А като истински сливенлия, Гарбис се шегувал: \"Така ще могат да гледат втора програма и в Ямбол\". И добавял: \"И в Одрин\". Това не било никак случайно, тъй като дядо му и баба му са преселници в Сливен тъкмо от този турски град. При една от разходките си в центъра на Виена през 1978 г. Папазян бил привлечен от българската реч на група младежи. Те стояли пред витрината на скъп магазин за музикални инструменти и обсъждали изложената там старинна цигулка. Момчетата били квартет от родния му град. Това му било достатъчно, за да влезе в магазина и срещу 5 хиляди долара да им купи След години квартетът се разтурил, а скъпият инструмент, който от самото начало бил собственост на община Сливен, сега се пази в трезор на банка. Меломани в града са притеснени, че цигулката може да загуби ценните си качества, ако периодично не я разсвирват. Недоумяват толкова ли днес няма достоен за нея музикант, че трябва да държат инструмента в банков сейф. Гарбис Папазян бил в добри отношения с държавната власт на социалистическа България. Участвал редовно в мострените панаири в Пловдив, помагал за изграждане на промишлени предприятия у нас, имал сериозен принос за добрите връзки на тогавашната власт с шахиншаха на Иран Мохамед Реза Пахлави. Дори Благодарение на неговото посредничество България изпращала за мюсюлманската страна самолети с агнета и шилета, а получавала петрол и петролни продукти. Папазян бил толкова близък с Пахлави, че бил включен в официалната делегация като представител на Иран при посещението на шахиншаха в София в средата на седемдесетте години на миналия век. Бил близък и с Тодор Живков. От средата на седемдесетте години е една друга история. При визита в Япония на българска партийно-правителствена делегация начело с Тато в последния момент се разбрало, че лично императорът ще ги посрещне. По протокол нашата делегация трябвало да облече фракове и цилиндри, а не разполагала с подобен гардероб. И Живков веднага звъннал във Виена: “Гаро, моля те, утре с първия самолет да ни изпратиш фракове, цилиндри и обувки”, рекъл първият. “Добре, но с какви мерки да бъдат дрехите?”, попитал бизнесменът. “Откъде да знам, нали ни познаваш - ние сме аз, министърът на външната търговия Христо Христов, председателят на Държавния комитет за наука, технически прогрес и висше образование Начо Папазов и шефът на БАН акад. Ангел Балевски”, рекъл Живков и затворил. Не е ясно дали предварително е благодарил, но за своя сметка виенчанинът осигурил исканите дрехи и обувки и ги натоварил на първия самолет за Япония. Така българската делегация спазила протокола. Е, Някъде по това време Гарбис Папазян пожелал да изгради и детска градина в родния си Сливен. Властта първо погледнала с подозрение - как така от Австрия ще пращат пари за детска градина, народната власт може и сама да я построи. Но след намесата на сливналията Георги Йорданов, в онези години първи секретар на Градския комитет на БКП в София, след това дългогодишен министър на културата, работата била уредена. Папазян привел парите за строителството и обзавеждането - по различни изчисления между 300 и 400 хиляди долара. И на 10 ноември 1977 г. в негово присъствие детската градина била открита. Най-напред тя се наричала “Детелина”, но от 1992 г. по желание на дарителя я прекръстили на името на родителите му - Вержин и Хаик Папазян. Днес в тази градина се възпитават около 250 деца. “Тъй като Гарбис Папазян нямаше свое семейство, гледаше на всички наши деца като на свои внуци”, каза директорката Галина Николова. Тя не се е срещала лично с него, но е водила с Папазян дълги разговори по телефона. “Все искаше с парите му да купуваме на децата храна и облекла, мислеше, че са гладни и голи. Пък аз му казвах, че не храна, а компютър ни трябва и той се съгласяваше.” Учителката от градината Мария Коева е единствената от днешния персонал тук, която се е срещала на живо с Папазян. От дълго време той не се е завръщал в Сливен заради проблеми със здравето и възрастта, но тя през април 2012 г. била на семинар във Виена. “Беше в седмицата между католическия и православния Великден и му занесох сувенири, изработени от нашите деца. Много им се зарадва, изобщо не се държа на голямо\", сподели с \"24 часа\" Коева. Тя е впечатлена силно от факта, че в българския му език не усетила и грам акцент, макар от десетилетия човекът да живеел извън страната. Домакинът й я приел в сладкарница недалеч от дома си в центъра на Виена, където предпочитал да посреща гостите си. Навярно там е приемал и световните светила от арменски произход, които са му гостували - като композиторът Арам Хачитурян и певецът Шарл Азнавур. Със смъртта на Папазян детската градина с името на родителите му не къса връзката си с неговата щедрост. Преди време българската държава дарила на арменеца поземлен имот в столичния кв. “Витоша” в знак на благодарност, че финансирал част от обзавеждането на резиденция “Бояна” и на НДК. Тъкмо този имот с площ 451 кв. м той дарил на община Сливен със заръката средствата, които ще се получат от него, да отидат за детската градина \"Вержин и Хаик Папазян\".  \"Все още по този въпрос няма никакво развитие\", коментира директорката Галина Николова. Община Сливен също е благодарна за дарителските жестове на своя съгражданин. Още през 1987 г. той е обявен за почетен гражданин на Сливен, а през 2004 г. става първият носител на новоучредения от общинския съвет в града приз \"За граждански заслуги\". Преди това е получил високи държавни отличия - \"Народен орден на труда\" - златен , и орден \"Народна република България\" - първа степен. \"Ако можеше да прочете тези редове, Гаро със сигурност щеше да ми се разсърди, защото никак не обичаше да се пише и шуми около дарителската му дейност, не го правеше за слава\", категорична е директорката на детската градина Галина Николова.", "date": "2019.07.14", "title": "Фракове и цилиндри пратил Гарбис Папазян на Тодор Живков, за да не се излагат пред японския император"}
{"url": "https://www.24chasa.bg/novini/article/7558040", "text": "„Всяка година у нас има над 150 ранени в следствие на употреба на алкохол и наркотици. Над 25% от катастрофите в Европа са причинени заради шофиране след употреба алкохол. В Полша за употреба на алкохол книжката може да се отнеме за 15 г., а лишаваневто от свобода е до 5 г. До момента за тази година има близо 300 ранени вследствие от шофиране след употреба на алкохол\", каза в ефира на Би Ти Ви Любка Маринова от Асоциацията за пострадали от катастрофи. \"Трябва много внимателно да се разглежда причината на катастрофата. Има много случаи, в които не употребилия алхол, а невнимателен пешеходец например е виновен за катастрофата\", допълни още тя.  „Процедурата по получаване на средства от Здравната каса за лечение на пострадали от катастрофа е много тромава, отбеляза бившия здравен министър Мими Виткова. \"Лечението на пострадалите продължава години, а закона не регламентира това продължително лечение. По какъв начин Здравната каса ще удостоверява, че ранените ще ходят няколко пъти до болница? Няма текст, който да гарантира възвръщаемост на средствата на пострадалите“, каза още Виткова пред Би Ти Ви.", "date": "2019.07.14", "title": "Над 150 са ранените всяка година от катастрофи с пили шофьори"}
{"url": "https://www.24chasa.bg/novini/article/7557987", "text": "Банди от добре обучени български и румънски жени печелят по 20 000 британски лири на месец от обири по улици и магазини във Великобритания, пише британският в. \"Сън\", цитиран от БТА. Те действали на оживени улици и в посещавани от много хора вириги или шикозни магазини и имали и екипи от хора, които да забаламосват набелязаните жертви. Бандите, наброяващи до пет души, работели на четириседмичен ротационен принцип. Техни мишени били често пъти японски и арабски туристи. Една от бандите била заснета съвсем случайно в акция, когато тайландска туристка си направила селфи със селфи стик. Точно в този момент бандата й отмъкнала 400 лири. В. \"Сън\" се е сдобил и със снимки от мобилни телефони на членове на една от бандите. На една от снимките се вижда голяма камара от банкноти от 20 лири, а на друга коледно дърво украсено с банкноти от 50 лири. Частен детектив, работещ на Оксфорд стрийт, казва, че обществеността все още не си дава сметка за мащабите на проблема. Много от магазините, в които действат бандите, използват услугите на частни детективи и се обръщат към полицията, само като заловят крадец с хиляди лири у него, тъй като полицията и без това била претоварена от работа. Иначе детективите задържат крадлите, взимат им данните от личните карти, правят им снимка и им издават забрана за влизане в магазина, разказва детективът. Крадлите се състезавали една с друга коя ще се представи по-добре и си имали нещо като собствена Шампионска лига. Начело й сега е крадла, известна с прозвището Диана Експрес. Група от крадли, действащи винаги по пет, се наричала Спайс гърлс. Отделно прякорите на петте в групата били Страховитата, Бебчето, Дъртата, Красавицата и Закръглената. На лондонската Оксфорд стрийт \"гастролирали\" само най-добрите крадли. Изявата там била все едно да играеш финал на Шампионска лига на Уембли, разказва частният детектив. Крадлите обикаляли из цялата страна, а когато натрупали достатъчно пари, се прибирали у дома в огромните си къщи, разказва детективът. Твърди се, че жените са от районите на трите най-големи града в България и от района на Букурещ в Румъния. Те пътували с националните си лични карти, но някои от тях имали и британски шофьорски книжки. За първи път са започнали да идват през 2007 г., когато паднаха ограниченията за работа за българи и румънци. Любимите магазини за действие в Лондон са Хародс, Селфриджис или чейндж бюрата, но също и магазини от веригите Гап и Топшоп. Работното време на крадлите било от 10 ч. сутринта с обедна почивка около 13 ч. и после подновяване на работа следобед, като пикът е между 16 и 19 ч. Ако крадлите са две, то става дума за румънки, но по-големи групи са общо взето българки, разказва детективът. Крадлите носели дизайнерски очила и скъпи чанти, но се познавали по маратонките, които из позволявали да се придвижват бързо. В магазините те набелязвали жертвите и ги следвали на улицата. Там някоя от тях разсейвала жертвата, като я молела да я ориентира по карта, защото уж се е загубила, или пък се навежда да си завърже точно пред нея обувките. През това време други взимали парите на жертвата.", "date": "2019.07.14", "title": "„Сън“: Банди от български и румънски джебчийки печелят по 20 000 лири на месец"}
{"url": "https://www.24chasa.bg/novini/article/7557984", "text": "Седем души бяха ранени, когато кола връхлетя група хора в Югоизточен Лондон късно вчера вечерта, предаде ДПА, цитирана от БТА. Трима души са били арестувани по подозрения за опит за убийство. Четирима души са били задържани заради разправия след инцидента с колата, станал в Батърсий. По случая се води разследване. Засега инцидентът не се разглежда като свързан с тероризма.", "date": "2019.07.14", "title": "Кола се вряза в група в хора в Лондон, има ранени (Видео)"}
{"url": "https://www.24chasa.bg/novini/article/7557980", "text": "Над 43 500 потребители в западната част на Ню Йорк останаха без ток, предадоха световните агенции. Предполага се, че пожар в трансформатор е причината за аварията. Официално енергийната компания на града Кон Едисън не е обявила какво е причинило спирането, информира БТА. То доведе до спиране на места на работата на метрото и до заседнали асансьори. Потребители качват в социалните мрежи снимки на тъмни метростанции. Пожарникари се отзовават на редица сигнали за заседнали в асансьори хора. Ресторанти и други заведения също останаха на тъмно. Напълно тъмна е зоната с театрите на Бродуей. Светофари не работят на много места. Гигантските реклами на емблематичния Таймс скуеър също угаснаха. На места минувачи се опитаха да регулират движението. На две места театрални трупи пък довършиха спектакъла си на тротоара. По ирония на съдбата спирането на тока съвпада с 42-ата годишнина от голямата авария, оставила милиони нюйоркчани без ток за 48 часа, припомнят американски издания. Големи аварии в града имаше и през 1965 г. и през 2003 г.", "date": "2019.07.14", "title": "Част от Ню Йорк остана без електричество заради авария (Снимки)"}
{"url": "https://www.24chasa.bg/novini/article/7557993", "text": "Тропическата буря Бари продължава да напредва бавно в щата Луизиана. Тя се придвижва северно-северозападно със скорост от 11 километра в час и с ветрове със скорост 100 километра в час, предаде Франс прес, цитирана от БТА. Очаква се ветровете на стихията да отслабнат с напредването й на север. Сега бурята се намира близо до град Лафайет в южната част на щата. Метеоролози предупреждават населението да е бдително. По-съществени валежи ще има след преминаването на окото на бурята. Засега е регистрирано покачване на нивото на водата в морето и в езерото Понтчартрейн, на брега на което се намира Ню Орлиънс. Там покачването може да е с 1,8 метра. От съображения за сигурност бяха евакуирани няколко хиляди хора от града. Летището на Ню Орлиънс засега не е понесло щети от бурята. Отменени са само три полета. Бари вилня в град Морга сити, на около 140 километра югозападно от Ню Орлиънс. В града се излива порой, а поривите на вятъра изтръгнаха дървета на много места. Река Атчафалая излезе от коритото си. Наводнения заради Бари може да има и в Мисисипи и Тенеси. Ню Орлиънс пострада много от урагана Катрина през 2005 г., когато загинаха над 1800 души. Дигите, защитаващи града, подадоха и 80 процента от него беше наводнена.", "date": "2019.07.14", "title": "Бурята Бари напредва бавно на север в щата Луизиана (Снимки)"}
{"url": "https://www.24chasa.bg/novini/article/7558001", "text": "Китайската космическа лаборатория „Тиенгун-2\" ще напусне орбита и ще навлезе в земната атмосфера на 19 юли, съобщиха от Китайското управление за пилотирани космически полети (CMSEO) в събота. По-голямата част от нея ще изгори в атмосферата, а някои отломки ще паднат в южната част на Тихия океан (160-90 градуса западна дължина и 30-45 градуса южна ширина). „Тиенгун-2\" е подобрена версия на „Тиенгун-1\" и е първата космическа лаборатория на Китай. Тя бе пусната в орбита през септември 2016 г. и работи над 1 000 дни, което е много повече от предвиденото, информира  Лабораторията се състои от експериментален и ресурсен модул. Тя е с обща дължина 10,4 м, диаметър 3,35 м и излетно тегло от 8,6 тона. След разгъването на слънчевите ѝ панели, размахът на крилата достига ширина около 18,4 м. Китай проведе серия от научни и технологични експеримента в космоса и тества технологията за презареждане с гориво в орбита. „Всички експерименти в космическата лаборатория приключиха успешно\", заявиха от CMSEO. Подготовката за контролираното навлизане на „Тиенгун-2\" в земната атмосфера върви според плана и Китай ще дава своевременна информация, за да изпълни поетите пред международната общност задължения, казаха още от Китайското управление за пилотирани космически полети.", "date": "2019.07.14", "title": "Китайската космическа лаборатория „Тиенгун-2\" се готви да навлезе в земната атмосфера"}
{"url": "https://www.24chasa.bg/novini/article/7558016", "text": "Турският президент Реджеп Тайип Ердоган е заявил, че ще насърчават сирийските граждани, които пребивават в Турция да се завърнат в страната си. А онези,които са извършили престъпления или са замесени в такива, ще бъдат екстрадирани. Държавният глава е посочил това на заседание на Изпълнителния комитет на управляващата партия, което се проведе тези дни под негово ръководство. Част от дневния ред е бил посветен на темата за сирийските граждани, които пребивават в страната в качеството си на гости от началото на гражданската война в Сирия досега. На заседанието е било отчетено, че от страна на турските граждани има много недоволства срещу пребиваването на сирийците в страната, както и искания за тяхното връщане. Подчертано било,че е необходимо изработването на нова стратегия по тези проблеми. Ердоган,обобщавайки направените изказвания и предложения, е заявил: \"Ние трябваше да отворим вратите си за сирийците. Не можеше да си затворим очите. Ние се погрижихме за тях. Защото същото можеше да ни се случи и на нас. Тогава кой щеше да ни помогне, кой щеше да се погрижи за нас? Но ние ще предприемем нови стъпки по този проблем. Ще ги насърчаваме да се завърнат в тяхната страна. Ще екстрадираме без никакви изключения онези, които са замесени в престъпления. Освен това възнамеряваме да получаваме една част приходите срещу здравните услуги, които ползват\". Подобна теза наскоро бе застъпил помощник-министърът на вътрешните работи Исмаил Чатаклъ, посочи близък до правителството източник. На пресконференция Чатаклъ бе заявил, че на сирийски граждани, които са уличени в извършване на престъпления ще им се отнема правото за престой /временно право на престой, което включва и законова сигурност/ в Турция и те ще бъдат екстрадирани в своята страна. Турското вътрешно министерство съвместно с Генералната Дирекция по миграция са разработили Стратегически документ и Национален план за действие за борба срещу незаконната миграция,който ще бъде прилаган през следващите 6 месеца. Планът предвижда засилване на контрола на границите и в областите, където пребивават компактни групи сирийци и други чужденци. Също така ще се активизира дейността по разкриването и екстрадирането на нелегално пребиваващи чужденци. Важно място в плана се отделя на засилване на дейностите по адаптацията на пребиваващите законно в страната чужденци, съобразно законите, обичаите, традициите и обществения ред. В Турция започна кампания за премахване на табелите с надписи на арабски език, които заливат страната. В Истанбул, в компактно населения с български турци район Авджълар по инициатива на общината с председател Туран Ханчерли във всичките 10 махали на общината екипи на общинската полиция инспектират работните места. Законът задължава 75 на сто от надписите на работните места да бъдат на турски език, а тези на арабски език не бива да надминават 25 процента. На собствениците се дава 10-дневен срок, в който да се съобразят с изискванията на закона, в противен случай ще им бъдат налагани глоби, както и ползване на табели с надписи на турски език. По официални данни числото на сирийските граждани,които пребивават в Турция със статут на гости е около 3.5 млн., малко над 500 000 са в мегаполиса Истанбул. Междувременно Турция даде гражданство на около 55 000 сирийци.", "date": "2019.07.14", "title": "Турция ще насърчава връщането на сирийците в страната им"}
{"url": "https://www.24chasa.bg/novini/article/7558018", "text": "Четиридесет и три са вече жертвите на катастрофалните наводнения в Непал, предадоха световните агенции. Двадесет и четири души се издирват. Проливните дъждове в сезона на мусоните засегнаха 30 от 77-те окръга на страната, включително и столицата Катманду и предизвикаха свлачища и наводнения, съобщава БТА. Ранените са 20, а на 1100 души в различни части на страната през последните три дни е оказана помощ. В засегнатите райони са разположени 27 000 членове на силите за сигурност, които помагат на властите да се справят със ситуацията.", "date": "2019.07.14", "title": "43 жертви на наводненията и свлачищата в Непал (Снимки)"}
{"url": "https://www.24chasa.bg/novini/article/7558024", "text": "Екипът на президента на САЩ Доналд Тръмп е взел решение относно пакета от санкции, който да обяви срещу Турция заради покупката и доставката на руски зенитни ракетни системи С-400, съобщава \"Блумбърг\", като се позовава на запознати източници. Санкциите ще бъдат обявени в края на идната седмица. Администрацията е избирала измежду три пакета мерки. Въвеждането на тези ограничителни мерки се нуждае от одобрението на президента Тръмп, информира БТА. Администрацията иска да изчака с обявяването, за да мине третата годишнина от опита за преврат в Турция и да избегне подклаждането на спекулации, че САЩ са стояли зад него, както твърдят лоялни на Реждеп Тайип Ердоган хора. Турция започна да получава в петък части от комплексите С-400. САЩ твърдят, че руските системи са проектирани, за да сваля самолети на НАТО и могат да събират критична разузнавателна информация, която да компрометира стелт способностите на изтребителите пето поколение.", "date": "2019.07.14", "title": "\"Блумбърг\": Предстоят санкции срещу Турция"}
{"url": "https://www.24chasa.bg/novini/article/7558041", "text": "С парад, концерти и заря Франция отбелязва националния си празник, предадоха световните агенции. По главното парижко авеню Шан-з-Елизе ще преминат общо 4300 военни, 196 военни машини, 237 коня, а във въздушната част на парада ще участват 69 самолета и 39 хеликоптера. На парада ще бъдат представени и деветте държави, участващи заедно с Франция в Европейската инициатива за намеса (ЕИН), създадена преди година под импулса на президента Еманюел Макрон с цел се развие \"обща стратегическа култура\", а именно Белгия, Великобритания, Германия, Дания, Естония, Испания, Португалия, Финландия и Холандия, съобщава БТА. Очаква се на събитието да присъстват германският канцлер Ангела Меркел, генералният секретар на НАТО Йенс Столтенберг, председателят на Европейската комисия Жан-Клод Юнкер, президентът на Финландия Саули Нинистьо, чиято страна е ротационен председател на ЕС, Дейвид Лидингтън, който е заместник на британския премиер Тереза Мей и др. В Париж мерките за сигурност са затегнати. За реда ще се грижат над 2500 полицаи. Въведени са няколко зони за сигурност, за да се изключи възможността за протест на \"жълтите жилетки\". Вечерта на Марсово поле в подножието но Айфеловата кула ще има концерт с изпълнения на Берлиоз, Бизе, Бетовен и Щраус и на известни оперни певци. Тържествата в Париж ще приключат с 30-минутна заря край Айфеловата кула. Празненства ще има и в редица други градове. В Ница за първи път след атентата, извършен преди 3 години на 14 юли, ще има заря по повод националния празник. В атентата, при който френски гражданин от тунизийски произход, вряза камион в празнуващото множество, загинаха 86 души, а над 430 бяха ранени. Отговорност за атаката пое \"Ислямска държава\".", "date": "2019.07.14", "title": "Франция отбелязва националния си празник с парад в Париж"}
{"url": "https://www.24chasa.bg/novini/article/7558006", "text": "Разделното събиране на отпадъците в Китай се е сред най-дискутираните теми през последните дни, тъй като правителството представи списък с 46 „пилотни града\", които ще изградят система за сортирането и обработката им до 2020 г. Задължителни схеми за сортирането на битовите отпадъци се появиха вече в метрополиси като Шанхай. Освен това ще бъдат отпуснати 21,3 милиарда юана (около 3,1 милиарда щатски долара), за да се ускори изграждането на системата за рециклиране, заявиха от Министерството на жилищното строителство и градското развитие. Много европейски предприятия със своите модерни технологии и богат опит видях огромен потенциал в усилията на Китай за зелено развитие, съобщава  Специалист на германската „ALBA Group\" помага в южния китайски град Дзиеян, провинция Гуандун, в сложна, но прецизна процедура за преработката на битови отпадъци, които се превръщат в гориво. Според Чан Гуан, ръководител на съвместния проект между „ALBA Group\", „Zhongde Metal Group\" и „Guangdong Rising Assets Management\", калоричната му стойност е равна на тази на кафявите въглища и може да се използва като алтернатива в електроцентрали или циментови заводи. Китайски компании не само канят специалисти, но и обикалят Европа в търсене на съвременни технологии за опазване на околната среда и инвестират големи суми. Китайски делегации често посещават гр. Хамарбю, който се намира на 8 км от Стокхолм. Днес той е модел за еко-град, но преди около 30 години бе един от най-силно замърсените с битови отпадъци. През март шведската компания „ENVAC Group\" подписа договор с китайската „White Peak Real Estate\" за доставка на своята нова система в крайбрежния китайски град Йентай. „Устойчивото развитие и опазването на околната среда са бъдещето на еко-обществата\", каза президентът на „White Peak Real Estate\".", "date": "2019.07.14", "title": "Опитите на Китай да се справи с отпадъците откриват нови възможности за европейските компании"}
{"url": "https://www.24chasa.bg/novini/article/7558055", "text": "Самолет на „България Ер“ закъсня с повече от три часа на летище „Бен Гурион“ в Тел Авив, предаде БГНЕС. Той вече излетя и се очаква да кацне в София около 11:00 ч. Няма информация за причините за закъснението на полета.  Полетът, който е пълен, е трябвало да излети в 04:50 часа българско и израелско време. Времетраенето му до София е около 2 часа и половина.", "date": "2019.07.14", "title": "Самолет на българска авиокомпания закъсня повече от три часа на летище в Тел Авив"}
{"url": "https://www.24chasa.bg/novini/article/7558049", "text": "Италианският колоездач Лоренцо Гобо е в болницата в белгийския град Гент, след като ужасяващ инцидент едва не струваше живота му. По време на младежкото Европейско първенство по колоездене на писта, Гобо падна и бе прободен брутално от лайсна, откъснала се от трасето, предава  Тя се заби в тялото му откъм гърба, излизайки през него и създавайки визуално усещане, е е прободен с шпага. Гледката направо шокира зрителите, а Гобо бе отнесен в болница светкавично. Той е с разкъсан бял дроб, и сериозно количество загубена кръв, както и с голяма рана на гърба. Състоянието му вече е вън от опасност за живота, но ще остане в клиниката, след като му бе направена тричасова операция за изваждането на парчето от пистата от тялото му.", "date": "2019.07.14", "title": "Оперираха колоездач, след като лайсна прободе тялото му, с разкъсан бял дроб е"}
{"url": "https://www.24chasa.bg/novini/article/7558052", "text": "Президентът Доналд Тръмп е изтеглил САЩ от иранското споразумение, само защото то е подписано от неговия предшественик Барак Обама, се посочва в изтекла към медии нова част от паметната записка на британския посланик в САЩ, предаде Би Би Си. Посланик Ким Дарък нарича това е „дипломатически вандализъм“, пише „Мейл он сънди“. Изданието посочва, че записката е писана, след като тогавашния външен министър Борис Джонсън призовава САЩ през 2018 г. да остане в споразумението с Иран, която ограничава ядрената му програма, информира  „Мейл он сънди“ пише, че след като Джонсън се върнал в САЩ, посланик Дарък написал, че Тръмп изглежда напуска ядрената сделка по „лични причини“, защото е била договорена при предшественика му Обама. Той отбелязва и разминаване в позиите на президентските съветници, които нямали стратегия какво да се прави след излизане от споразумението. „Резултатът илюстрира парадоксалността на тази президентска администрация – до нея има изключителен достъп, може да се видиш с всеки, освен с президента, но по темата администрацията действа с дипломатически вандализъм, изглежда заради идеологически и лични причини – защото това е сделка на Обама“, написал Ким Дарък до Джонсън. Заподозреният за изтичането на поверителни документи на британския посланик във Вашингтон, които породиха голям дипломатически сблъсък със САЩ, е бил идентифицират, пише в. „Сънди телеграф“, цитиран от Ройтерс. Изданието се позовава на неназовани правителствени източници. Името на заподозрения не се съобщава. Изключена е версията, че може да става дума за изтичане в резултат на хакерска атака от чужда държава. Заподозреният е британски чиновник, имал достъп до архивите на министерството на външните работи. Миналата седмица в. „Мейл от сънди“ публикува поверителни документи на посланика Ким Дарък, в които той описва администрацията на американския президент Доналд Тръмп като „неработеща както трябва“ и „неспособна“. Това породи гневен отговор от страна на Тръмп и доведе до оставката на Дарък. Британски представители започнаха разследване, за да открият кой стои зад изтичането.", "date": "2019.07.14", "title": "Тръмп изтеглил САЩ от ядрената сделка с Иран, защото била на Обама"}
{"url": "https://www.24chasa.bg/novini/article/7558048", "text": "Мая Манолова посочи, че ще се кандидатира за кмет на София, ако бъде вбесена до край. \"Ако ядосат гражданите и продължават да се подиграват с вота на избирателите\", добави Манолова в ефира на Би Ти Ви. Тя коментира машинното гласуване в студиото на \"Тази неделя\". \"Решението за вземане на 6000 машини беше взето 4 месеца преди последните избори. Беше ясна цената, беше ясно колко хора ще гласуват с машини\", каза омбудсманът. Според ЦИК един машинен глас е струвал 57 лв., а този на хартия е по-малко от 1 лев. \"Методическите указания излязоха 4 месеца по-рано. Тези близо 30% на гласувалите с машини даже е един добър резултат за това, което се случи в последния момент\", добави Манолова. Според нея 40% грешки от гласовете от машините не са на машините, а идват от административната обработка на данните. Тя даде пример с първа секция в Благоевград от последните европейски избори. Примерът с една от малките партии показва, че при машинното гласуване има 4 гласа за една от малките партии, но при крайното сборуване резултатът е 0. \"Машините могат да повишат доверието. Така знаеш, че вотът ти не може да бъде отклонен\", каза тя и добави, че лесно се крадат гласове. Манолова коментира и новите закони за дивото къмпингуване. \"Поех ангажимент, че ще подам конституционна жалба срещу закона. Ще я подам. Необходими са правила срещу дивото къмпингуване, но да се сложат толкова сериозни санкции не е редно. В закона пише имате определени правила и определени места, на които на опънете палатките си, но нито едините условия съществуват, нито местата ги има\", каза още омбудсманът.", "date": "2019.07.14", "title": "Мая Манолова ще се кандидатира за кмет на София, ако бъде вбесена докрай"}
{"url": "https://www.24chasa.bg/novini/article/7558059", "text": "Силни валежи обхванаха западната част на Гърция. На участъци от Йонийската магистрала тази нощ беше прекъснато движението на автомобили. Спасиха пътуващите в четири коли, попаднали в наводнен участък. В град Ахаия хиляда души, гости на нощно заведение, успяха да го напуснат с помощта на пожарникари. В град Навпактос няколко часа останаха без ток. Има наводнени първи етажи на къщи и магазини. Бурята продължава със силни дъждове, съобщава  В Северна Гърция се очаква в обедните часове и градушка. По-късно през деня лошото време ще засегне и островите в Егейско море. Гражданска защита предупреждава да се следи прогнозата за времето и да се избягват пътувания в часовете на обилни валежи.", "date": "2019.07.14", "title": "Вълна от проливни дъждове обхвана Гърция"}
{"url": "https://www.24chasa.bg/novini/article/7558063", "text": "Земетресение с магнитуд 6,9 бе регистрирано в Индийския океан край Западна Австралия, съобщи Геоложката служба на САЩ, цитирана от Ройтерс и БТА. Епицентърът е бил на около 200 км западно от малкия курортен град Брум на западното австралийско крайбрежие на дълбочина 33 км под океанското дъно. Засега няма съобщения за щети или пострадали, както и за очакване на цунами в резултат на силния трус.", "date": "2019.07.14", "title": "Земетресение с магнитуд 6,9 в океана край Австралия"}
{"url": "https://www.24chasa.bg/novini/article/7558026", "text": "Китай бележи нов напредък в достъпа до интернет по време на полет, заявиха представители на гражданската авиация. До края на юни около 340 самолета на 13 китайски авиокомпании предлагат безжичен интернет на борда, съобщиха от Китайската администрация за гражданска авиация (CAAC). 180 от тях са били в състояние да я предоставят във въздуха, информира  Китай бележи непрекъснат напредък в развитието на гражданската си авиация. През първата половина на 2019 г. са били направени общо 320 милиона пътувания, което е с 8,5% повече на годишна база, съобщиха от CAAC. Интернет връзката по време на полет се превърна в основна част от модернизирането на услугите в индустрията, което е ключ към устойчивото развитие на гражданското въздухоплаване, заявиха от администрацията. Освен интернет достъпа по време на полет, авиокомпаниите и летищата са насърчавани да повишат ефективността на услугите чрез модерни технологии, в резултат на което разпознаването на лице и интелигентното проследяване на багажа се очаква да улеснят индустрията. Според прогнозите на CAAC, през 2019 г. ще бъдат превозени 680 милиона пътника по въздух, което ще бъде 11% увеличение на годишна база.", "date": "2019.07.14", "title": "Китай бележи напредък в предоставянето на интернет връзка по време на полет"}
{"url": "https://www.24chasa.bg/novini/article/7558078", "text": "Бившият военен диктатор на Бангладеш Хусейн Мухаммад Ершад почина днес във военната болница в столицата Дака, съобщиха от здравното заведение и от ръководството на неговата партия, цитирани от ДПА. Той бе на 89 години. Ершад бе и председател на опозиционната Национална партия (\"Джатийо\") на Бангладеш. Той дойде на власт с военен преврат през март 1982 г. като шеф на армията и управляваше с железен юмрук до свалянето му през декември 1990 г. след масови бунтове и недоволство в страната, а после дори бе пратен и в затвора. Въпреки това той остана активен в политиката до последния си дъх и оглавяваше опозицията в сегашния парламент на Бангладеш, припомня ДПА, цитирана от БТА. Ершад постъпи в болница на 26 юни, страдайки от различни усложнения, свързани с напредналата му възраст. Бе поставен на животоподдържащ апарат, след като здравето му се влоши в болницата заради белодробна инфекция и отказ на бъбреците да функционират.", "date": "2019.07.14", "title": "Почина бившият военен диктатор на Бангладеш Мухаммад Ершад"}
{"url": "https://www.24chasa.bg/novini/article/7558311", "text": "Проливни дъждове и наводнения засегнаха южния китайски автономен регион Гуанси-Джуан. Наложи се евакуация на над 350 души, 65 от които са туристи, предава  Водата по улиците на най-големия град в региона достигна два метра и половина. Близките села остават откъснати, след активиране на свлачища. Ангажирани са екипи на местните полиция, пожарна и спешна помощ. Няма данни за тежко пострадали или загинали.", "date": "2019.07.14", "title": "Наводнения в Южен Китай"}
{"url": "https://www.24chasa.bg/novini/article/7558314", "text": "Провалът на преговорите за сключване на споразумение по условията за излизане на Великобритания от ЕС ще доведе до предсрочни парламентарни избори в страната. Това заяви в обръщение към съпартийците си, публикувано във в. \"Дейли телеграф\", британският външен министър Джереми Хънт, предаде ТАСС, цитирана от БТА. Хънт участва в надпреварата за председател на Консервативната партия и премиер на страната. Моля ви да гласувате с главата си, а не само със сърцето. При неправилен подход към преговорите ще получим избори, а не Брекзит, отбелязва той, като предупреждава за перспективата на власт да дойде Лейбъристката партия начело с \"най-опасния, ултраляв лидер\" Джереми Корбин. По думите на Хънт най-бързият начин за осъществяване на Брекзит е на парламента да се предложи такова споразумение, каквото той ще приеме. Активистката Джина Милър предупреди днес, че всеки опит да се заобиколи британският парламент, за да се прокара Брекзит без споразумение ще бъде незаконен. Тя обяви намеренията си да се обърне към съда при такава ситуация, ако е необходимо, предаде Ройтерс. Борис Джонсън, който е фаворит за следващ премиер на Великобритания, отказва за изключи възможността да прекрати парламентарната сесия, за да изпълни обещанието си, че Великобритания ще напусна ЕС на 31 октомври с или без споразумение. Парламентът вече неколкократно гласува срещу Брекзит без споразумение, което означава, че ако Джонсън не осигури ново споразумение с ЕС, което депутатите да одобрят, той ще трябва да прибегне до прекратяване на работата на парламента. Тази перспектива разгневи неговите съпартийци депутати, както и активисти, които заявяват, че парламентът не трябва да бъде заобикалян. Милър, която е известна с това, че успешно оспори във Върховния съд правото на правителството да изведе страната от ЕС без гласуване в парламента, заяви, че е събрала същия екип от прависти за нов съдебен иск. Готови сме да влезем в съда, за да проверим законността на всеки опит да се спре работата на парламента, заяви тя в изявление. Бившият премиер Джон Мейджър също каза миналата седмица, че ще бъде готов да се обърне към съда, ако е необходимо да се избегне конституционна криза. /София Ангелова/", "date": "2019.07.14", "title": "Джереми Хънт: Провалът на преговорите за Брекзит ще доведе до предсрочни избори"}
{"url": "https://www.24chasa.bg/novini/article/7558324", "text": "Повече от 735 000 автомобила са произведени в Турция през първата половина на 2019 година, според доклада за състоянието на сектора. В периода януари-юни, производството на автомобили в Турция е спаднало с 13% на годишна база, съобщи Асоциацията на производителите на автомобили. В доклада се казва, че около 86% от произведените автомобили са били изнесени, което представлява спад от 8% на годишна база до 634 768 единици, предава  Автомобилният износ на страната достигна близо 15,6 млрд. долара през шестмесечния период, което е спад със 7% спрямо предходната година. Асоциацията също така заяви, че общият пазар на автомобили в Турция е намалял с 45% на годишна база до 200 901 автомобила. Водещите международни автомобилни производители – включително Форд, Хонда, Хюндай, Тойота, Мерцедес и Рено – имат заводи в Турция, която е един от най-добрите пазари за продажба на автомобили в света. През 2018 г. в Турция са продадени общо 641 541 автомобила, като пътническите автомобили са с дял от 75,8%. /", "date": "2019.07.14", "title": "Спад на продажбите и износа на коли от Турция"}
{"url": "https://www.24chasa.bg/novini/article/7558335", "text": "Новият израелски министър на образованието Рафи Перец подкрепи идеята за терапия, с която хората с нетрадиционна сексуална ориентация да променят сексуалните си предпочитания, предаде ДПА, цитирана от БТА. Мнението му, изразено в интервю снощи, предизвика неодобрение в страната. На въпрос на интервюиращия от \"Канал 12\" дали вярва, че е възможно хомосексуалистите да променят сексуалната си ориентация той отговори, че смята това за възможно. Перец, който е лидер на крайнодясната религиозно-националистическа партия \"Еврейски дом\", а също така е равин, бе попитан как е съветвал идващите при него младежи да говорят за хомосексуалността си. Най-напред го прегръщах, след това му казвах: хайде да помислим, да научим, да го обмислим. Целта е първо той да се опознае по-добре и след това да може да реши, каза Перец. Израелският премиер Бенямин Нетаняху рязко осъди коментарите на Перец за общността на лесбийките, гейовете, бисексуалните и транссексуалните (ЛГБТ), като каза, че те са неприемливи и не отразяват позицията на правителството, ръководено от него. Говорих с Рафи Перец, който обясни коментарите си и подчерта, че израелската образователна система ще продължи да приема всички деца на Израел без значение кои са, без значение от сексуалната им ориентация, написа в Туитър Нетаняху. Той обаче не коментира друго противоречиво изявление на Перец, който каза, че Израел трябва да анексира целия Западен бряг без да дава право на глас на палестинците. След като интервюиращият каза, че това ще представлява апартейд, Перец отговори, че реалността в израелското общество е много сложна и ще трябва да се намерят решения.", "date": "2019.07.14", "title": "Израелски министър подкрепи идеята за терапия за хомосексуалистите"}
{"url": "https://www.24chasa.bg/novini/article/7558387", "text": "Главата на Римо-католическата църква папа Франциск призова кризата във Венецуела да бъде разрешен в скоро време за доброто на страната и на целия регион. В традиционната си неделна проповед на площад „Свети Петър“ във Ватикана папа Франциск обяви, че се моли „Господ да вдъхнови и вразуми заинтересованите страни, колкото е възможно по-скоро да постигнат съгласие, което ще сложи край на страданията на хората, в името на доброто на държавата и на целия регион“, информира БГНЕС. Президентът на Венецуела Николас Мадуро съобщи за възобновяване на диалога на 8 юли с подкрепата на правителството на Норвегия, този път на остров Барбадос. Той подчерта, че вече са уточнени 6 точки, върху които ще се дискутира и които засягат всички области на живота в страната – икономика, политика, култура, социална сфера. Самият Мадуро заяви, че е настроен оптимистично. На 21 януари, малко след полагането на клетва, във Венецуела започнаха масови протести срещу президента Мадуро. Председателят на Националната асамблея (парламента) Хуан Гуайдо се самообяви за временен президент. САЩ и няколко държави от Западна Европа декларираха, че го признават за държавен глава на Венецуела, докато Русия, Китай и Турция подкрепиха Мадуро.", "date": "2019.07.14", "title": "Папа Франциск призова за по-бързо разрешаване на кризата във Венецуела"}
{"url": "https://www.24chasa.bg/novini/article/7558468", "text": "Гръцките власти евакуираха днес десетки жители на наводнени къщи в западната част на страната, няколко дни след като мощна буря отне живота на седем души в северна Гърция, предаде агенция Ройтерс. Подобни метеорологични явления са рядкост за Гърция, където летните месеци обичайно са горещи и сухи, отбелязва агенцията, предаде БТА. Наводненията след поредната буря нанесоха щети на пътища в градовете Нафпактос и Патра, и затвориха главен път за няколко часа. Не се съобщава обаче за пострадали или изчезнали хора. Много къщи и магазини в Нафпактос са наводнени, има нанесени щети на жилища, магазини и автомобили, съобщи служител на противопожарната служба пред агенция Ройтерс. Седем души, сред които шестима туристи, загинаха, а над 100 бяха ранени в сряда вечерта, когато в северна Гърция вилня мощна буря, припомня Ройтерс.", "date": "2019.07.14", "title": "Наводнения в Западна Гърция, десетки са евакуирани"}
{"url": "https://www.24chasa.bg/novini/article/7558472", "text": "Земетресение с магнитуд 4,6 степен е регистрирано в северната част на Гърция, информира гръцкият сеизмологичен институт, предаде  Епицентърът е бил на 14 км южно от Кожани. Засега няма информация за пострадали лица и причинени материални щети.", "date": "2019.07.14", "title": "Земетресение разлюля Гърция и днес"}
{"url": "https://www.24chasa.bg/novini/article/7558476", "text": "Благодарение на бързата намеса на служителите от морската администрация на град Валона е спасена от потъване яхта, на която са се намирали сръбски граждани, предаде  Дългата 23 м яхта „Ламакоиа“, плаваща под италиански флаг, на която са се намирали седем граждани на Сърбия, получава повреда в двигателя. Благодарение на бързата намеса на бреговата служба морският съд не е потънал, съобщават от морската администрация на Албания. Късно вечерта след получен сигнал за помощ корабът П-116 „Бора“ започва спасителна акция. Яхтата, която се е намирала близо до остров Сазан, е изтеглена в пристанището на Валона. Съобщава се, че пътниците са в добро здравословно състояние. В спасителната акция е участвал и патрулен катер на граничната полиция.", "date": "2019.07.14", "title": "Спасиха от потъване яхта със сърби край Валона"}
