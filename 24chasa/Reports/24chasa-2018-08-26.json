{"url": "https://www.24chasa.bg/novini/article/7026147", "text": "Двама специалисти започват да правят частни експертизи на опожарен склад в София, в който огнената стихия унищожи стока, машини и инвентар за над 4 млн. лв. в началото на май. Складът на бул. “Никола Мушанов” 120 е собственост на фирма “Агростройтрас” ЕООД, а наемател е търговската верига “Аванти”. Точно наемателят започва частно разследване по случая, потвърдиха от компанията. Двамата експерти ще работят независимо един от друг. До тази мярка се стига, след като повече от 3 месеца разследването на прокуратурата и МВР за палежа без прецедент не дава резултат. По експертиза, назначена от държавното обвинение, работи и служител на пожарната. Тя обаче все още не е готова, казаха за “24 часа” от прокуратурата. Освен това ще се оценяват и щетите от пожара и ще се изследват записи от камерите на обекта. За целта е назначена и лицево-идентификационна експертиза, което означава, че на кадрите има записани хора, въпреки че устройствата от задната страна на постройката, където избухват пламъците, изгасват минути преди това. Разпитани са много свидетели, включително пълномощникът на собственика на имота Александър Захариев, персонал от “Аванти”, представители на охранителната фирма, която пази обекта. Трудното и бавно разследване на престъплението обаче поставя наемателя и собственика в деликатна ситуация пред застрахователите, защото се чака становището на прокуратурата по случая. Стъпки към разкриването на истината обаче засега прави само наемателят, чиято стока беше унищожена. С  Пожарникарите гасиха цяла нощ, но всичко вътре бе като след бомбардировка. Странни дупки по ламарините в задната част на склада, липса на паднали бушони на елтаблото и бързото разпростиране на огъня и в двете помещения, преградени със стена, ясно говорят, че пожарът не е инцидент. Освен това задната част на склада, откъдето тръгва огънят, е с огънати ламарини, а в предната част те са почти непокътнати от стихията. От тогава до днес продължават да се случват мистерии - както на опожарения обект, така и с евентуалните замесени в мистериозния казус. На 21 август сутринта работещите в магазина на “Аванти” в кв. “Белите брези” откриват странна находка пред вратата. Това е чучело в човешки ръст, изработено старателно от кутии с известна марка шотландско уиски. Единствено то се продава в опаковка. Чучелото си има глава, торс, ръце и крака Отдалеч удивително прилича на кръст заради разперените хоризонтално ръце. Проверка в системата на магазина показва, че от тази марка уиски за 3 месеца са продадени едва 3 кутии. Чучелото обаче е направено от 29. Точно в средата е залепена кутия от напитката със син етикет. Останалите са с червен. Магазинът има камери само вътре, но не и отвън и не може да се види кой, как и защо е поставил зловещата картонена кукла. Подаден е сигнал в полицията и случаят се разследва. Не по-малко заплетен е и друг случай. На 30 юни, близо 2 месеца след палежа, служител на наемателя от “Аванти” влиза в една от бараките, които са на метри от склада, но са част от целия имот. Вътре на плот забелязва черна раница. Отваря я и намира ключове от кола и апартамент, както и лична карта на 20-годишен младеж Проверка на “24 часа” показа, че човекът от документа не е осъждан, но има 4 криминални регистрации - две за кражби, една за хулиганство и една за палеж, но назад във времето, години преди пожара в склада. “Не знам какво прави личната ми карта там. Губил съм поне 2. Сега имам нова”, казва момчето, потърсено за повече информация по случая. Оказва се, че за раницата с лична карта в нея знае служителят по сигурността на “Аванти”, който няколко дни след това напуска фирмата. Той твърди, че раницата е там от декември 2017 г. Тогава в един от магазините на търговската верига е хванат крадец на бонбони. Управителят на обекта го задържа и вика шефа на службата по сигурност. Последният обяснил, че го е качил в колата си и е тръгнал с него, за да търси пари и да плати стоката. Крадецът обаче се възползвал от момент, когато колата е спряла, и избягал. Оставил раницата си вътре, а шефът по сигурността я сложил в бараката до склада. Потърсен за своята версия по случая, той отказа информация с мотив, че вече не е във фирмата. Остава въпросът защо не е сигнализирана полицията по случая - нито за кражбата, нито за намерената лична карта. Затова “24 часа” потърси и управителя на магазина на “Аванти”, който хванал бандита в обекта. Мъжът си спомни за случая. Когато видя снимката от личната карта обаче, бе категоричен: “Не е този. Хванах друг, който се легитимира с личната карта на това момче, но още тогава видяхме, че не е той на снимката. Приличаше на наркоман\". Управителят потвърди и версията на служителя по сигурността, че крадецът е бил качен в служебната кола, но успял да избяга, като оставил раницата си. Мистерията се заплита още повече, защото собственикът на личната карта подал заявление, че е изгубена, чак през март 2018 г., а тя е стояла в бараката до склада на “Аванти” от декември 2017 г. Младежът не дава смислени обяснения при какви обстоятелства е загубил картата и защо е бил без документ за самоличност 4 месеца. Когато служителите на фирмата я откриват в края на юни, я предават в полицията. Не е ясно и дали момчето с личната карта в раницата и крадецът от магазина се познават. Последният така и не е установен, въпреки че записите с него как краде от рафтовете са предадени на служителя по сигурността, който вкарва цялата информация за всеки инцидент в компютърната система. По-късно се оказва, че този случай е изтрит, включително и записите от камерите. Така самоличността на крадеца остава мистерия. Дали този случай има отношение към пожара в склада, също не е ясно, защото разследването още продължава. ", "date": "2018.08.26", "title": "“Аванти” с две частни експертизи за палежа на склада, който унищожи стока за 4 млн. лв."}
{"url": "https://www.24chasa.bg/novini/article/7026086", "text": "Злокобната новина за минути събра в събота вечер цяло Световрачене пред кметството на селото. Там през нощта хората търсеха информация за близките си, а кметът Светла Николова се опитваше да успокои всеки. На помощ ѝ се бе притекъл и заместник-кмет от Нови Искър. Още на входа на кметстовото, което е точно до обраната преди месец поща в града, екипът ни бе посрещнат от хора, които нервно пушеха. “Вие от полицията ли сте? обърна се към нас млада жена, която не знаеше какво се е случило с майка ѝ. След секунди от стълбите изтича мъж, прегърна съпругата си, която разпитваше екипа ни, и успя само да промълви: “Жива е. Настанена е във ВМА със счупен крак.” Докато семейството се радваше, от вратата излезе мъж със сълзи на очи. “Татко не е в списъка на ранените”, каза на брат си той и двамата потънаха в мълчание. Оказа се, че кметството разполага само с имената на пострадалите, но не и на загиналите. В стаята на втория етаж постоянно влизаха и излизаха хора, а чакащи бяха насядали из целия коридор. обърна се мъж към съпругата си след срещата с кмета Николова. “Как се очертават, така както ми го казваш, не ми харесва”, каза тя, а мъжът добави: “Ами, няма я в списъка с пострадалите.” След множество обаждания все пак в кметството разбраха името на един от загиналите, а 18 бяха ранените. “Липсват ни 15 души, очертава се всички да са загинали”, коментираха от кметството, след като изчислиха, че починалите са 16. Междувременно на дивана в коридора семейство обсъждаше катастрофите с автобуси в страната. Дълго коментираха, че единствено при инцидента от 13 април на магистрала “Тракия”, когато загинаха 6-има, е имало задържан, който не е шофьор на автобуса, а водачката на бутналата го кола. След като приключиха темата, се обърнаха към екипа ни. “Ние чакаме полицаите да кажат какви са процедурите за разпознаване. Вие знаете ли?”, запита ни жена. След последвалия отговор прилежно си извади тефтерче и записа адреса на моргата в София. Около 1,15 ч в нощта срещу неделя се появи и първият пълен списък на пътувалите в автобуса. Донесе го синът на организаторката на екскурзията. Жената го носела в чантата си и го дала на момчето. След като в кметството вече разполагаха с всички имена, успяха да научат и кои са загиналите. Хората се прибраха, а мнозиха обсъждаха как ще карат до София, за да разпознаят роднините си.", "date": "2018.08.26", "title": "Адска нощ за кмета на Световрачене с най-тежкия въпрос: Мъртви  или ранени?"}
{"url": "https://www.24chasa.bg/novini/article/7026146", "text": "Изпълнявали сме стриктно договорите си. Това посочват в писмо до медиите изпълнителят на рехабилитацията на пътя по Искърското дефиле, където в събота автобус се преобърна и 16 души загинаха. Ето и целият текст на писмото:  Съболезнования за семействата на хората, които загинаха в тежката катастрофа по планинския път на Искърското дефиле. В такива необратими ситуации, в които се отнема човешки живот, ние разбираме ценността на всяка секунда. Поклон към хората, които изгубиха живота си на 25. 08. 2018 г.  С настоящото писмо ще Ви информираме за дейностите, които сме извършили като водещ партньор в обединение ДЗЗД “Трейс Своге“, изпълняващо рехабилитацията. Рехабилитацията на пътя е стартирана на 29.09.2011 г. Ремонтните дейности включват реконструкция и рехабилитация на 23 кръстовища, 5 тунела, 2 жп надлеза и 32 мостови съоръжения, възстановяване на пътната настилка и полагане на плътен асфалт по целия участък, допълнително монтиране и подмяна на предпазни съоръжения. Трасето преминава през 13 населени места. Цялостната рехабилитация на пътя е извършена съгласно проекта и Техническата спецификация. Изпълнението е по стандарта на инженерите консултанти FIDIC т.нар. Червена книга. По този стандарт изпълнителят е длъжен да съгласува всичко с Инженера- известната британска международна инженерсно-консултантска компания - Mott Macdonald. Рехабилитацията се извърши по проект “Транзитни пътища“, чийто инструментариум не позволява на проектантите и изпълнителя да променят вече съществуващото трасе. Асфалтовите настилки са изпълнени през 2014 г. , това е и годината , в която пътят е пуснат за експлоатация. Пътят е пуснат в експлоатация две години преди формалното му приемане. Гаранционните срокове обаче, както е регламентирано в Наредбата, започват да текат от датата на подписване на Акт 16, което се случи през 2016 г. През периода на приключване на дейностите от наша страна и издаване на Акт 16, пътят е експлоатиран за нуждите на населението от възложителя. Рехабилитацията е осъществена без да бъде спирано движението по тежкото трасе. Как е поддържан пътя до издаване на акт 16 и в периода след това, ние не можем да вземем отношение. АПИ избира фирма, която да осъществява тази задача. Нашият ангажимент е единствено свързан с евентуални възможни дефекти – отговорност на изпълнителя, които се появяват по трасето в гаранционния двугодишен срок. За 4 годиншния период установените такива не са съществени и/или възпрепятстващи или застрашаващи безопасността на движението. Изпълнителят е изпълнявал стриктно и безкомпромистно договорните си задължения. Длъжни сме да подчертаем, че цялото движение на тежкотоварни автомобили, след стартиране на ремонтите по АМ “Хемус“ се пренасочи през Искърското дефиле, което допълнително значително натовари въпросното второкласно трасе. По цялото трасе на второкласния път има поставена вертикална сигнализация и хоризонтална маркировка, указваща ограниченията на скоростта и опасностите по старопланинския път съгласно нормативните изисквания за подобен тип път. Започнали сме задълбочена проверка на пълния набор комуникация с Възложителя, Инженера-консултант, отговорен за изпълнението по правилата на Фидик, и всички отговорни институции, за което ще ви информираме надлежно. Ще окажем пълно съдействие на разследващите органи.", "date": "2018.08.26", "title": "\"Трейс Груп Холд\": Изпълнявали сме стриктно договорите, ще съдействаме на разследването"}
{"url": "https://www.24chasa.bg/novini/article/7025860", "text": "България продължава да е най-евтината страна според данните на Евростат за 2017 г., публикувани преди ден. Равнището на цените у нас е 44% от средното за ЕС. Две групи правят изключение от това правило – храната и безалкохолните напитки и потребителската електроника. Най-ниски са цените у нас на дрехи, обувки, мебели, транспорт, почивка, образование. Храната е най-евтина в Румъния, където цената е 62,2% от средноевропейската, следва Полша с 65% и България е на трето място със 73,1%. Най-скъпо е в Швейцария - 167,7% над средното за Европа, следват Норвегия и Исландия. При комуникационната техника България е на пето място по евтиния с 65,4%, изпреварена от Румъния, Полша, Литва и Естония. Потребителската техника е най-скъпа в Гърция – 154% над среднога. Най-скъпо е пътуването в Исландия, както и алкохол, цигари, дрехи, обувки, мебели, почивка, ресторанти и хотели. Това я прави най-скъпата държава в Европа със 171,6% над средното ниво. Тя е следвана от Швейцария със 165,6%. На трето място се нарежда Норвегия. Тъй като обаче и двете страни не са част от Европейския съюз, като най-скъпа членка на ЕС е определена Дания със 141,2%, следвана от Люксембург. Сред най-евтините държави освен България се класират Румъния (48,4%) и Полша (53,2%). ", "date": "2018.08.26", "title": "В България най-евтино, цените са 44% от средните за ЕС"}
{"url": "https://www.24chasa.bg/novini/article/7026040", "text": "Певческият хор към пенсионерския клуб в Световрачене взел втора награда на фестивала във врачанското село Царевец, на връщане от който автобусът му падна в Искърското дефиле. Хористите си тръгнали по-рано и не могли да си получат наградата, разказаха за “24 часа” организаторите на фестивала. “Още преди да започне записването, те се обадиха, че са научили за фестивала “Белокаменица”, и поискаха да участват. Обяснихме им, че не може да ги запишем тогава, но те бяха запомнили и в деня на официалното кандидатстване позвъниха отново”, съобщиха организаторите на фестивала. Представител на групата обяснил, че имат голямо желание да участват и никога не са били в този край. “Ще съчетаем участието, искаме да си направим екскурзия”, разказали хората. “Случи се леко забавяне. Те трябваше да пеят в 12,45 ч, но програмата закъсня с 15 минути. Излязоха на сцената с цветчета в косите - по едно бяло и червено за жените, бяха поставили и зелени и жълти орнаменти, наподобяващи трева, имаха и мъж. Всички бяха с носии, жените имаха и пендари на вратовете си”, разказаха представители на фестивала “Белокаменица”. Групата от Световрачене изпълнила 3 песни и била бурно аплодирана.  “Обясниха ни, че няма как да останат, защото са на екскурзия и отиват до манастира “Седемте престола”, върнаха събитията назад организаторите. След като хорът си тръгнал, се оказало, че освен публиката и журито много ги е харесало. Те били избрани за втора награда. “Искахме да им я пратим, но явно, докато сме обявявали, че я печелят, те са се борели за живота си”, посочиха организаторите на “Белокаменица”.", "date": "2018.08.26", "title": "Хористите от Световрачене взели втора награда на фестивал, преди да паднат в дефилето"}
{"url": "https://www.24chasa.bg/novini/article/7026080", "text": "Катастрофа с мерцедес стана на околовръстното в София днес следобед. До този момент няма информация за жертви и пострадали.                                                                                                                                                                                                                                                                                                                      ", "date": "2018.08.26", "title": "Виж катастрофа с мерцедес на Околовръстното в София (Видео)"}
{"url": "https://www.24chasa.bg/novini/article/7025870", "text": "През тази седмица пътната агенция ще стартира обществената поръчка за изграждането на участъка от магистрала “Струма” през Кресненското дефиле. Стойността е над 800 млн. лв., заяви председателят на управителния съвет на АПИ Светослав Глосов по Bulgaria ON AIR. По проект ще има две платна - в посока Гърция трафикът ще минава по сегашния път, а на връщане - по изцяло ново трасе. Строителството трябва да започне догодина и да завърши в средата на 2023 г., когато трябва да е готова и цялата магистрала. До края на годината трябва да е готов участъкът между Кресна и Сандански, което е 6 месеца по-рано от предвидения срок. Участъкът е дълъг 24 километра. ", "date": "2018.08.26", "title": "Стартира търгът за участъка от “Струма” през дефилето"}
{"url": "https://www.24chasa.bg/novini/article/7026108", "text": "Пожар в Чикаго отне живота на шест деца и двама възрастни, предаде Асошиейтед прес, цитирана от БТА.  Огънят е избухнал в 4 ч. сутринта местно време в квартала Литъл вилидж. Най-малко две сгради са били обхванати от пламъците. Загиналите са от едната сграда. Причините за пожара се установяват.", "date": "2018.08.26", "title": "Шест деца и двама възрастни загинаха при пожар в Чикаго"}
{"url": "https://www.24chasa.bg/novini/article/7025865", "text": "С 16% - до 1 лев на едро, поевтиняха доматите от открити площи през изминалата седмица в сравнение с предходната, показва бюлетинът на Държавната комисия по стоковите борси и тържищата. Оранжерийните домати обаче са поскъпнали със 7,4% до 1,60 лв. От зеленчуците по-сериозно увеличение има и при тиквичките - с 10,8% до 1,03 лв., и при зеления пипер - с 5,2% до 1,01 лв., докато червеният е поевтинял с 6,8% и струва 1,36 лв. С 18,6% е паднала цената на краставиците от открити площи до 92 стотинки, оранжерийните са 1,20 лв. Много от плодовете обаче са поскъпнали. Най-голямо увеличение има при прасковите - с 13,9% до 1,39 лв.. и при пъпешите - с 10,8% до 1,13 лв. Дините вече са на цена 45 стотинки. За сметка на това гроздето и ябълките са поевтинели - съответно с 19,5% до 1,53 лв. и 7,7% до 1,20 лв. Увеличение на цените има и при повечето меса. Каймата струва 4,60 лв. - с 2,2% повече от предходната седмица, с 2% - до 4,56 лв., са се вдигнали и малотрайните колбаси. Всички млечни продукти обаче са с по-ниски цени. 125 г масло може да се купи за 2,26 лв., което е с 3% по-малко, с 2,2% по-евтино - 2,19 лв., е и сиренето с палма. Кравето сирене също е паднало до 5,90 лв., а кашкавалът - до 9,92 лв. Цената на прясното и киселото мляко остава без промяна. Яйцата са паднали с 5% и се продават по 19 стотинки за брой. 1 кг брашно е на цена 80 стотинки - с 2,4% по-малко, лещата и зрелият фасул също са поевтинели. Поскъпване от 1% има при захарта в пакет от 1 кг, който сега струва 1,06 лв. ", "date": "2018.08.26", "title": "Доматите паднаха до 1 лев на едро"}
{"url": "https://www.24chasa.bg/novini/article/7026017", "text": "Целият възможен ресурс на 4 от големите столични болници - “Пирогов”, ВМА, “Света Анна” и “Царица Йоанна - ИСУЛ”, както и на Спешна помощ, бе мобилизиран в спасяването на пострадалите в катастрофата край Своге, при която загинаха 16 души и над 20 бяха ранени. До късно вечерта в събота и дневни, и нощни екипи се бореха за живота на пострадалите. В “Пирогов”, където бяха приети най-много от тях, се отзовали дори лекари, които са в отпуск “Дойдоха буквално по къси гащи, за да питат дали имаме нужда от помощ”, разказа проф. Николай Габровски, зам.-директор на болницата и национален консултант по неврохирургия, пред “24 часа”. Както при всяко тежко събитие, първи на инцидента се отзовават екипите на Бърза помощ. Организацията по предаване на сигнала за катастрофата, който постъпва в 17,12 ч, тръгването на спешните медици и мобилизирането на болниците е протекла изключително бързо. Първа на мястото на инцидента пристига линейка на ЦСМП - Своге. Това бил единственият екип на дневна смяна в този ден, защото кадри няма. При получаването на сигнала обаче екипът бил в София с пациент, който трябвало да бъде откаран до болница. Но успели почти веднага да обърнат към Искърското дефиле и на 30-ата минута вече били на място. През това време са организирани и останалите линейки от ЦСМП-София, Враца и Монтана - общо 14, които пристигали през 2-3 минути, обясни говорителят на столичната Бърза помощ Катя Сунгарска. Тъй като при подобни тежки произшествия травмите на пострадалите са съчетани, болниците, към които те се карат, трябва да са поливалентни, а не специализирани, т.е. да могат да лекуват няколко неща. Освен това във всички подобни критични ситуации важи правилото да се тръгне към най-близката болница - в случая “Пирогов”. През цялото време лекари са били в контакт и със завеждащия смяна в центъра, който преценява къде е най-добре да бъде откаран пациентът според състоянието му. Той е и единственият в непрекъснат контакт с болниците и може да пренасочи линейките, ако някъде няма готовност да поемат ранения. До 2 часа през нощта са останали дневните екипи на Бърза помощ, които помагали на колегите си от нощна смяна. Имало и доста линейки, които извършили по няколко курса към мястото на трагедията. Въпреки мобилизацията на толкова много екипи спешните медици са успели да обслужат и всички други сигнали на нуждаещи се в София. На работното си място останал и един от диспечерите, въпреки че малко след инцидента разбрал, че сред загиналите е и неговата тъща. В абсолютно пълен състав са работили клиниките по ортопедия, по неврохирургия, по хирургия и в спешното отделение на “Света Анна”. Още снощи там са извършени 3 тежки операции - една коремна и два дренажа на гръден кош от д-р Стефан Ковачев. По-рано е дошла и нощната смяна на лекарите във ВМА, останали и лекарите от дневната. През цялото време работата в болницата организирал директорът ѝ проф. Венцислав Мутафчийски.", "date": "2018.08.26", "title": "Линейки пристигали през 2 минути на  участъка - масов гроб"}
{"url": "https://www.24chasa.bg/novini/article/7026020", "text": "    500 хил. работници няма да достигат на бизнеса през следващите 5 години. Тази прогноза направи председателят на Асоциацията на индустриалния капитал в България Васил Велев. Само в автомобилният клъстер ще са нужни 45 хил. работници с техническо или средно образование. “В момента има остър недостиг на инженерно-технически кадри - както квалифицирани работници, така и машинни и електроинженери, IT специалисти”, обясни Велев. Глад за квалифицирана работна ръка изпитват и чуждите инвеститори. Част от тях не могат да направят разширение на бизнеса си в България, защото нямат човешки ресурси. Това е причината те да инвестират в съседни страни. Една от най-търсените професии не само у нас, но и в Европа е инженерната. Проблемът пред бизнеса е не само количествен, но и качествен. “Инженерната професия е по-трудна за усвояване от редица други и въпреки че възнагражденията вече са добри, кандидатите не са достатъчно, а оттам и подборът не е достатъчно добър”, обясни Велев. На входа на техническите вузове приемат с тройки от дипломите, докато бизнесът иска отличниците, образно описа той. “Затова усилията са за създаване на интерес на учениците към инженерните професии чрез занимателна математика, кръжоци по наука и техника, конструиране на модели - които имат призвание към тези професии, да ги подготвим и помагаме така и на входа на техническите университети да имаме по-амбициозни, способни и мислещи млади хора”, казва шефът на АИКБ. В момента “Машинно инженерство” следват 4672 студенти, а “Общо инженерство” - 6873, сочи рейтингът на висшите училища за 2017 г. Безработицата при завършващите инженери е между 1,3 и 3,77%. Осигурителният доход на младите кадри достига 1417, 73 лв. Заплатата на инженер у нас е между 1000 и 3000 лв, а в чужбина тя варира между 5 и 7 хил. лв. В Дъблин например на машинен инженер с опит шприцоване се предлагат 50 хил. евро годишно. Решение на проблема бизнесът вижда в легалната трудова миграция и вноса на кадри. “Промени в Закона за трудовата миграция и трудовата мобилност се направиха, но има много подзаконови нармативни актове, които затрудняват и бавят този процес”, обясни Велев. За инженер от Украйна трябва да се легализират маса документи и да се измине дълъг бюрократичен път. Отнема 3 месеца и струва няколкостотин евро за всеки кандидат. А за да замине същият инженер от Украйна на работа в Полша, са достатъчни една седмица и 30 евро. Бизнесът иска по-скоро да се подпише двустранна спогодба с Украйна за лесен обмен на работници. Такава вече има с Армения и Молдова, но и те не са на практика влезли в сила. 312 свободни места за инженери са обявени в бюрата по труда за първото 6-месечие, най-много в областите София, Варна, Пловдив, Стара Загора и Русе. “Инженер конструктор” и “Инженер производство” са най-търсените. С посредничеството на бюрата 246-ма със специалност в областта на инженерните науки са започнали подходяща работа. Студентите по инженерните да получават специална месечна стипендия. Срещу това те ще се задължават след завършването на образованието си да работят 5 години в България. Това предложи председателят на Асоциацията на индустриалния капитал в България Васил Велев. При напускане на страната по-рано, студентът ще връща стипендията, обясни той. В даден момент бизнесът може да поема стипендиите на студенти, които си е харесал. Тогава за младите работници ще се дължат трансферни права по подобие на професионалните футболисти, ако решат да сменят работодателя. Това ще привлече допълнително амбициозни и и способни млади хора в тези специалности, смята Велев.", "date": "2018.08.26", "title": "500 хил. работници нужни в следващите 5 години"}
{"url": "https://www.24chasa.bg/novini/article/7026148", "text": "Израелският премиер Бенямин Нетаняху заяви днес, че евреите все още са в опасност, десетилетия след Холокоста. Той каза това през последния ден от историческото си посещение в Литва - земя на неговите предци, предаде Франс прес, цитирана от БТА. \"Какво се е променило за еврейския народ за 75 години? Не и опитите да бъдем унищожени, те продължават да се опитват да ни унищожат\", изтъкна Нетаняху пред около 300 литовци в синагогата във Вилнюс. Той описа подробно новите екзистенциални заплахи, пред които според него са изправени евреите, сред които са Иран и ислямисткото движение Хамас, присъстващо в ивицата Газа. Нетаняху е първият израелски премиер, посетил Литва. Корените на Нетаняху са от Литва - родителите на майка му са живели в село Седува, в централната част на страната. Почти всички над 200 000 литовски евреи са загинали по време на германската окупация от 1941 до 1944 година. Вчера той посети гетото във Вилнюс, където припомни, че литовските евреи са били откарани през Втората световна война извън столицата в Панерай (Понар), където били избити и хвърлени в \"изкопи на смъртта\".", "date": "2018.08.26", "title": "Нетаняху: Евреите все още са в опасност, \nдесетилетия след Холокоста"}
{"url": "https://www.24chasa.bg/novini/article/7026019", "text": "Инвалидната триколка връхлетя върху нас. Това е версията на родителите на президента Румен Радев - Георги и Станка Радеви, за инцидента с техния семеен мерцедес на кръговото кръстовище в Харманли. На 17 август сутринта шофираният от Радев-старши автомобил удря инвалид, който се придвижва с триколката си. Виновен ли е бащата на президента и укрита ли е информация, ще покажат резултатите от проверките на прокуратурата и КАТ, които би трябвало да приключат днес вечерта.  А точно на 27 август Георги Радев навършва 80 години. За инцидента се разбра едва в събота сутринта. По същото време президентът изкачваше Шипка за честванията на 141 г. от епопеята. Срещата му с журналисти на върха бе старателно избегната, а първоначално и от екипа му запазиха мълчание за катастрофата. Малко по-късно от прессекретариата категорично отхвърлиха версията, че е имало опит за натиск върху МВР и прикриване на инцидента, с което фактически потвърдиха за него. Междувременно от прокуратурата обявиха, че не са били уведомени за произшествието. и е разпоредил на прокуратурата в Хасково проверка на инцидента с участието на 81-годишния Радев, съобщи говорителят на главния прокурор Румяна Арнаудова. “За този инцидент, в който е участвал бащата на президента Румен Радев, за това пътнотранспортно произшествие в прокуратурата в Харманли не е докладвана каквато и да е информация. Прокуратурата получава информация едва днес, и то само от медиите”, каза тя. Не е било докладвано и на премиера, обяви самият Бойко Борисов. Но допълни, че има кой да разследва и той Историята излезе наяве чрез сайта breaking.bg, който в съботната сутрин публикува кадри от камерите на кръговото в Харманли. На 17 август в петък, бащата на президента без предимство навлиза в кръстовището и удря триколката с инвалида. Според записа Георги Радев не излиза от колата. На мястото идват полицаи и двама неидентифицирани цивилни мъже. Идва и бившият кмет и настоящ лидер на БСП в Харманли Михаил Лисков. Всички говорят по телефони, не се вижда да се пише протокол. Линейка взема инвалида, който не е сериозно пострадал. Радев очевидно е поканен да излезе от мерцедеса, след което има кратък разговор между него и полицаите. Те по-късно му помагат да си тръгне с колата. “Нелеп инцидент. Те и полицаите казват така. Нелеп инцидент, при който няма злополука, няма убит човек. Защо да чувствам вина.” Това каза в първата си медийна изява, след като стана ясно за сблъсъка му с триколката на инвалида, Георги Радев вчера. Той коментира пред репортер на Нова тв. “Въобще не я видяхме. Триколката просто връхлетя в нас”, допълва Станка Радева, която в този момент се е возила до мъжа си в семейния мерцедес. Веднага му взели проба за алкохол и наркотици, и двете са отрицателни, разказва възрастният мъж. Родителите не казали за инцидента на сина си, обясняват и двамата. Президентът научил на втория ден, когато им гостувал за събора. “На никого давление не съм оказвал”, категоричен е бащата на държавния глава. “Знаете ли как разбра - когато Стефчо ( ) дойде у нас след два дена, синът ми беше тука”, разказа още Радев-старши. Станахме приятели, твърдят и пострадалият, и Георги Радев. Той и съпругата му Станка живеят в село Славяново, където минава и детството на президента, преди семейството да се премести в Хасково. Тогава малкият Георги е в прогимназията. Майката на президента 35 г. е била главен счетоводител на горското стопанство в Хасково. Баща му има зад гърба си 40 г. трудов стаж, основно на различни нива в енергоснабдяването. Георги Радев е бил и преподавал по електротехника в тогавашния механотехникум в града. “Обикновени хора, много работливи, честни, добри. Те са образец за мен”, описа ги Румен Радев, когато спечели президентския пост и прожекторите се насочиха към близките му. Сами се грижат за къщата и двора. И преди, и след 1989 г. двамата не са членували в политически формации. “Убежедението ми е, че има подмяна или под влияние, или умишлено, или от незнание, или от кой знае какво, но фактите не са такива”. Така коментира катастрофата на Георги Радев вътрешният министър Валентин Радев. МВР шефът съобщи, че разпоредената от него вътрешна проверка на полицията трябва да приключи днес вечерта. “Да отидат и да проверят верен ли е този сигнал, които аз имам и слуховете, които чета за манипулиране на проверката на ПТП”, обясни министърът защо е пратен инспекторатът. Той бе категоричен, че автоконтрольорът, който е регистрирал нарушението, е направил така, че ситуацията е една, пък той я е описал по съвсем друг начин. Но не е ясно защо го е сторил. ", "date": "2018.08.26", "title": "Нелеп инцидент, не чувствам вина, каза бащата на президента (Обзор)"}
{"url": "https://www.24chasa.bg/novini/article/7025994", "text": "Германската канцлерка Ангела Меркел отхвърли днес предложение, споменато от Европейската комисия миналия месец, за изготвяне на нови, по-строги срокове за намаляване на парниковите емисии, изтъквайки, че страните от ЕС трябва да се съсредоточат към постигане на поставените от самите тях цели, предаде Ройтерс, цитирана от БТА. Европейският комисар по въпросите на климата и енергетиката Мигел Ариас Канете заяви миналия месец, че обмисля увеличаване от 40 на 45 процента съкращаването на вредните емисии от въглероден диоксид, което ЕС цели да постигне до 2030 г. в отговор на доказателствата за ускоряване на климатичните промени. Меркел отбеляза пред телевизия А Ер Де (ARD), че новите предложения не й харесват особено и че според нея трябва първо да се изпълнят целите, които вече сами сме си поставили.", "date": "2018.08.26", "title": "Меркел отхвърля предложението на ЕС \nза по-бързо намаляване на парниковите емисии"}
{"url": "https://www.24chasa.bg/novini/article/7023967", "text": "В римско време сме... Когато двама учени - от които единият е сред най-уважаваните специалисти по тракология и стара история, а другият посвещава почти 20 години на разкопаване на най-голямата могила на Балканите, са единни в този факт, приемаме, че се връщаме в римско време. Императорска гробница. Пирамида. Гробница-кула 22 метра със статуя на върха? Тракийски цар или римски император е положен в нея? Впечатляващата находка, която бе разкрита при разкопките на най-голямата могила на Балканите - Малтепе край Пловдив, хвърли в размисъл учените. Самите те признават, че досега не са виждали подобно нещо. Премиерът Бойко Борисов, който посети обекта, разпореди проучванията да продължат и Дотогава археологът доц. Костадин Кисьов и специалистите по антична история трябва да открият какво е това съоръжение. И за кого е направено. Работата е огромна. Разкрити са едва 8 метра от южната стена на масивния градеж. А изчисленията, направени с георадар и сонди, сочат, че зидовете стигат до 20 метра дълбочина. Останалите 3 стени все още са зарити с над 30 000 кубика насип, който ще се изгребва. “Уникална ситуация. Досега на Балканите няма регистриран подобен обект”, казва проф. Диляна Ботева от катедра “Стара история и тракология” в Софийския университет “Св. Климент Охридски”. “24 часа” я заведе на разкопките, тъй като тя е един от най-добрите изследователи на античността.   “Трябва да сме готови да посрещнем и изненади. Какви? На този етап само могилата знае. Но тя не говори, а чака доц. Кисьов да копае под изгарящото слънце”, допълва проф. Ботева. И поема след археолога към върха на Малтепе. Той я запознава детайлно с До онзи момент Кисьов знае, че чешкият пътешественик Карел Шкорпил е описал Малтепе в края на XIX век като най-голямата могила на Балканите. Тръпката на откривател кара археолога да иска да види какво има в нея. Но изминават десетилетия, докато през 2016 г. доц. Кисьов пристъпва към същинското проучване “През 1999 г. най-напред разкопах ей онази малка могила, която е на 600-700 м източно от Малтепе. Оказа се крематориум с 5 пласта материали от трупоизгаряния с ритуали. И никакво погребение в нея. Казах си - тази отсреща, голямата, ще е родова могила. Повечето в Тракия са такива”, разказва изследователят. Пристъпва към разкопките на Малтепе през 2016 г. след осигурено финансиране от община Пловдив. На различни нива по периферията открива гробове - тухлени и урни. Общо 11. В тях намира и монети. Най-ранните са от времето на император Септимий Север (193-211), а най-късните - от Проб, управлявал Рим през 282-283 г. Най-голямо количество монети е констатирал, че са от периода на император Аврелиан (275-276), когато венценосецът превзема отцепилата се от Римската империя Палмира. Почва да сече емисии, на които е изобразено божеството Сол ( ). Тези монети на Аврелиан дават ориентир III век, в рамките на който е епохата на Войнишките императори. Как археологът стига до мащабния градеж, разположен в центъра на могилното съоръжение? Тя се върти като бормашина и влиза в насипа. Пуснахме по 3 от южната страна, от източната и от северната. Устройството се управлява с електроника. Всички сонди стигнаха на 35 метра и спряха в центъра на могилата, срещайки каменно съпротивление. По този начин хванах очертанието. Реших, че има гробница”, описва той. Тази година с помощта на друг геофизик извършва ново изследване, този път от върха на могилата. На 70 см от него откриват 7 средновековни гроба един до друг. Спускат уредите по-надолу и те засичат сериозна аномалия. “Свалихме насипа и попаднахме на каменен градеж с размери 7 на 7 метра”, припомня ученият. Тази структура всъщност се оказва покривът на конструкцията. Първите предположения са за императорска гробница, защото едно към едно съвпада с тази на Марк Аврелий Карин (283-285) във Виминациум в днешна Сърбия. Нашата прилича нея - с плосък покрив и е измазана отвътре. Но онази е висока само 3 метра, а камерата ѝ е под земята. Екипът на Кисьов трескаво започва да разкрива по-надолу. Открива големи каменни блокове, разхвърляни встрани от покрива. Разбира, че те са били част от върха на конструкцията. Вика на помощ специалиста по антична архитектура Даниела Стоянова, която твърди, че фундаментът е бил на 3 реда, захванат стъпаловидно. Най-отгоре вероятно е имало статуя на погребания или на божеството, което той е почитал. Самата фигура все още не е намерена. Тя може и да е открадната. Стъпаловидна се оказва и самата сграда. Тя е с 4 сектора, като всеки следващ от горе на долу се разширява с 40 см. Това дава основание на археолога да смята, че има пирамидална структура.   “В най-горната си част е 6,60 на 6,60, а в основата стига 10 на 10 метра. Градежът представлява плътни хоризонтални редове ломен камък, споен с хоросан. Направен е така, че да държи най-горе каменните блокове, всеки от тях по 300-400 кг. Но в момента говорим само за южната стена, която виждаме. При северната фасада отстъпите може да стигнат и 50 см или метър. Всичко е възможно. Не можеш да гадаеш, докато не разкопаеш”, прави уговорка Кисьов. Той и хората му първоначално са озадачени. “Работихме с презумпцията, че в могилата има две гробници една над друга. Казвахме си: “Това е пълен абсурд!” описва археологът. По думите му иманярите са прокопали 40 метра тунел и са стигнали до центъра на могилата. Кисьов е бивш пещерняк и не се бои да влезе вътре с въже и стълба. “Тези идиоти са пробили едната стена и са излезли през другата. Тръгнали са да копаят отдолу нагоре. Прокарали са 4 метра, стигнали са до пясък, който е започнал да пада, и са се махнали”, подробно разказва ученият. Досега е разкрил около 7,50 м от южната стена. Надолу е констатирал до 12-ия метър. Остават му още 2 м разлика. При разреза ясно се вижда, че насипът не е правен наведнъж. “Изграждали са два метра от сградата и след това са ги засипвали. Строителството е вървяло успоредно със зариването”, обясни той. От хоросана и намерените каменни блокове е взет материал за анализ. Според археолога вероятно са доставени от Родопите. До това предположение стигнал, тъй като обходил голям периметър от района. На около 2 км са бреговете на Марица. Там засякъл необработени мраморни блокове, които били нахвърляни около реката. Попитал местните не ги ли ползват за настилки на пътища, за макадам. “Не”, отвърнали те. “Сега, като свързвам онези блокове край Марица и тези в могилата, нищо не е пречило на древните да ги доставят от Родопите и да ги прекарат през реката. Ей къде е планината”, сочи той към Асеновград. Ученият допуска, че при по-нататъшното разкриване на насипа не е изключено да се появят погребални дарове, както и колесница. ако не говорим за владетел, а примерно за богати люде и заможни земеделци”, уточнява той. Проф. Ботева се съгласява. “Ние сме в римско време. Тогава няма владетели на местна почва, но има богати аристократи”, вметва тя. И допълва, че е имало достатъчно заможни хора. “Но тази висока постройка и крепидата около могилата, дълга 450 м, не са за обикновен аристократ. Издигната е в чест на някой голям. Ако беше монумент, какъвто е този на император Траян в Румъния, той ще стои открит - всички да го виждат”, казва Кисьов. Според него тук всичко е странно, защото нямаме такова нещо досега. “Гледах гробниците на сенаторите във “Виа Латина” в Рим. Те са на 3 етажа, с вътрешни стълби и пресъздават техните домове приживе. Даже на всеки етаж има рисунки, но всички са до 4 метра”, разсъждава той. Сравнявал е тези в Палмирското царство. Там има подобни гробници кули, някои имат отстъпи в градежа, други нямат. Но и те стигат до 5-6 метра”, допълва той. И изрича един от неписаните закони в археологията: “Всичко се разбира в последния ден на разкопките”. А техният край е още далеч. РАДКО ПАУНОВ - Това, което видях, е смайващо. Уникална ситуация, каквато на Балканите не сме виждали.   Доц. Кисьов е документирал погребални съоръжения в периферията на могилата и внушителна крепида, което дава основание да се очаква гробница. Ако се окаже, че има, със сигурност е на много високопоставена фигура Градежът е изключително висок, а към момента е хванат на много малка площ. Остава да очакваме какво ще излезе надолу и това ще определи нагласата какво всъщност е. Дай боже, да се намерят материали извън градежа, тогава ще сме по-наясно. - На този етап само разкопките ще покажат. - Ако разсъждаваме в посока погребално съоръжение с пирамидална конструкция, предназначено за император, започваме да се питаме кой е той. Докато разсъждава върху загадката, поставена от обекта, доц. Кисьов спомена имената на Филип Араб и на Аврелиан. За първия е предположена пряка връзка с Филипопол. Роден е на територията на днешна Сирия в град, който след това е наречен на него. Това е арабският Филипополис. Участвал е в похода на Гордиан срещу Сасанидска Персия. Аврелиан също воюва в Палмира. Възстановява единството на империята. - Доц. Кисьов твърди, че монетите са намерени в погребалните ями в периферията и са далеч от сградата. Казва, че започват от Септимий Север, които са най-ранни, а късните са на Проб и те ни дават ориентир. Това би могло да означава, че тези съоръжения са направени през втората половина на III век. - Не е изключено. Първото съоръжение, на което е издигната първата могилна структура, може да е от времето на Реметалк Първи. Той е мощен владетел, избраник на Октавиан Август, който му дава огромна власт и територии. Те са се простирали от Дунава до северните егейски брегове. Ако се окаже, че първото погребение не е на 22 м, тогава би могъл да бъде всеки от малките владетели на Тракия по това време. Нищо не пречи да е и Реметалк III. За него не знаем колко голяма територия е управлявал. Известно е, че е наследник на Марк Антоний по линия на баба си Антония Трифейна. Съученик е на Калигула и на цар Ирод. Като съратник на Калигула се твърди, че той го поставя на власт в Тракия, когато принцепсът поема управлението в Рим. За Реметалк ІІІ се знае, че е убит от съпругата си при неизвестни обстоятелства и причини. Предполага се, че това е станало край Филипопол най-вероятно 44 г.", "date": "2018.08.26", "title": "Археологът пещерняк Кисьов влиза с въже в най-голямата могила на Балканите и ще разкрие истината за нея... в последния ден"}
{"url": "https://www.24chasa.bg/novini/article/7025873", "text": "73 939 автомобила, застраховани във фалиралата компания “Олимпик”, все още не са прехвърлили полиците си при друг застраховател. Това сочи справка на Гаранционния фонд към петък. Полиците на близо 200 хиляди клиенти на “Олимпик” бяха прекратени на 18 август. В края на миналата седмица изтече гратисният период за застрахованите в компанията. От четвъртък КАТ вече глобява тези, които не са сключили нови полици. Спиране на автомобила от движение и отнемане на книжката чакат шофьорите, които са без полица.", "date": "2018.08.26", "title": "74 хил. от “Олимпик” още са без автополица"}
{"url": "https://www.24chasa.bg/novini/article/7025785", "text": "Мъж на 22 години, който е управлявал лек автомобил \"Хонда\", е загинал при катастрофа на пътя за парк \"Рила\" в Дупница днес, след 14.00 часа, съобщиха от полицията. Управляваният от него автомобил се е ударил в таксиметрова кола, в която освен шофьора са пътували жена и две деца. След подаден сигнал на спешния телефон \"112\", на мястото пръв е пристигнал екип на полицията. Полицаите са оказали помощ шофьора на таксиметровия автомобил и пътниците да излязат от автомобила. Минути по-късно таксиметровият автомобил се е запалил и е изгорял в предната част, след взрив. Клиентите на таксито са били закарани в болница. Жената е със счупена ръка, а децата са прегледани и изписани от дупнишко лечебно заведение. Все още няма данни за състоянието на шофьора на таксито. Катастрофата е станала край парк \"Рила\". Загиналият водач е пътувал към Дупница, а таксито - в посока дупнишкото село Бистрица, уточниха от полицията. Причините за инцидента са в процес на изясняване.", "date": "2018.08.26", "title": "Мъж на 22 години загина при катастрофа в Дупница"}
{"url": "https://www.24chasa.bg/novini/article/7025796", "text": "По наредба фирмата, която е извършила вчерашния превоз, при който стана катастрофата край Своге, е трябвало да уведоми предварително Изпълнителна агенция /ИА/ \"Автомобилна администрация\" за извършването на \"случаен превоз\" на пътници. В това уведомление трябва да се съдържа информация за маршрута, датата, часа на пътуването, мястото на тръгването и ориентировъчен час на мястото на пристигане. Такова уведомление към ИА \"Автомобилна администрация\" за конкретния превоз обаче не е било изпратено. Това каза министърът на транспорта Ивайло Московски на брифинг в Министерски съвет днес. Проверката на ИА \"Автомобилна администрация\" е установила, че фирма \"Мобилос 5\" ООД е компанията, която е извършвала превоз по време на вчерашната катастрофа край Своге. Фирмата притежава лиценз за извършване на автобусен превоз на пътници, валиден до 14 март 2027 г. /10-годишни са сроковете за лицензите/. Министър Московски добави, че фирмата е регистрирана в гр. Божурище и притежава доказана финансова стабилност, която е валидна до март 2019 г. ИА \"Автомобилна администрация\" на 5 април 2018 г. е извършил цялостна комплексна проверка на компанията, при която не са били установени нарушения. Проверката е констатирала, че фирмата притежава общо 6 автобуса от категория \"М-2\" и \"М-3\". Автобусът, който е участвал във вчерашната катастрофа, е с дата на регистрация 2001 г., посочи транспортният министър. Водачът, който е управлявал автобуса, е и управител на фирмата. Шофьорът притежава психологическо изследване, което е било издадено на 22 август 2018 г. с валидност до 22 август 2021 г. Има валидна карта за квалификация, издадена на 13 април 2018 г. и е валидна до 13 април 2023 г. Има и валидно свидетелство за управление на превозното средство, добави Ивайло Московски.", "date": "2018.08.26", "title": "ИА \"Автомобилна администрация\" не е била уведомена за превоза на автобуса, катастрофирал край Своге"}
{"url": "https://www.24chasa.bg/novini/article/7025799", "text": "Експертната група от Института за пътна безопасност ще започне утре, понеделник, в 6.00 ч., независимо разследване на причините, довели до тежкия пътнотранспортен инцидент до град Своге. Съобщението е на Института за пътна безопасност.                                                                                                                                                                                                                                                                                                                       ", "date": "2018.08.26", "title": "Институтът за пътна безопасност започва независимо разследване на инцидента край Своге"}
{"url": "https://www.24chasa.bg/novini/article/7025801", "text": "Турският президент Реджеп Тайип Ердоган обеща днес да осигури мир и сигурност в Ирак и райони в Сирия, които не са под контрола на Турция, предаде Ройтерс, цитирана от БТА.  Той добави, че терористичните организации в региона ще бъдат елиминирани. Ердоган, който говори в югоизточния турски окръг Муш, посочи, че атаките срещу Турция са подобни на някогашни опити за нахлуване в Анадола. Не забравяйте, че Анадолът е стена и ако тази стена се срути, повече няма да има Близък изток, Африка, Централна Азия, Балкани или Кавказ, посочи турският президент.", "date": "2018.08.26", "title": "Ердоган обеща да осигури мир и безопасност\nв Ирак и Сирия"}
{"url": "https://www.24chasa.bg/novini/article/7025816", "text": "Министър-председателят Бойко Борисов отменя посещението си в Албания заради обявения в понеделник ден на национален траур в памет на жетвите от тежката катастрофа край Своге. Българският премиер беше поканен да участва в неформалната среща на премиерите на шестте страни от Западните Балкани за регионалната икономическа интеграция. На форума в гр. Дуръс е предвидено да се обсъжда изработването на обща визия за Стратегията за интеграция на шестте страни от региона, както и създаването и укрепването на Регионалното икономическо пространство. Освен министър-председателите, в събитието участие ще вземат еврокомисарят по европейската политика за съседство и преговори за разширяване Йоханес Хан и президентът на Европейската банка за възстановяване и развитие Сума Чакрабарти.", "date": "2018.08.26", "title": "Борисов отменя посещението си в Албания"}
{"url": "https://www.24chasa.bg/novini/article/7025840", "text": "Германският министър на финансите Олаф Шолц заяви днес, че очаква преди края на годината държавният дълг на Германия да спадне под определения праг в ЕС, предаде Ройтерс. Той каза това, след като тази седмица бяха публикувани данни, според които силно разрастващата се германска икономика генерира рекорден бюджетен излишък. Дългът на Германия ще спадне под 60 процента от брутния вътрешен продукт (БВП), което досега се прогнозираше да стане през 2019 година, посочи Шулц в изказване през деня на отворените врати, когато министерствата в Берлин са отворени за посетители. Силният спад на държавния дълг се дължи на солидното състояние на германската икономика, най-голямата в Европа, която през второто тримесечие отчете растеж от 0,5 процента, издигайки бюджетния излишък за първото полугодие до рекордните 48,1 милиарда евро (55 милиарда долара). Големият бюджетен дефицит предизвика все по-многобройни призиви от други правителства Германия да инвестира повече. Изключително предпазливият Шолц дори допусна, че този \"дъжд от пари\" предоставя \"бъдещи възможности\", отбелязва Ройтерс. Днес обаче министърът отново изтъкна ангажимента на Германия да спазва критериите от Маастрихт, един от които - за държавния дълг - беше нарушен от много страни след финансовата криза през 2008 година. Той отбеляза, че през 1990 година дългът е бил около 40 процента - точно преди Западна Германия да се обедини с бившата комунистическа Източна Германия, с нейните остарели промишлени предприятия и слаба валута. Договорът от Маастрихт изисква страните на ЕС да поддържат бюджетен дефицит под 3 процента от БВП и държавен дълг до 60 процента.", "date": "2018.08.26", "title": "Германският министър на финансите очаква \nдържавният дълг на Германия да спадне"}
{"url": "https://www.24chasa.bg/novini/article/7025845", "text": "Отровеният с нервнопаралитичното вещество „Новичок” Чарли Роули отново е в болница и се бори за живота си. 45-годишният мъж от Еймсбъри е развил менингит, който може да бъде изключително опасен, в резултат на натравянето, съобщава в. „Метро”, цитиран от БГНЕС. Партньорката на Роули - 44-годишната Доун Стърджис, не успя да се пребори с отровата и почина. Двамата бяха намерени през юли в безпомощно състояние в дома си в Еймсбъри. Градче, разположено в непосредствена близост до Солсбъри, където в началото на годината с „Новичок” бяха отровени бившият руски агент Сергей Скрипал и дъщеря му Юлия. Според разследващите Даун се е натровила, след като се напръскала с флакон, съдържащ отровния агент, мислейки, че използва парфюм.", "date": "2018.08.26", "title": "Натровеният с \"Новичок\" Чарли Роули отново влезе в болница"}
{"url": "https://www.24chasa.bg/novini/article/7025872", "text": "Екип германски сапьори обезвреди днес 500-килограмова невзривена бомба от Втората световна война в Лудвигсхафен, което наложи да бъдат евакуирани 18 500 души, предаде Франс прес, цитирана от БТА.  Бомбата вероятно е била хвърлена от американските военновъздушни сили. Тя беше открита в началото на седмицата при строителни дейности. Общината в Лудвигсхафен помести в сайта си снимка на току-що изровената бомба, прикрепена към дървени пелети, за да бъде изнесена по-лесно от района. По съображения за сигурност властите бяха наредили на местните жители в радиус от 1000 метра около мястото да напуснат домовете си в 8 ч. сутринта местно време. Операцията приключи малко след 14 ч.", "date": "2018.08.26", "title": "18 500 души бяха евакуирани заради бомба от Втората световна война в Лудвигсхафен"}
{"url": "https://www.24chasa.bg/novini/article/7025877", "text": "Папа Франциск отново помоли днес за прошка за всички видове злоупотреби със служебно положение, извършени от членове на църквата и нейни институции, предаде ДПА, цитирана от БТА.  Франциск заяви това по време на литургия пред 500 000 души, събрали се в парк в Дъблин. Той разказа пред тях, че се е срещнал вчера с осем жертви на сексуални посегателства, извършени от представители на църквата. \"Молим за прошка за времето, изминало без да бъде показано състрадание към оцелелите\", каза той. \"Молим за прошка за хората на ръководни позиции в църковната йерархия, които не са взели мерки срещу този вид злоупотреба\", заяви папата.", "date": "2018.08.26", "title": "Папата помоли за прошка за всички злоупотреби в църквата"}
{"url": "https://www.24chasa.bg/novini/article/7025966", "text": "Общо 145 души загинаха и близо 695 бяха ранени при катастрофи в Турция по време на ваканцията по повод Курбан байрам, съобщи турската телевизия СиЕнЕн-Тюрк, цитирана от БТА.  По време на деветдневната ваканция по повод Курбан байрам (от 18 август до днес) при 186 тежки пътнотранспортни произшествия в Турция загинаха 145 души и бяха ранени 695, уточнява телевизията. Най-много хора загинаха по пътищата в Турция на 22 август (на втория ден от Курбан байрам) - общо 27 души. 119 бяха ранени при инциденти на пътя на 22 август. До 17 часа днес при катастрофи в страната загинаха 18 души и 84 бяха ранени. Въпреки взетите от властите мерки и отправяните предупреждения към шофьорите по време на ваканцията по повод Курбан байрам катастрофите в Турция не намаляха, отбелязва СиЕнЕн-Тюрк. 122-ма души загинаха при пътнотранспортни инциденти по време на ваканцията за Курбан байрам миналата година.", "date": "2018.08.26", "title": "145 загинали при катастрофи в Турция \nпо време на ваканцията за Курбан байрам"}
{"url": "https://www.24chasa.bg/novini/article/7025968", "text": "Прочутият автор на пиеси Найл Саймън, смятан за майстора на бродуейската комедия, почина на 91 години, предаде Асошиейтед прес, цитирана от БТА.  Саймън е починал тази сутрин от усложнения от пневмония в манхатънска болница, съобщи Бил Еванс, който е дългогодишен приятел на драматурга. Саймън бе най-продуктивният и най-успешният автор на пиеси в САЩ през втората половина на 20 век. Той спечели три театрални награди Тони за свои пиеси, плюс още една за специални постижения в театъра. Саймън е носител и наградата Пулицър и на наградата Марк Твен за хумор. Хитовите пиеси на Нийл Саймън са безчет. Сред тях са \"Странната двойка\", \"Спомени за Брайтън бийч\", \"Билокси блус\", \"Жените на Джейк\", \"Добрият доктор\", \"Глупаците\", \"Слънчево с гръмотевици\", \"Луд съм по теб\", \"Влюбен за последно\", \"Боси в парка\", \"Любов номер две\". Много от неговите пиеси са били превръщани и в кинопродукции или в телевизионни сериали.", "date": "2018.08.26", "title": "На 91 години почина майсторът на бродуейската комедия Нийл Саймън"}
{"url": "https://www.24chasa.bg/novini/article/7026012", "text": "Партия “Никола Петков” стяга юбилей на зам.-председателя си Борислав Алексиев. На 29 август той навършва 80 г. Създадена е инициативна група, която да организира честването на неуморния общественик, който от години работи за обединението на земеделците. Роден е в монтанското с. Якимово, икономист. Работил в “Инжстрой”, “Балкантурист”, Комитета по туризъм, Българската асоциация за туризъм и отдих, стига до директор на дружества в бранша. Два мандата бе общински съветник в София, зам.-шеф на столичната агенция за приватизация. Той маха контрабандните цигари от Женския пазар, като шеф на “Пазари Възраждане” ЕАД утвърждава конкурсно начало за отдаване на обекти под наем. Бе сред активните фигури на БЗНС по времето, когато Анастасия Мозер оглавяваше партията. От 2006 г. е в “Никола Петков”, заместник е на лидера Венцислав Върбанов. Юбилярят се радва на син, дъщеря и внуци.", "date": "2018.08.26", "title": "Земеделците честват юбилей на доайен - Борислав Алексиев"}
{"url": "https://www.24chasa.bg/novini/article/7025776", "text": "Германският канцлер Ангела Меркел изрази съболезнования по повод кончината на американския сенатор Джон Маккейн, съобщи пресслужбата на германското правителство, цитирана от ТАСС и БТА.  Меркел определи Маккейн като неуморим боец за силен трансатлантически съюз. \"Джон Маккейн се ръководеше от ясното убеждение, че смисълът на всяка политическа работа е да служи на свободата, демокрацията и нормите на правовата държава. Смъртта му е загуба за всички, които споделят тези убеждения\", посочва Меркел. Изразявайки съболезнования към близките на Маккейн, генералният секретар на НАТО Йенс Столтенберг подчерта, че той е бил силен привърженик на Алианса. \"Джон Маккейн - войник и сенатор, американец и атлантик. Ще бъде запомнен както в Европа, така и в Северна Америка със смелостта и характера си, а също така и като силен привърженик на НАТО\", отбелязва Столтенберг. Френският президент Еманюел Макрон определя Маккейн като \"истински американски герой\", съобщи Ройтерс. \"Той посвети целия си живот на страната си. Неговият глас ще липсва\", посочи Макрон. \"Джон Маккейн бе велик държавник, който въплъщаваше идеята за безкористна служба. За мен бе чест да го наричам приятел на Великобритания. Най-дълбоките ми съболезнования на семейството му и американския народ\", отбеляза британският премиер Тереза Мей. Нейният израелски колега Бенямин Нетаняху каза, че за страната му Маккейн е велик американски патриот и поддръжник на Израел. Нетаняху заяви, че е дълбоко опечален от загубата на Маккейн и винаги ще цени приятелството му. Маккейн често посещаваше Израел и го подкрепяше в Сената, като силно се противопоставяше на ядрените амбиции на Иран. Сенаторът републиканец Джон Маккейн, бивш военнопленник във Виетнам и неуспял кандидат за президент на САЩ през 2008 г., почина вчера на 81 години. Ден преди това семейството му разпространи съобщение, че сенаторът е взел решение да прекрати лечението на агресивна форма на мозъчен тумор", "date": "2018.08.26", "title": "Световни лидери изразиха съболезнования по повод смъртта на сенатор Джон Маккейн"}
{"url": "https://www.24chasa.bg/novini/article/7025679", "text": "Общо 33 мигранти от Ирак, включително 11 деца, бяха открити на граничния пункт Нъдлак на румънско-унгарската граница в турски ТИР при опит да излязат нелегално от Румъния, за да стигнат до някоя страна в Западна Европа, предаде Медиафакс, цитирани от БТА.  Превозното средство, регистрирано в Турция и управлявано от турски гражданин, било натоварено с електрически и текстилни материали, опаковани в картонени кутии. При проверката румънските и унгарските гранични полицаи открили във вътрешността на камиона 33 души, сред които 11 мъже, 11 жени и 11 деца на възраст между 10 и 16 години. Първоначалните проверки са установили, че мигрантите са иракски граждани, които са регистрирани в Румъния като кандидати за убежище.", "date": "2018.08.26", "title": "Румънската полиция залови 33 нелегални мигранти от Ирак, скрити в турски ТИР"}
{"url": "https://www.24chasa.bg/novini/article/7025693", "text": "Европейският комисар по миграцията Димитрис Аврамопулос смята, че нападките на Италия срещу Европейския съюз, обвинен в липса на солидарност в управлението на миграционния въпрос, са равносилни на това \"да се простреляш в крака\", предаде Франс прес, цитирана от БТА.  \"Мисля, че политиците от вашата страна трябва да разберат, че вие не сте сами в този момент, че Европа се опитва да ви помогне. Напротив, който напада ЕС, се прострелва в крака\", каза Аврамопулос в интервю за италианския в. \"Република\". Две от водещите фигури в италианското правителство - вицепремиерите Матео Салвини, лидер на крайнодясната партия Лига, и Луиджи Ди Майо, лидер на Движение Пет звезди, заплашват от няколко дни ЕС с наказателни мерки, по-специално относно италианското участие в общия европейски бюджет, заради случая с кораба с мигранти Дичоти. Около 150 мигранти, които дни наред бяха блокирани на кораба на италианската брегова охрана в пристанището Катания на остров Сицилия, тази нощ дебаркираха на италианска територия в резултат на споразумение между Италианската църква, Албания и Ирландия за тяхното разпределение. Преди това нито една европейска страна не приемаше да подслони част от мигрантите от Дичоти. \"Европейската комисия ясно каза \"не\" на заплахите, те са неприемливи. Всички правителства са длъжни да спазват задълженията, които произтичат от членството в ЕС\", каза Аврамопулос днес в интервюто. \"Ние не можем да напредваме с решения, взети специално за всеки един кораб. Миграционният феномен няма да спре бързо, следователно ние трябва да го управляваме всички заедно като единно европейско семейство\", допълни европейският комисар. Той приветства дебаркирането на мигрантите от Дичоти и припомни още веднъж, че ЕС има нужда от структурни мерки, за да управлява въпросите, свързани с имиграцията.", "date": "2018.08.26", "title": "Европейският комисар по миграцията разкритикува нападките на Италия срещу ЕС"}
{"url": "https://www.24chasa.bg/novini/article/7025729", "text": "С ексклузивни кадри на пенсионерския певчески клуб в село Световрачене разполага \"24 часа.\" Вчера той пътува на екскурзия, а на връщане в Своге автобусът се обърна и 16 души загинаха. На снимката се виждат шестима от загиналите. Кадърът е от среща на пенсионерския клуб в Световрачене с този от с. Войняговци. Той е направен на 13 юни т.г.   Близките на всички загинали вече са уведомени.  Засега не е ясно има ли кадри от екскурзията, тъй като при падането телефоните на много от тях са се счупили. С вероятна експертиза ще се опитат да възстановят част от кадрите, но не се знае дали това ще е успешно.    ", "date": "2018.08.26", "title": "Само в \"24 часа\": Вижте хора на певците от Световрачене - шест от тях ги няма"}
{"url": "https://www.24chasa.bg/novini/article/7025529", "text": "Експерти взимат проби от асфалта и мантинелата на мястото, където вчера се преобърна и излетя в Искърското дефиле автобус и 16 души загинаха. Те не коментираха пред медиите задачата си, но неофициално се говори, че ще се проверява за качеството на пътя и мантинелата. Те са поставени през 2016 година и са нови.  Прокуратурата е назначила екпертизите, но не е ясно колко време ще отнемат те.  Заради взимането на пробите временно се ограничава движението по път II-16 София - Мездра в двете посоки в района. Обходният маршрут  е Мездра - Своге - Искрец - Костинброд - София, съобщават от АПИ.", "date": "2018.08.26", "title": "Взимат проби от асфалта и мантинелата, където полетя автобусът в Своге"}
{"url": "https://www.24chasa.bg/novini/article/7025525", "text": "Президентът на Зимбабве Емерсън Мнангагва положи клетва днес, след като седмици наред опозицията оспорваше законността на избирането му, предаде АФП, цитирана от БТА. \"Аз, Емерсън Дамбудзо Мнангагва, се заклевам като президент на Република Зимбабве да бъдат предан на Зимбабве и да браня конституцията на Зимбабве\", заяви Мнангагва пред хилядна аудитория на стадион в Хараре и в присъствието на много африканския държавни глави. /РВ/", "date": "2018.08.26", "title": "Емерсън Мнангагва положи клетва като президент на Зимбабве"}
{"url": "https://www.24chasa.bg/novini/article/7025531", "text": "Стотици политици са поканени днес на сватбата на Валентин Драгня, син на лидера на румънските социалдемократи Ливиу Драгня, а хиляди хора изразиха готовност във Фейсбук да участват в протест пред църквата, в която ще се състои венчавката, съобщава Медиафакс. В изпратените до гостите покани се уточнява, че венчавката ще се състои в 17.30 часа в църквата Св. Елевтерий в Букурещ, а сватбеното тържество ще започне в 19.30 в двореца Снагов, намиращ се на около 40 км североизточно от столицата, предава БТА. Сред поканените са всички членове на правителството, председателя на Сената Калин Попеску Таричану, множество кметове и лидери на местните организации на Социалдемократическата партия. Близо 5000 души изразиха намерение във Фейбук да организират протест пред църквата, където ще се състои религиозната церемония, и да скандират лозунги срещу лидерите управляващата коалиция на СДП и АЛДЕ Ливиу Драгня и Калин Попеску Таричану. Онлайн общността \"Борим се за Румъния\" публикува съобщение във Фейсбук, в което написа: \"Да отидем на сватбата на Драгня Джуниър и да му пожелаем \"За много години!\" ефективно!\" Както на него, така и на \"татенцето\" Ливиу Драгня\".", "date": "2018.08.26", "title": "Румънци готвят протест по време на сватбата на сина на Ливиу Драгня"}
{"url": "https://www.24chasa.bg/novini/article/7025545", "text": "Ръководителят на италианската агенция по лекарствата Стефано Вела подаде оставка в знак на протест срещу твърдата политика на правителството по мигрантските въпроси, съобщиха италиански медии, цитирани от ДПА и БТА. Решението на Стефано Вела е реакция на продължителното задържане на мигранти на кораба \"Дичоти\" в пристанищния град Катания в Сицилия, което приключи тази нощ. Като лекар не мога да си позволя да ръководя държавен здравен орган, в момент когато хора са третирани по този начин на наша територия, каза Вела в изявление през нощта пред агенция АНСА. Той добави, че всеки, който е против твърдолинейната политика на вътрешния министър Матео Салвини, трябва да направи \"както правя аз сега\". В отделно интервю за днешния брой на в.\"Кориере дела сера\" Вела посочва, че оставката му е била неизбежна, тъй като не е можел да изрази несъгласието си чрез \"съобщение в Туитър\". Мигрантите от \"Дичоти\" бяха спасени на 16 август. След като стигнаха на пристанището обаче, вътрешният министър Салвини не разреши те да слязат на италианска територия. Той настоя други страни от ЕС да приемат мигрантите. Той разреши на хората да слязат снощи, след като Албания, Ирландия и италианската католическа църква се съгласиха да риемат мигрантите. Има няколко случая на краста и туберколоза сред хората, задържани на кораба, а освен това десетина жени, казват, че са били изнасилени в Либия.", "date": "2018.08.26", "title": "Шефът на агенцията по лекарствата в Италия даде оставка заради мигрантите на \"Дичоти\""}
{"url": "https://www.24chasa.bg/novini/article/7025549", "text": "От началото на тази година в Черна гора са влезли 2850 нелегални мигранти, но броят на нелегалните преминавания на границата е намалял наполовина от миналата седмица, когато армията се присъедини към полицейските сили, контролиращи границата с Албания, заяви ръководителят на черногорската агенция за граничен контрол Воислав Драгович, цитиран от Хина. Той уточни, че преди граничните патрули са съобщавали за по 20-30 нелегални преминавания на ден, а сега броят им намалял до около 15 преминавания на ден, предава БТА. \"Нашите оценки досега показват, че всички те използват Черна гора за транзитна страна, защото много скоро след като подадат молба за убежище, те напускат страната отново нелегално\", посочи Драгович в интервю за националното радио вчера.", "date": "2018.08.26", "title": "Близо 3000 нелегални мигранти са влезли в Черна гора тази година"}
{"url": "https://www.24chasa.bg/novini/article/7025553", "text": "Бързото развитие на индустрията за изкуствен интелект в Китай ще създаде нуждата от повече квалифицирана работна ръка, се казва в съвместен доклад на Китайската фондация за изследване на развитието (CDRF) и компанията „Sequoia China\", предава  В него се посочва, че докато развитието на изкуствения интелект ще създаде огромни възможности за подобряване на производството, това ще представлява и предизвикателство за икономиката и обществото. „Изкуственият интелект ще освободи хората от повтарящи се задачи и ще култивира творчески умове\", каза Неил Шън, основател и управляващ съдружник на „Sequoia China\". Въпреки бързото развитие на индустрията за изкуствен интелект в Китай през последните години, страната все още изостава от много развити икономики по отношение на местно обучени експерти за сектора, се казва в доклада. Сред 367-те университета по света, които са концентрирали изследванията си върху изкуствения интелект, китайските заемат по-малко от 8%. Търсенето на специалисти е много над предлагането, се посочва в доклада. „Китай трябва да насърчи университетите да работят с компаниите в обучението на повече квалифицирани работници, да увеличи подкрепата за университетските програми за изкуствен интелект и да подобри професионалното обучение, за да предостави на индустрията повече висококвалифицирана работна ръка\", казва Лу Май, генерален секретар на Китайската фондация за изследване на развитието.", "date": "2018.08.26", "title": "Процъфтяващата индустрия за изкуствен интелект в Китай се нуждае от повече специалисти"}
{"url": "https://www.24chasa.bg/novini/article/7025552", "text": "Осем човека са пострадали при две различни катастрофи, почти на едно и също място, на пътя от Пазарджик към Велинград, в дефилето на река Чепинска, съобщи за \"24 часа\" говорителят на полицията Мирослав Стоянов. Няма опасност за живота на ранените. Първият инцидент е станал малко след 17 ч. в събота в близост до гара Долене, където ж.п. линията пресича пътното платно. При него, заради отнето предимство един в друг са се ударили три автомобила. При катастрофата са пострадали 7 човека, които са с порезни рани, натъртвания и фрактури. Петима от тях са били транспортирани в болницата във Велинград, а двама в областната болница в Пазарджик. След оказаната им медицинска помощ състоянието им е добро, съобщиха от двете здравни заведения. Инцидентът е наложил в продължение на няколко часа пътят през дефилето към Велинград да бъде затворен, а трафикът отклонен по обходни маршрути. Втората катастрофа е станала днес по обяд на самата ж.п. линия на теснолинейката. Заради висока скорост кола се е преобърнала на релсите, а жената която я е управлявала е със спукан крак. Тя е откарана във велинградската болница на лечение. Заради инцидента се е наложило разписанието на теснолинейката да бъде променено, докато катастрофиралия автомобил бъде изтеглен от релсите.", "date": "2018.08.26", "title": "Осем пострадали при две катастрофи в дефилето към Велинград"}
{"url": "https://www.24chasa.bg/novini/article/7025569", "text": "Голям горски пожар се разрази днес в южния турски окръг Хатай, съобщи турската телевизия НТВ, цитирана от БТА. Засега не са установени причините за пожара, който бушува в планинска местност близо до град Антакия. В усилията по гасенето на пламъците участват два самолета и четири хеликоптера за гасене на пожари, над 20 пожарни коли, както и друга техника и около 300 пожарникари. Представителят на местните власти Музаффер Кетмен заяви пред НТВ, че засега няма опасност пламъците да стигнат до населени места в района.", "date": "2018.08.26", "title": "Голям горски пожар бушува в Южна Турция"}
{"url": "https://www.24chasa.bg/novini/article/7025574", "text": "При средна цена 74.10 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /27 август/. Средната цена на пиковата енергия /9.00-20.00 ч./ e 88.47 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 59.73 лв. за мегаватчас. Най-ниската цена в рамките на днешната сесия, при утрешен ден на доставка, е 44.48 лв. за мегаватчас, достигната за 3.00 ч., а най-високата е 100.02 лв. за мегаватчас - за 14.00 часа. Данните от БНЕБ показват, че са продадени общо 17519.50 мегаватчаса електроенергия. Енергийната борса вчера затвори при средна цена 60.05 лв. за мегаватчас. В сегмента \"пазар в рамките на деня\" за днес, 26 август, БНЕБ отчита до момента общ търгуван обем от 20.70 MWh.", "date": "2018.08.26", "title": "Енергийната борса затвори при средна цена 74.10 лева за мегаватчас"}
{"url": "https://www.24chasa.bg/novini/article/7025534", "text": "Извънредно заседание в МВР се провежда след катастрофата с автобус в Своге, при която 16 души загинаха. В него участват както представители на вътрешното ведомство, така и представители на МРРБ и на транспортното министерство. След края на заседанието се очаква да бъде даден брифинг.                                                                                                                                                                                                                                                                                                                       ", "date": "2018.08.26", "title": "Започна извънредната среща в Министерския съвет след катастрофата в Своге (Снимки, видео)"}
{"url": "https://www.24chasa.bg/novini/article/7025559", "text": "В събота Китай пусна още една двойка сателити за навигационната система Бейдоу. Те бяха изстреляни в космоса с ракетата „Чанджън – 3В\" от Центъра за изстрелване на сателити Сичан в провинция Съчуан в 7:52 ч. местно време, предава  Това бе 238-та мисия на ракетите от серията „Чанджън\", заявиха от Центъра. Двойката сателити навлязоха в орбита три часа след изстрелването. След серия от тестове те ще заработят заедно с останалите 10 сателита на системата „Бейдоу-3\". Двойката сателити са разработени от Иновационната академия за микросателити към Китайската академия на науките. Системата Бейдоу започна да предлага навигационни услуги за Китай през 2000 г. , а Азиатско-тихоокеанския регион през 2012 г.", "date": "2018.08.26", "title": "Китай изстреля нова двойка сателити за навигационната система Бейдоу"}
{"url": "https://www.24chasa.bg/novini/article/7025578", "text": "Новият премиер на Австралия Скот Морисън прие оставката на досегашния министър на външните работи Джули Бишоп и обяви първите промени в кабинета си, предадоха ДПА и ТАСС. На пресконференция в Канбера Морисън съобщи, че Питър Дътън се връща в правителството на предишния си пост - министър на вътрешните работи, имиграцията и опазването на границите. Новият министър на енергетиката е Ангъс Тейлър, който според Морисън, има \"невероятен опит в решаването на сложни и много сложни проблеми\". Преди Тейлър бе министър без портфейл, отговарящ за опазването на правовия ред и киберсигурността, предава БТА. Марис Пейн, която досега бе министър на отбраната, ще оглави външното министерство. Министерството на отбраната поема Кристофър Пайн, който ще напусне поста министър на отбранителната промишленост, а на негово място идва Стивън Чиобо. Досега Чиобо бе министър на търговията, туризма и инвестициите. Бившият министър на социалната политика Даниъл Техън става министър на образованието, а досегашният му приемник Саймън Бърмингам поема търговията, туризма и инвестициите. Министърът на здравеопазването Грег Хънт и министърът на комуникациите и изкуствата Мич Файфийлд, които подадоха оставка в четвъртък, се връщат на предишните си постове. Матиас Корман запазва портфейла на финансов министър. В петък при извънреден партиен вот за лидер на Либералната партия, която влиза в управляващата коалиция, бе избран Скот Морисън. Той смени на поста лидер на Либералната партия и премиер на Австралия Малкълм Търнбул.", "date": "2018.08.26", "title": "Новият премиер на Австралия обяви първите промени в кабинета си"}
{"url": "https://www.24chasa.bg/novini/article/7025617", "text": "Загиналите и ранените при катастрофата в Своге вчера бяха при нас около 16 часа. Те бързаха за някъде, тъй като организаторката им казваше, че закъсняват. С тях говори само продавачката на свещи, а ние научихме за трагедията от фейсбук, съобщи за \"24 часа\" архимандрит Антим - игумен на манастира \"Седемте престола\". Той посочи, че хората са останали много малко - не повече от 10 минути и бързо са си заминали. Едно от момчетата, както и шофьорът на автобуса, дори не слезли от превозното средство. Вместо това, останали да изчакат другите от групата. В манастира  разбрали за това от записи на видеокамери, които прегледали. Те няма да ги дават на медиите. В последствие научили, че всъщност момчето, което останало в автобуса е загиналият 14-годишен ученик. Друго момче с жълта тениска и къси панталони, което си взело кафе от кафемашината, е във ВМА, обясни архимандритът. Утре от 11 часа ще бъде отслужена панахида в манастира за загиналите. Архимандрит Антим покани всички на нея. Който не може да я посети, да запали свещ в който и да е храм.  ", "date": "2018.08.26", "title": "Архимандрит Антим: Загиналите бързаха занякъде, имаме посещението им на видео"}
{"url": "https://www.24chasa.bg/novini/article/7025610", "text": "Скандалът със сексуалните посегателства, извършени от свещеници, са отворена рана, която трябва да бъде лекувана \"твърдо и решително\", заяви днес папа Франциск през втория ден от посещението си в Ирландия, информира ДПА, цитирана от БТА. Тази открита рана ни предизвиква да бъдем твърди и решителни в постигането на истината и справедливостта, каза папата в Богородичното светилище в Нок, главния ирландски храм, посветен на Дева Мария. Думите му бяха аплодирани от събралите се. Моля за Божията прошка за тези грехове и за скандала и предателството, почувствани от толкова много хора в Божието семейство, каза Франциск. При първото папско посещение в Ирландия от близо 40 години главата на Римокатолическата църква се срещна с 8 жертви на сексуални посегателства на свещеници и на институции на църквата. Той заяви, че ще поиска по-голяма ангажираност за премахването на този \"бич\", предаде Ройтерс. Натискът върху папата се засили днес, след като бивш високопоставен представител на Ватикана обвини папата, че е знаел за твърденията за сексуално насилие, извършвано от известен американски кардинал, в продължение на пет години, преди да приеме оставката му миналия месец. Тези обвинения бяха отправени от архиепископ Карло Мария Вигано. Той бе папски посланик във Вашингтон от 2011 г. до 2016 г. Вигано днес каза, че е информирал ватикански представители още през 2006 г. за действията на Тиодор Маккарик, бивш архиепископ на Вашингтон и един от най-висшите католически духовници в САЩ. Вигано призова папата да подаде оставка. Днес по време на визита си в Ирландия папата Франциск осъди това, че институции, управлявани от Католическата църква, са лишили ирландски деца от невинност и са ги отнемали от майките им, за да ги дадат за осиновяване, тъй като майките им не били омъжени, предаде Асошиейтед прес. По този начин той засегна мрачната ирландска история за принудително осиновяване, отбелязва агенцията. Вчера той се срещна с осиновени деца, които го призоваха да осъди тази практика. Те поискаха извинение от отговорните монахини и да се гарантира на майките, че могат вече да търсят децата си без страх, че това е грях. Някои от дошлите в Нок, където през 1879 г. група местни видели привидението на Дева Мария, казаха, че папа Франциск трябва да получи шанса да се справи с проблемите, разтърсващи Католическата църква от години. Очаква се главата на Римокатолическата църква по-късно днес да отслужи литургия пред 500 000 души в парка Финикс в ирландската столица. По същото време са планирани протести на жертви на сексуални посегателства, извършени от католически свещеници в Дъблин.", "date": "2018.08.26", "title": "Папа Франциск: Скандалът със сексуалните посегателства от свещеници е отворена рана"}
{"url": "https://www.24chasa.bg/novini/article/7025633", "text": "Шофьорът на автобуса-ковчег  е Григор Григоров и има 2 акта и 7 фиша за превишена скорост, неправилно паркиране, пътувал е без шофьорска книжка и е шофирал без колан.  Това е докладвал вътрешният министър Валентин Радев на спешната среща при премиера Бойко Борисов за инцидента, при който загинаха 16 души в Искърското дефиле. Главният прокурор Сотир Цацаров е отличил бързата реакция на службите. Книжката на шофьора е от 1977 г., като той има дълъг опит. Транспортният министър Ивайло Московски пък е съобщил, че на 5 август техническият преглед на автобуса е изтекъл.", "date": "2018.08.26", "title": "Шофьорът на автобуса-ковчег с 2 акта и 7 фиша за шофиране без колан и превишена  скорост (Обновена)"}
{"url": "https://www.24chasa.bg/novini/article/7025646", "text": "Толкова много смърт в катастрофи показва, че нещо в държавата ни не е наред, коментира лидерът на БСП - София Поднасям моите дълбоки и искрени съболезнования към семействата и близките на загиналите в адската катастрофа край Своге в късния следобед в събота и пожелавам бързо и пълно възстановяване на пострадалите. Това заяви лидерът на БСП - София и председател на групата на социалистите в Столичния общински съвет Калоян Паргов по повод трагедията на пътя в Искърското дефиле, в която загинаха 16 души, а други 18 бяха ранени, предават от пресцентъра на партията. \"След такъв ужас е много трудно да се говори. Трагедията е огромна! Светла да е паметта на загиналите, каза Калоян Паргов. - За съжаление, войната по пътищата продължава да взима жертви. Толкова много смърт в катастрофи в България показва, че нещо в държавата ни не е наред. Сега силно се надявам съответните органи да предприемат адекватни и много сериозни мерки както за установяване на реалните причини за катастрофата край Своге, така и за предотвратяване на следващи подобни адски инциденти на пътя. Дано да бъдат разследвани справедливо всички възможни причини за случилото се в Искърското дефиле, да бъдат установени виновниците и те да понесат съответната отговорност с цялата строгост на закона. Нека всички на пътя да бъдем отговорни към задълженията си, към хората около нас, към себе си и съвестта си - от управляващите, които взимат решенията за поддръжка на пътната инфраструктура, през изпълнителите на ремонтите, през органите за контрол на движението до самите шофьори!\".", "date": "2018.08.26", "title": "Паргов: Съболезнования към семействата и близките на загиналите в катастрофата край Своге"}
{"url": "https://www.24chasa.bg/novini/article/7025315", "text": "„Когато стане такава трагедия, не трябва да се бърза със заключенията и обвиненията. Има много неизвестни. Още в началото на август получихме множество сигнали от граждани за тази пътна отсечка, че е проблемна. 2016 г. тя е ремонтирана и са дадени десетки милиони лева”, обясни в студиото на Нова телевизия Богдан Милчев от Института за пътна безопасност. „Огледът на нашите експерти показа фрапиращи неща. Започнахме комуникация с Регионалното министерство и изпратихме становище до министъра с приложени снимки. Такива проблеми има по цялата страна”, каза още Милчев. След тежкия инцидент е сформиран екип от Института за пътна безопасност с представител от Австралия с дрон. Ще се направи обследване не само на пътя, а и на цялата катастрофа. „Видяхме, че тази мантинела е като някаква вафлена коричка. Най-вероятно тя просто е била поставена, за да може да бъде приет пътят. Пропускаме много важен факт, а именно, че пътят е част от една система и тя се нарича човек-път-автомобил. Неслучайно човекът е поставен на първо място, защото той е в състояние да покрие част или всички останали недостатъци, за да се избегне катастрофа”, коментира от своя страна Красимир Георгиев от Асоциацията за квалификация на автомобилистите.", "date": "2018.08.26", "title": "Експерт: Оглед показа фрапиращи неща в района на катастрофата (Видео)"}
{"url": "https://www.24chasa.bg/novini/article/7025322", "text": "Бих искал моите картини да са отворен прозорец на хората към един по-красив свят, заяви в обширно интервю за БТА художникът Никола Манев, който почина в Париж след боледуване, дни преди да навърши 78 години. Интервюто е взето по телефона, навръх рождения му ден - 28 август, и дни преди да почине. Трябва да оставя максимално количество картини - това е моето желание, друго нямам, допълни творецът, който от години живееше и твореше във френската столица. Никола Манев e роден на 28 август 1940 година в Пазарджик, но е израснал в Чирпан. Завършва Художествената гимназия в София, а през 1962-а е приет във френската Академия за изящни изкуства, където се дипломира в класа по \"Живопис\" на професор Морис Брианшон. Тогава се установява в Париж - в ателие в \"Ил Сен Луи\". През целия си живот обикаля света и трупа впечатления за платната си. Зад гърба си има над 165 самостоятелни изложби, а над 3000 негови творби са притежание на държавни и частни колекции и музеи в над 30 страни. Има над 180 самостоятелни изложби. Манев живее и твори от 57 години в Париж, но остава завинаги свързан с България. През април 2000 г. купува старинна възрожденска къща в Чирпан и я завещава на града заедно с 40 свои картини от различните периоди. През 2008-а Манев става академик на Българската академия за наука и изкуство. Ето и цялото интервю на художника пред БТА: Следва цялото интервю: Въпрос: Г-н Манев, как се чувствате? Отговор: Великолепно! С душа на 18-годишен! Дай Боже да навърша 80 години, тъй като съм си поставил творческия път до 70-годишна възраст, всичко отгоре го смятам като подарък и мога да се пенсионирам с чиста съвест. Относно това как се чувствам ще Ви кажа, че има огромна разлика между физиологията и духовното състояние на човека. Често говорим за развода, нали. Човек се жени и развежда, нещо нормално. За мен единственият сериозен развод е този, когато Душата се скара с Физиологията и подаде молба за развод. Разведат ли се - няма помирителен процес. Физиологията ти казва в един прекрасен момент: \"Мой човек, стига толкова! Служих ти и работих за теб цял живот! Баста, До тук!\" В този контекст аз може да се чувствам много млад, но физиологията ми отговаря на годините, на които съм и това не мога да го скрия. Затова не трябва да се пренебрегва разликата между душевното и физическото състояние. На тези години вече трудно ходя на дълги дистанции, трудно изкачвам стълби, и други работи трудно се правят /смее се!/, но това е положението. Поне желанието ми и намеренията са същите, когато бях на 20 години. Въпрос: Има ли пенсиониран художник? Отговор: Звучи наистина нереално. Винаги ми е било смешно, когато зададат на някого въпрос \"какво работиш\" и от отсрещната страна чуеш смисления отговор: \"пенсионер съм\". За мен тази дума е пълно отрицание на човешкият живот. Как можеш да обичаш живота и да си пенсионер. Това е пълен абсурд. Въпрос: Опишете един Ваш ден в Париж? Отговор: Задължителното първо кафе пия у дома. Второто кафе го пия по стара и постоянна традиция в кафенето на \"Едит Пиаф\", което е точно под апартамента ми и ти си идвала, знаеш го много добре, защото тук, в това историческо кафене те поканих да пием кафе в Париж. Винаги сядам на бара и гледам хората през прозореца. Имам си мое запазено място. Задължително хапвам един прясно ухаещ на масълце френски кроасан. След това се прибирам, полягвам отново да си отпочина и започвам да мисля. Преминават какви ли не мисли, като филмова лента. Сядам да работя следобеда. Не мога да работя сутрин. Първо, трябва да се адаптирам към деня и той към мен, да намерим допирните точки. Най-напред поглеждам към прозореца. Страхотен кеф ми доставя да гледам комините на покривите. На фона на облаците и небето комините са истинската жива картина. Гледам птиците, които летят и си представям как и аз се превръщам в една птица като тях и политвам на някъде. Обичам природата, тя ми дава сила и енергия. Природата ми дава силата да рисувам. Когато видя един комин - го виждам като икона, като нещо, което се протяга към Бога. Ей такива неща ми минават сутрин през акъла докато зяпам през прозореца. Въпрос: А продължавате ли да рисувате комините? Ако обикновен човек вижда просто един комин, какво вижда Никола Манев в този комин? Отговор: Продължавам. Каквото и да правя, колкото и да остарявам, виждам, че не мога да си сменя темите на вдъхновението. Обожавам комините. Обичам пустините, обичам баирите. Обичам старите бръчки, които ми напомнят за канали, а в каналите има живот. Бръчките - са една Библия във всяка индивидуална физиономия. Хората с бръчки по лицата за мен са като паметниците на културата. В нашата професия всичко е въпрос на въображение. Имах навремето един приятел евреин, художник, на който единствената му тема за вдъхновения бяха кофите за боклук. С него заедно творяхме в Сите Дезар, където България благодарение на Людмила Живкова, купи три ателиета. Та на този мой приятел евреин единственото вдъхновения му бяха кофите за боклук. Там живеехме художници от много националности, всяка от които се храни със своя специфична храна, обвита в родни опаковки. Съответно всички хвърляха различни и много разноцветни боклуци и тези отпадъци той ги виждаше като натюрморт. Той се вдъхновяваше от тази разноцветност на съдържанието на кофите за боклук. Всичко може да бъде тема на вдъхновение и радост. Един комин аз го виждам като икона, ама това аз така го виждам, не го виждам като нещо, от което излиза пушека, а като жива форма, като движение, което плавно, молейки се отива към небето....Въображението ми ги разкрасява и се получава нещо много по-различно от един обикновен тухлен комин. Аз го виждам като нещо живо, което е тръгнало нагоре към безкрайността. Въпрос: Напоследък какво Ви вдъхновява? Отговор: Да си призная, напоследък ме вдъхновява факта, че пораснах доста, което, в интерес на истината, не ме радва много, но затова пък ме вдъхновява, определено. Да пораснеш и да станеш голям си е направо голям шанс. Животът се дава на всеки, но остаряването - на определени, това си е привилегия. Много хора и личности са си отишли млади в началото на живота, като Яворов, и други големи поети - Пушкин , Лермонтов, Есенин....и други творци. Да си призная, изпитвам носталгия по младостта.Е Доста хора асоциират носталгията с нещо отрицателно и изпитват голям страх към тази дума, аз пък съм на обратното мнение. Носталгията за мен е чувство на удоволствие и удовлетвореност от младостта. Когато си легна и започвам да си припомням щурите ми млади години.Това за мен е моето богатство, не недостатък. Преживял съм много и всички спомени ги прекарвам през съзнанието си на разходка из главата и се получава един нелош филм, дори много добър бих казал. Не бих казал, че съм тъжен. Напротив, радостен съм, че успях да доживея до тези години и да се надявам, че ще доживея и други, по-високи по скалата нагоре. Има една страхотна мисъл, не помня от кой писател беше, но в нея се казва - \"когато един възрастен човек се спомине, една цяла библиотека изгаря\". Човек вижда, живее, пише, мисли, твори, изживява....и в един миг тази библиотека изгаря...Мисли като тази не забравям, помня ги и си ги преповтарям често... Въпрос: Какво е за вас свободата? Рисувате ли я? Отговор: Жесток е стремежът към нея. Постоянен. Неукротим. Превръщаме се в нейни роби. \"Трябва да си син на природата, не внук на природата\", е казал Леонардо Да Винчи. Свободата е във всяка моя картина, живея и творя чрез нея. Въпрос: А какво е за вас светлината? Отговор: Пъпната връв на човека с вечността. Обичам светлината, ценя я и се стремя към нея. Изобразявам я, защото непрекъснато я виждам. Живея в светлина, творя в светлина, мислите са ми светли, душата ми е светла. Вероятно затова са толкова светли и картините ми. Въпрос: Доволен ли сте от живота? Отговор: Е, как да не съм доволен от живота? Доволен съм, разбира се! Дори си завиждам. Да ви призная, аз съм завистлив по натура. Всеки човек е завистлив, но някои просто не го показват външно. Приличам на майка си, и тя беше доста ревнива. Завистлив и ревнив вървят винаги ръка за ръка. Човек, който е ревнив, той неизбежно е завистлив. Аз никога не съм обичал да се хваля за каквото и да било. Нека другите да ме хвалят, ако преценят, няма да се съпротивлявам. Завиждам си също така, че съм изживял толкова много неща и емоционални, и любовни, и творчески. Толкова хора по света са ме признали като художник. Е, не мога да не си завиждам! Единствената мъка, която малко ме преследва като сянка е това, че животът е нещо много временно и непостоянно и не го ценим навреме и достатъчно. Изпитвам безкрайно чувство на носталгия по младостта.....Тя ми липсва. Животът, който съм изживял, и нещата които съм преживял са наистина едно огромно богатство, как да не си завиждам за цялото това натрупано през годините богатство. От тук следва, че съм богат човек. Но, уви, в това мое богатство не мога никак да наместя сегашната си физиология и клетките, които остаряват и ще изчезнат в безкрая..... Въпрос: Съжалявате ли за нещо? Отговор: Не съм си задавал този въпрос. Нямам някакво съжаление, признавам - не съжалявам за нищо. Има хора, които са си сбъркали живота. Правят това, което не биха желали по една или друга причина...Това, с което съм се занимавал досега винаги съм го правил със свободен избор. Сам съм си го избрал, никой не ми го е налагал. Спомням си, когато бях на 15 години моят баща имаше амбицията да ме направи архитект. Той самият беше архитект, великолепен чертожник и рисувач, ако има такъв термин изобщо. А да си архитект, това означава да владееш много изкуства. След време той разбра, че от мен архитект няма да стане, защото, за да си архитект, трябва да разбираш и от математика, аритметика, геометрия - все неща, от които не разбирам. Тогава се насочих към рисуването. Баща ми не само, че не ми се противопостави, но ме насърчаваше. Най-тъжното е, когато човек прави нещо насила, което не желае и не му е присърце. Всеки от нас е създаден за нещо определено на тази земя и идва с определена мисия. Всеки за нещо е направен конкретно - кой за продавач, кой за гений, като Леонардо Да Винчи, кой за крадец, кой за убиец. Затова най-добре е в живота човек да върши туй, за което е създаден. Аз, за щастие, нямам такова съжаление. Цял живот съм вършил това, което мога, което искам и което правя с огромна любов. Винаги съм искал да бъда това, което съм и продължавам да бъда. Въпреки че всеки ден си задавам въпроса - дали от мен все пак става художник. Не съм от тези, които се възгордяват, че са постигнали нещо, тъкмо напротив. Винаги се съмнявам, че съм направил нещо. Но с чиста съвест мога да заявя, че винаги съм правил туй, което съм искал и копнеел да бъда. Въпрос: Къде се чувствате най-комфортно - в Париж, в Чирпан или в Пазарджик? Отговор: Озовах се с два родни града, но не е важно къде си роден, а къде си израснал. Роден съм в Пазарджик, но съм израснал в Чирпан при баба си Кера. Затова се смятам за чирпанлия. Ако трябва да се изразя образно - родих се в Пазарджик, но прогледнах в Чирпан. В Париж живея от 57 години, така че Франция и нейната столица са неразделна част от мен като творец и като личност. Но колкото и да се мъча да стана французин, не мога. Останах си българин! Независимо, че много обичам Франция. Това е страната на демокрацията и свободата, които изключително ценя. Франция ми е дала много и продължава да ми дава. Франция ме издържа. Рисувам в Париж, всичките ми творби се раждат в Париж - моите рожби, сътворени с четката са от Париж. Но кръвта ми е чисто българска, какъвто съм и аз! Копнея за България. През последните десет години преоткрих Пазарджик. Там сме родени с брат ми. Обожавам морето и Варна, където се връщам повече от 30 години. Харесвам Ловеч, Троян, правил съм изложба и в малкия китен Първомай. Изключително чист и спретнат, подреден. Винаги с удоволствие ходя там, но все бързам по работа. Чарът му е в пазара, площада, читалището, сенчестите кафенета. Въпрос: Мъчно ли Ви е за България. Кое най-много Ви липсва? Отговор: Не само, че ми е мъчно, но осъзнах, че безумно обичам България. Каквито и дефекти да има - аз я обичам, милея за нея и продължавам да я обичам. Дори да призная, от няколко години по различни причини не идвам в България и много носталгично страдам. Обичам я тази страна. Влюбен съм в България, обичам я и много ми е мъчно за България. Правя си български гозби. Вчера си наготвих боб. Аромата на България ми липсва. Навремето много пътувах с влак. Двадесет години все с влак пътувах, просто много обичах. И като наближавахме българската граница в Драгоман първият аромат, който ме лъхваше беше на скара и печени чушки. Това е ароматът на България, тя ухае на печен пипер! Аромата, миризмата на родна България ми е много близък. Единствената голяма памет в съзнанието на човек, това е ароматът. Човек запомня аромата на страната си още от детските си години. Месец септември съм го запомнил с миризмата на печените червени чушки и това беше из цяла България. Някой път като ми замирише тук в Париж на чушки се пренасям мислено в България. Какво да правя - обичам я тази страна! Баща, майка, баба, дядо, брат - всички българи. Обичам България и ще я обичам винаги докато съм жив! Това е. Въпрос: Следите ли събитията у нас? Отговор: Не бих казал. Навремето имах българска телевизия, сега нямам кой знае каква съвременна апаратура. Основните събития ги следя, да - като изборите, кой идва на власт, кой се е оттеглил. Но какво става във Франция и по света, следя, разбира се. Всеки ден гледам новини. Въпрос: Рисувате ли родните места? Отговор: Аз съм от чирпански род - баща и майка - чирпанлии, баба и дядо - чирпанлии. От петгодишен ме мъкнаха по баирите и планините. Гледах ги аз тия баири, поляни и планини, този простор и започнах да ги пресъздавам на хартията. Така че първите си картини ги направих по натура от чирпанските гледки. Затова тези неща до ден днешен са ми в подсъзнанието. Дълги години съм прекарал в Холандия, тъй като двадесет години имах брак с холандка, майката на децата ми. Между другото, добре, че се появи в живота ми тази холандка и ме изчака да й направя две великолепни деца, които обожавам Сара и Александър. Тези две деца ме направиха богат, иначе щях да си остана един дъртак без нищо, ако ги нямах тези две деца. Доста години прекарах в северна Холандия и много работих. Рисувах неуморно. Имах прекрасно ателие, от което не излизах по половин година. Веднъж при мен дойде директорът на музея в градчето Алахмар, известно градче в Холандия, и купи една моя картина за музея, като ми каза, че моята картина напомня невероятно много баирите и долините в Холандия, затова я купува. А всъщност, баирите, които бях нарисувал, са баирите на Чирпан и други краища от България. Този директор на музея дори ми сподели, че картината едно към едно му напомня неговото родно село. Въпрос: Как върви в момента творческият процес? Какво ново? Колко нови картини нарисувахте за последните три години? Отговор: Придържам се към една определена система на работа. От десет и повече години работя в парижкото си ателие, но излагам в България. 40 години съм излагал произведенията си във Франция, в САЩ, в Япония, и къде ли не по света. Имам над 180 самостоятелни изложби. От десет години насам основното място, където излагам картините си, е България. Годишно правя между 3 и 5 изложби. Най-много изложби правя в моя роден град - Пазарджик. Напомням, че не съм роден в Чирпан, това беше моята най-голяма лъжа и заблуда на околните. Както вече споменах имам два родни града - Чирпан е родния град на моите родители, а ние с брат ми Добри сме родени в Пазарджик. Там открих галерия и първата ми изложба беше в Пазарджик. Там се създаде и една група от мои колекционери и почитатели, които ми станаха истински приятели. Това ме обогати и отново се почувствах богат - с хората около себе си. Така, след 60 години живот, аз преоткрих родния си град. Пазарджик за мен е градът, свързан и с моето детство, и с моето настояще. Най-значимите изложби съм ги правил там. В Пазарджик има колекционери, притежаващи по 40 мои картини и повече. Сред тях е и председателят на Общинския съвет - адвокат Хари Харалампиев. Освен всичко друго, той е бивш антиквар и изключителен познавач на изкуството. Във Варна също така правя много изложби. Там имам голяма къща, в която винаги отсядам, когато си идвам в България. В София също така излагам в една много хубава галерия, с която работя от три години насам. Да си призная обаче, 2015-та беше най-продуктивната в живота ми! Сътворих много платна с четири техники: пастел, акварел, маслени бои, молив. Направих няколко изложби по страната и в столицата. Открих сезона в Пазарджик, където от 10 години показвам свои експозиции. Направих голяма изложба в галерията на Икономическия университет във Варна по покана на ректора Пламен Илиев, който не само е мой колекционер, но и се съветва с Валерий Пощаров, изключително компетентен галерист. След което гастролирах в софийските галерии. Годишно правя по стотина картини в различни техники - пастел, акварел, молив, маслена боя, разбира се. Не съжалявам, че излагам в България, тъй като това е моята родна страна, в която имам много почитатели и ценители, които ме харесват. Въпрос: На периоди ли творите? Отговор: Да. Не мога да кажа, че рисувам от сутрин до вечер. Имам периоди, в които седя, мисля, обмислям, разсъждавам, но не мога да хвана четката. Както е казвал Репин: \"рисувам с очи\". Често гледам, съзерцавам нещата и ги запомням, за после. Всичко, което е около в мен в този свят го виждам в една картина - харесвам го или го отричам. Светът е моето най-голямо безразмерно платно. Всеки миг, който виждам, ми влиза трайно в подсъзнанието, но това не означава, че обезателно ще го нарисувам. Един голям френски художник е бил известен с това, че много е рисувал голи тела. Моделите му позирали по десет пъти за една определена картина. Веднъж той поканил поредната жена да му позира гола. Два месеца я рисува, тя идва като на работа, позира и накрая, когато той завършил картината тя пожелала да види произведението, за което толкова дълго е позирала. Когато художникът обръща картината към нея, тя остава изумена - вижда един прекрасен натюрморт - ябълки, круши, грозде, праскови. Кръглите и апетитни форми на жената художникът ги е излял с въображението си в един великолепен натюрморт. Въображението е голяма работа, то е вътре в артиста. Всеки артист се състои преди всичко от въображение. Така че всичко може да е вдъхновение. При мен също е така вдъхновението - на приливи и отливи. Има периоди, като започна да работя, по шест месеца не излизам от ателието. Когато правя изложбите, не работя. Така че не мога да кажа, че работя непрекъснато. Имам много продуктивни периоди, имам периоди много мисловни, а когато разсъждавам и мисля, тогава не мога да работя. Не съм маниак да работя всеки Божи ден. Един от големите италиански класици беше казал: \"Не може да има ден без линия. Всеки ден направи поне по една линия!\" Аз пък имам дни без нито една линия. Всичко идва от съзнанието, то ни ръководи. Да си призная, обаче, не съм доволен. Когато приключвам една картина, я обръщам веднага срещу стената. Не искам я гледам. Всичките ми готови картини са с лице към стената и с гръб към мен. Но, когато ги видя на стената на мой колекционер или дори в книга, едва тогава ги оценявам и започват да ми харесват. Страх ме е да се привържа към някоя картина. Всяко привързване ме спира да продължа напред! Не обичам картината да ме привлича и обсебва. Това е зависимост. Въпрос: Къде най-много обичате да рисувате? Отговор: Повече от десет години притежавам и ателие до Фестивалния комплекс в центъра на Париж. Рисуването ме крепи, презарежда и вдъхновява за живот. Четката трябва непрекъснато да се държи. За художника няма нищо по-лошо от изсъхнала палитра. Морският бриз, полъхът, пейзажът - другаде не мога да рисувам. Да рисувам в София?! Абсурд! В Чирпан също не се получава. В чифлика ми в село Партизанин само си почивам, предимно с приятели. Там ми е най-спокойно и добре, но не мога да работя. В чифлика имам великолепен огромен двор с цветя, отглеждам фазани и други екзотични животинки, имам зеленчукова градина - и въпреки това не мога да творя там. Рисувам само във Франция. Въпрос: Имате няколко галерии в България. Нещо повече за тях? Отговор: Както вече споменах, имам над 180 самостоятелни изложби по света в 30 страни. Много често в България на мои изложби при мен са идвали най-обикновени хора с едно парче вестник и ми казват: \"Г-н Манев, подпишете се тук\". На мен ми става неудобно за тези хора да им давам автограф на парче вестник. Щом на тези хора им харесва моето творчество, то бих желал да им дам картини. Но не всеки има възможността да си купи картина. Не само в България, но и в много други страни животът е труден, на човек не му стигат парите за хляб, та камо ли да даде пари за картина. И това много добре го разбирам. Тогава си казах, тези хора, които ме харесват, заслужават да имат картина от мен, да я гледат, да я виждат реално, а не на едно парче вестник, което вятърът ще го отвее рано или късно в кофата за боклук. Преди повече от 6 години взех решение да направя дарение на различни градове в България, където хората искат и имат желание да видят моите картини, а не да събират пари, да лишат от хляб децата си, за да ми купят картината. Затова съм направил тези няколко дарения на 6 града в България. Без никакъв комерс, никакъв бизнес - чисти дарения. Започнах от Чирпан, градът на моите родители и моето детство, сетне направих дарение на галерията на Икономическия университет във Варна. Там един прекрасен човек - ректорът Пламен Илиев, не само че ми направи няколко изложби, но и закупи мои картини. На Икономическия университет във Варна съм дарил 30 картини и те се съхраняват в една уникална и много красива галерия там. Отново повтарям - картините са дарение! В още няколко града имам постоянни колекции - Троян, Ловеч, дори в едно малко градче, като Полски Тръмбеж имам постоянна изложба в един великолепен музей. Тези постоянни експозиции нямат нищо общо с бизнеса. За всяко дарение в шестте града е налице документ. Тези мои картини принадлежат на града, на България! Както е казал Де ла Круа: \"Дайте ми едно платно и ще изпиша цял Париж!\" Аз бих желал във всеки един български град, във всяко едно българско село да има поне една моя рисунка. Бих искал моите картини да са отворен прозорец на хората към един по-красив свят. А дали ще ме харесват или няма да ме харесват - това е друг въпрос. Както е казал френският художник Морис Вламенк: \"Тези, които ме харесват - да влязат в моето ателие, тези, които не ме харесват - да влязат в моето ателие, тези, които са безразлични - вход забранен!\" Въпрос: За последните три години, през които не сте си идвал в България, колко изложби направихте? Отговор: За последните три години съм направил десет изложби във Варна, в Пазарджик и в София. Непрекъснато присъствам в България с мисълта си и картините си. За един художник не е важно да му съзерцаваш профила или големия нос или разчорлените коси, а да гледаш картините му. Затова за мен е важно да имам картини в България. Аз присъствам с моите картини. Въпрос: Как според Вас се развиват младите български художници? Имат ли перспектива и бъдеще? Отговор: Много сложен и отговорен въпрос. Не бих могъл да зная, тъй като се познавам с по-старото поколение художници. Нямам наблюдения върху младите български художници, дори и на мен ми е любопитно как се развиват. Едно мога да кажа със сигурност - винаги е имало художници и винаги ще има. Трябва да мине време, за да бъдат оценени. Когато чуя за постиженията на българите зад граница се радвам, страшен кеф ми доставя. Въпрос: Променят ли се с времето тенденциите в съвременното изобразително изкуство? Отговор: Тенденциите са най-различни. Винаги е имало класици, има и художници, които работят като Пикасо, има и други, които измислят ново изкуство. Към новите тенденции са, например, боди арт, други пък директно излагат себе си и голите си тела, смятайки, че това е изкуство, ако прибавят думичката \"арт\", трети пък рисуват по стените. Не осъждам никого, аз си творя по мой начин, така, както съм творил винаги. Във всяка работа влагам нещо различно, но в никакъв случай не се влияя от съвремието. Имам едни постоянни теми на любов, на вдъхновение. Ако погледнем филмите на Фредерико Фелини, каквото и да прави - все едни и същи работи прави, но е Фелини, нали! Колкото и да си голям, трябва да имаш своя стил, своя начин и индивидуален почерк. Времето неизбежно променя тенденции. Те са свързани с икономиката, с начина на живот. Дали промяната в тенденциите е за добро - това вече не бих могъл да кажа. Въпрос: Коя е най-интересната световна личност, с която Ви е срещнал животът? Отговор: Много са световните личности, с които ми се е пресичал пътят. Най-важното в този свят не са комините и покривите, а живите хора около нас. Комуникацията между хората. Това е в основата на всичко - комуникацията. Колко къщи и коли имаш, колко пари си натрупал, с колко жени си спал - всичко това е на втори план. Най-важното за мен е комуникацията, контактът между живите хора. В този живот най-приоритетното е с кой си комуникирал, с кой си контактувал, с кого си казал две думи, кой ти е дал път или те е вдъхновил. Вчера имаше едно предаване по френската телевизия за милиардерите по света. Това е такава преходна отживелица, която лично за мен няма никакъв смисъл и значение. Член съм на \"Есенния салон\" /Сосиете/. Със Светлин Русев, Бог да го прости, станахме по едно и също време членове на салона. Та веднъж, бях в \"Есенния салон\" в Париж и там се срещнах с Белмондо - любим актьор за редица поколения. Баща му на Жан-Пол беше голям скулптор и затова и Белмондо се навърташе в нашите среди. Срещнахме се, говорихме. Абсолютно на живо, на една маса бях с легендата на Франция Жан-Пол Белмондо. С Ален Делон се срещнахме на острова Сен Луи, където съм живял десет години. Ален снимаше там филм и се видяхме на снимачната площадка. Познавам се с Жорж Мустаки - един от най-великите френски поети. С Мустаки бяхме приятели, живеехме на една улица десет години. Познавам се и с Жан Габен, присъствал съм на негови снимки дори. До много легенди съм се допрял. Живея на площад Едит Пиаф и всеки ден си пия кафето в останалото от време оно кафене \"Едит Пиаф\" с нейни снимки. Така че може да се каже, че ежедневно си пия кафето с Едит /смее се! /. Много пъти съм ходил в любимото кафене на Ленин и Пикасо - \"Ля Купол\". Най-интересната история обаче беше тази с Марк Шагал! Отивам един ден в една книжарница, от която купувах материали. Всички ме познаваха там, бях редовен клиент. Изведнъж продавачът ми вика: \"Мосю Манев, извинете ме, но ще трябва да изчакате малко, тъй като има един човек с приоритет.\" Казах си, кой ли пък ще е тоя човек, дошъл след мен, а така безочливо ме прережда. Него ще го обслужват, а аз ще чакам. Откъде накъде?\" Когато възрастният мосю напазарува и затвори стъклената врата на магазина, магазинерът ми каза: \"Знаете кой беше този човек - това беше Марк Шагал.\" Ето така ме пререди самият Марк Шагал! Въпрос: И един последен въпрос: Как възнамерявате да отбележите рождения си ден - 28 август? Отговор: В Париж, в моето ателие с любимата си дама с бутилка френско шампанско. В България съм поканил 12 от най-скъпите си приятели и други десетина човека - мои приятели и колекционери. Всички ще се съберат в моята любима ферма - къщата ми в село Партизанин. От двадесет години насам печем по едно агне във фурната на двора. Тази година пак ще го направя. Така все едно ще бъда и аз с вас в моята къща на село. Ще бъда заедно с вас, ще се чуем по телефона, ще се видим на камерата и ще вдигнем наздравица и в Париж, и в България. Въпрос: Какво си пожелавате за рождения ден? Отговор: Ще си пожелая Господ да ми дава още живот, за да мога да направя още картини. Няма какво да се лъжем, по сме близо до изхода, отколкото до входа на живота. Трябва да оставя максимално количество картини - това е моето желание, друго нямам.", "date": "2018.08.26", "title": "Никола Манев дни преди да почине: Искам картините ми да са прозорец на хората към по-добър свят"}
{"url": "https://www.24chasa.bg/novini/article/7025324", "text": "Броят на загиналите при земетресението с магнитуд 6,0, според Геологическият институт на САЩ, което разлюляха тази нощ Западен Иран, нарасна до двама, а ранените са най-малко 241 души, предадоха световните агенции, цитирайки иранската агенция Мехр. Досега се съобщаваше за един загинал и над 140 пострадали. Мехр уточни, че загиналите са възрастен мъж и бременна жена, предава БТА. Епицентърът на подземните трусове е бил на 87,8 км северозападно от ирански град Керманшах с население близо 621 000 души. Огнището на земния трус е бил на дълбочина 10 километра По данни на Геологическия институт на САЩ е имало и други две земетресения с мощност 4,4 и 4,2 съответно с епицентър край град Джаванруд в провинция Керманшах. Подземните трусове са били усетени в Багдад.", "date": "2018.08.26", "title": "И бременна е загинала при земетресението в Иран, над 240 са ранени (Видео)"}
{"url": "https://www.24chasa.bg/novini/article/7025328", "text": "Министърът на външните работи г-жа Джули Бишоп обяви днес, че напуска поста си, предаде ДПА, цитирана от БТА. \"Днес информирах премиера, че напускам поста министър на външните работи\", написа Бишоп в Туитър. Тази седмица в Австралия се проведоха избори за нов партиен лидер на управляващата Либерална партия, в които участваха трима кандидати. Джули Бишоп отпадна на първия тур на вота, получавайки най-малко гласове. Борбата продължи между временно изпълняващия длъжността министър на вътрешните работи Скот Морисън и бившия вътрешен министър Питър Дътън. На третия тур победи Морисън, който получи 5 гласа повече. Морисън смени на премиерския пост Малкълм Търнбул, който веднага подаде оставка след вота. Така Морисън стана седмият премиер на Австралия през последните 11 години. Очаква се той да обяви през идните дни кабинета си.", "date": "2018.08.26", "title": "Външната министърка на Австралия напусна поста си"}
{"url": "https://www.24chasa.bg/novini/article/7025331", "text": "Ако е имало добро сцепление на пътя, би трябвало мантинелата да издържи катастрофиралия край Своге автобус, колкото и да е бил тежък. Това обяви в сутрешния блок на Би Ти Ви Любка Маринова, експерт по пътна безопасност. В този район има много инциденти и може би мантинелата трябва да е двойна, допълни тя. Според нея пострадалите и близките на загиналите пътници ще получат обезщетения. Те имат застраховки чрез билета или договора за превоз, но те покриват само случаите на смърт и инвалидност. „Гражданска отговорност” покрива медицински разходи и неимуществени вреди. Според Маринова след този инцидент отново възниква въпросът за задължителните колани, в момента собствениците на стари автобуси не са длъжни да слагат допълнително колани, ако няма фабрично поставени.", "date": "2018.08.26", "title": "Есперт: При добро сцепление на пътя мантинелата е трябвало да издържи автобуса"}
{"url": "https://www.24chasa.bg/novini/article/7025340", "text": "Седем души бяха арестувани вчера на митинг с искане да бъде възстановена демонтирана стогодишна статуя от епохата на Конфедерацията, предаде Асошиейтед прес, цитирана от БТА. Преди пет дни статуята, наричана \"Тихия Сам\" бе демонтирана от двора на Университета на Северна Каролина. Десетина души, носещи флага на Конфедерацията, са били пресрещнати от десетки контрапротестиращи, които са против връщането на паметника. Видеоклип по социалните медии показва размяна на удари с юмруци и едни мъж в белезници, след като се опитал да подпали знаме на Конфедерацията. Университетски представители казаха, че седем демонстранти са арестувани, но не е ясно дали са били от лагера на противниците или на поддръжниците на демонтирането на статуята.", "date": "2018.08.26", "title": "Митинг заради махната статуя от епохата на Конфедерацията в САЩ, седем са арестувани"}
{"url": "https://www.24chasa.bg/novini/article/7025346", "text": "46-годишен мъж от Разград е задържан за поредица палежи в района на ж.к. \"Орел\", съобщиха от ОД на МВР. Сигналът за пожара е подаден около 23.15 часа на 25 август. В близост до блоковете 17, 19, 20 и 22 били запалени 7 метални контейнера за смет. В хода на предприетите бързи издирвателни действия е установен извършителят на деянието - С.Я. от Разград. Задържан е за срок от 24 часа в Районното управление.", "date": "2018.08.26", "title": "Хванаха 46-годишен от Разград за серия от палежи в града"}
{"url": "https://www.24chasa.bg/novini/article/7025387", "text": "\"Пътят беше много мокър. Видях в огледалото как автобусът се подхлъзва и секунда след това усетих удар. Чух още два сблъсъка в рамките на секунда-две, а след още около 5 - ужасяващ трясък, идващ малко по-отдалеч.\" Това разказа шофьор на автомобил, който е бил ударен от автобуса-ковчег вчера в Своге. След това машината се удря в още 2 коли, преди да пропадне на 20 метра, а 16 души да намерят смъртта си. Водачът не е пострадал, но е в тежък шок, научи \"24 часа\". Разследването на инцидента продължава, а утре е обявен ден на национален траур. ", "date": "2018.08.26", "title": "Шофьор, блъснат от автобуса-убиец: Видях в огледалото, че се подхлъзна, и усетих удар"}
{"url": "https://www.24chasa.bg/novini/article/7025394", "text": "По последна информация - към 10.30 часа, шестнадесет души са загинали след тежката автобусна катастрофа на 25 август в района на разклона за с.Лесковдол, на пътя София-Своге, съобщиха от пресслужбата на Министерството на здравеопазването. Транспортирани до лечебните заведения УМБАЛ \"Св. Анна София\", УМБАЛСМ \"Н. И. Пирогов\", ВМА, УМБАЛ \"Царица Йоанна - ИСУЛ\" и ФСМП Своге са 21 пострадали. Състоянието на ранените, по информация на лечебните заведения, към 10 часа днес, 26 август, е както следва: УМБАЛСМ \"Н. И. Пирогов\" - осем пострадали са транспортирани към лечебното заведение. Един е починал по време на транспорт. Втори починал при приема в болницата поради състояние, несъвместимо с живота. Състоянието на хоспитализираните пациенти е, както следва: 64-годишна жена с инициали С.П. - с тежка гръдна гръдна травма, интубирана, на изкуствена белодробна вентилация. 72-годишна жена с инициали М.Г. - с тежка гръдна травма, тежка фрактура на гръбначен стълб, интубирана, на изкуствена белодробна вентилация. 74-годишна жена с инициали К.Т - с тежка гръдна травма, черепно-мозъчна травма, интубирана, на изкуствена белодробна вентилация. 60-годишна жена с инициали С.К. - с гръдна травма с фрактури на ребра, фрактура на гръбначен стълб, фрактура на крайници. 71-годишна жена с инициали Д.Д - с тежка фрактура на долни крайници и таз. 52-годишна жена с инициали С.Г. с черепно-мозъчна и лицево-челюстна травма. УМБАЛ \"Света Анна\" - София - шестима пострадали, от които пет жени и един мъж: 66-годишна жена с инициали Л.Ф. - хоспитализирана в Хирургична клиника без опасност за живота. Пациентката е в съзнание. 62-годишна жена с инициали З.Х. - на апаратна вентилация, в тежко състояния, след операция. 57-годишна жена с инициали В.П - в стабилно състояние без опасност за живота. Пациентката е в съзнание. 52-годишна жена с инициали Б.А. - с комоцио, в стабилно състояние без опасност за живота. 65-годишна жена с инициали Е. Б. - в стабилно състояние, в съзнание, без опасност за живота. 61-годишен мъж с инициали Л.Х. - в съзнание, в стабилно състояние. ВМА - двама пострадали: 62-годишна жена с инициали С.М. - в стабилно състояние, с множество контузии, без фрактури. Пациентката е контактна. 30-годишен мъж с инициали С.В. - в тежко, но стабилно състояние с черепно-мозъчна травма, гръдна и шийна травма, фрактура на рамо и на лумбални прешлени Пациентът е контактен и е настанен в реанимация. УМБАЛ \"Царица Йоанна - ИСУЛ\" - един пострадал : 59-годишен мъж с инициали Г.Г - с множество охлузвания и рани в областта на тялото и главата, с комоцио. Пациентът е в съзнание и остава в лечебното заведение за активно наблюдение. Екипите на филиала за спешна помощ в Своге, заедно с дежурните от МБАЛ Своге, са оказали помощ на десетима пострадали при инцидента пътници. На мястото на катастрофата се е отзовала и линейката на общинската болница в Своге. След обработване всички пациенти са транспортирани до болниците в София. Министърът на здравеопазването Кирил Ананиев е в постоянна връзка с директорите на лечебните заведения. Веднага след инцидента той посети \"Пирогов\" и Окръжна болница където се запозна със състоянието на пострадалите и с работата на медицинските екипи. Министър Ананиев изказва благодарност към екипите на центровете за спешна медицинска помощ в София, Враца и Монтана, и на лечебните заведения за навременно оказаната медицинска помощ и за проявения професионализъм. В лечебните заведения през нощта работиха дневните и нощните смени. Отзоваваха се и медици, които не са дежурни. Бяха разкрити и допълнителни реанимационни легла, посочват от здравното министерство. Кирил Ананиев е съобщил, че Националният център по трансфузионна хематология разполага с достатъчни количества кръв от всички кръвни групи. Създадена е необходимата организация и екипи за кръводаряване са в готовност да обслужат всички желаещи да дарят кръв. Министерството на вътрешните работи е отворило телефона линия, на която близки на пострадалите могат да получат повече информация - 02 982 50 39.", "date": "2018.08.26", "title": "Вижте състоянието на ранените след катастрофата край Своге"}
{"url": "https://www.24chasa.bg/novini/article/7025400", "text": "При наводненията, които опустошиха индийския щат Керала, в южната част на Индия, са загинали 445 души. Това съобщиха днес местните власти, след като бяха открити телата на още 28 души, предаде Франс прес, цитирана от БТА. Във временни лагери продължават да са настанени 1 милион души, а 15 - се водят за изчезнали след изключително силните мусони в този тропически район, който е привлекателен за туристите през сухия сезон. Положението значително се подобри тази седмица с отслабването на дъждовете и само няколко зони остават наводнени. В същото време обаче сега се разкрива мащабът на нанесените щети, които се оценяват на над 3 милиарда долара. Премиерът на правителството на Керала Пинараи Виджаян съобщи, че вече са почистени 130 000 къщи, засегнати от наводнението, а това е една трета от домовете, пострадали от природната стихия. ", "date": "2018.08.26", "title": "445 станаха жертвите на наводненията в индийския щат Керала"}
{"url": "https://www.24chasa.bg/novini/article/7025404", "text": "Германско-турската журналистка и преводачка Мешале Толу, която беше арестувана в Турция по обвинения, свързани с тероризъм, се очаква днес да се прибере в Германия при 4-годишния си син, предаде ДПА, цитирана от БТА. Вероятно тя ще кацне на летището в Щутгарт. Толу е родена в Улм, Южна Германия, където е учила, а семейството й живее в съседния град Ной Улм. Турски съд в понеделник премахна забраната за пътуване на Толу осем месеца след като тя беше освободена от затвора, но процесът срещу нея по обвинения, свързани с тероризъм, продължава. Следващото й изслушване в Турция е на 16 октомври. Нейният баща Али Ръза Толу заяви, че дъщеря му ще се върне отново в Турция. 33-годишната журналистка, работеща за лявата информационна агенция ЕТХА, беше арестувана през май 2017 г. Заедно с още 17 обвиняеми, тя е изпратена на съд по дело за пропаганда и членство в Марксистко-ленинската комунистическа партия /МЛКП/ - крайнолява група, смятана за терористична организация в Турция. Толу беше освободена от ареста на 18 декември, но имаше забрана да напуска страната. Нейният съпруг Суат Чорлу, който е изправен пред подобни обвинения, трябва да остане в Турция.", "date": "2018.08.26", "title": "Немската журналистка от турски произход Мешале Толу се връща в Германия днес"}
{"url": "https://www.24chasa.bg/novini/article/7025406", "text": "Дъблин се готви за втория ден от посещението на Папа Франциск, като днес се очаква той да отслужи празнична литургия пред 500 000 души в парка Финикс в ирландската столица, предаде ДПА, цитирана от БТА. Най-голямото събитие в Ирландия, от последното папско посещение през 1979 година, е белязано от случаите на сексуално посегателство, извършвани от католически свещеници в Ирландия. Очаква се хиляди жертви на такива посегателства да протестират днес, докато тече литургията. Планирано е папа Франциск да отлети за Западна Ирландия, където да произнесе молитвата \"Ангел Господен\" в Нок. След това ще се върне в Дъблин за литургията и ще се закрие Фестивала на семействата. Главата на Римокатолическата църква пристигна вчера в Ирландия, където 74 процента от населението се определят като католици. Той се срещна с президента Майкъл Хигинс, премиера Лио Варадка и с министъра за закрилата на децата и младежта Катрин Запоун, като всички повдигнаха въпроса за сексуалните посегателства срещу деца, извършени от католически свещеници. Една от жертвите на това насилие, Колм О'Горман, който е основател на организацията в подкрепа на пострадалите \"Един от четири\", организира протест едновременно с папската литургия в Дъблин. Протестиращите настояват Ватиканът да признае, че е отговорен за прикриването на тези посегателства и да потърси отговорност за случилото се. На протеста се очакват хиляди, като ще има и известни музиканти, сред които е и Хозиър.", "date": "2018.08.26", "title": "Очакват се протести във втория ден от визитата на папа Франциск в Дъблин"}
{"url": "https://www.24chasa.bg/novini/article/7025409", "text": "Японският премиер Шиндзо Абе официално обяви, че ще се бори за трети мандат на предстоящите избори за председател на управляващата Либерално-демократическа партия, чийто лидер автоматично става премиер, предаде ТАСС, цитирана от БТА. \"През идния месец ще участвам в изборите за председател на Либерално-демократическата партия\", каза Аба днес. Той подчерта, че ще направи всичко, за да оправдае доверието на японците и съпартийците си. Във вота, който ще се проведе на 20 септември, ще участват 405 парламентаристи и 405 регионални депутати на Либерално-демократическата партия. Победителят се определя с просто мнозинство на гласовете. Местните наблюдатели не се съмняват, че Абе ще спечели трети мандат. Според данни от проучване на агенция Киодо Абе се ползва с подкрепата на близо 70 на сто от депутатите от партията си. ", "date": "2018.08.26", "title": "Шиндзо Абе се кандидатира за трети мандат начело на управляващата партия"}
{"url": "https://www.24chasa.bg/novini/article/7025413", "text": "Аквапланинг е основната причина, която разследващите визират за катастрофата с 16 загинали в Своге, научи \"24 часа\". Другата версия е за здравословен проблем на водача, съобщи за \"24 часа\" важен човек в МВР. Той обясни, че заради високата скорост, липсата на спирачен път и изпуснатия контрол на автобуса, най-вероятно автобусът е попаднал в аквапланинг. Предполага се, че заради липса на сцепление на гумите с асфалта водачът е загубил управлението и се е стигнало до катастрофата. Другата разследвана версия е за здравословен проблем на шофьора, но към момента тя е по-малко вероятна. Днес разследващите ще направят втори оглед, който все още не е започнал . Той трябва да приключи в светлата част на денонощието.  ", "date": "2018.08.26", "title": "Аквапланинг - причината за катастрофата в Своге? (Снимки)"}
{"url": "https://www.24chasa.bg/novini/article/7025419", "text": "След като вчера забрани венецуелци без паспорти да влизат на на територията на страната, Перу направи малка крачка назад  и разреши да бъдат пускани бременни и хора над 70 години, както и деца, които пристигат при родителите си, предаде Франс прес, цитирана от БТА. \"Поради хуманитарни съображения бе решено, че е достатъчно да бъде представена карта за самоличност, когато става дума за бременни, малолетни, които идва при родителите си и възрастни над 70 години\", обяви перуанското правителство в комюнике почти 24 часа, след като въведе нови правила за влизане в страната. В петък през нощта потокът от венецуелци, които искат да напуснат родината си, на граничния пункт при Тумбес, в северната част на Перу, бе толкова голям, че пунктът, който работи по принцип денонощно, бе затворен в полунощ в очакване в сила да влязат новите условия за приемане на перуанска територия. Решението на Перу да изисква паспорт е равносилно на затръшване на врата под носа на венецуелците, които искат да влязат в страната. Получаването на паспорт във Венецуела стана цяло изпитание заради икономическата криза и ширещата се оскъдица дори и на хартията, която се използва за отпечатване на официалните документи, припомня АФП. Според имиграционните служби потокът, насочил се към перуанската граница, който досега бе от 2500 до 3000 бежанци дневно, вероятно ще се засили. Перу очаква да приеме 100 000 венецуелски бежанци през идните седмици и така общият им брой ще достигне половин милион, отбелязва АФП.", "date": "2018.08.26", "title": "Перу смекчи правилата за венецуелските мигранти"}
{"url": "https://www.24chasa.bg/novini/article/7025434", "text": "Френското правителство ще изготви бюджета си за 2019 година на базата на малко по-ниски очаквания за растежа, отколкото предвиждаше по-рано, съобщи Ройтерс, като се позова на премиера Едуар Филип. Изготвяме бюджета, като залагаме растеж от 1,7 на сто, каза Филип в интервю за френския седмичник \"Журнал дьо диманш\". Правителството на президента Еманюел Макрон очаква растежът догодина да достигне 1,9 процента, докато тази година прогнозите са за 2 на сто, предава БТА. И двете прогнози обаче изглеждат оптимистични, след като поредица слаби икономически данни накараха институции като Европейската комисия и Международния валутен фонд (МВФ) да прогнозират по-слаб растеж от правителството. Попитан дали постигането на целевия бюджетен дефицит от 2,3 на сто от брутния вътрешен продукт е застрашено, Филип призна, че по-слабият растеж ще се отрази на държавните финанси. Това обаче не ни пречи да се придържаме към ангажиментите си за намаляване на данъците, като същевременно ограничаваме държавните разходи и дълга, допълни той. Филип каза, че правителството, което е под натиск от Брюксел и МВФ да даде подробности за плановете си за намаляване на разходите, иска да свие разходите особено при неефективните мерки при жилищната политика и субсидираните работни места.", "date": "2018.08.26", "title": "Франция залага по-нисък растеж при изготвянето на бюджета за догодина"}
{"url": "https://www.24chasa.bg/novini/article/7025189", "text": "Има списък на пострадалите при катастрофата край Своге, но не и на загиналите. Това стана ясно преди минути от хора, събрали се в кметството на Световрачене. \"Айде да си ходим, нещата се очертават\". Това заяви мъж в кметството преди минути към жена, очевидно търсещи своя близка или роднина. \"Как се очертават, така, както ми го казваш, не ми харесва\", каза тя, а мъжът добави: \"Еми, няма я я списъка с пострадалалите\".", "date": "2018.08.26", "title": "Роднини, неоткрили своя близка сред пострадалите при катастрофата: Нещата се очертават"}
{"url": "https://www.24chasa.bg/novini/article/7025201", "text": "15 души от катастрофата край Своге липсват от списъците в Световрачене, предполага се, че всички те са загинали, научи \"24 часа\". До момента в кметството имат данните на 19 души. Един от тях е загинал, а 18 са ранени. Общо пострадалите и загиналите са 37, но трима не са пътували в автобуса, научи \"24 часа\". \"Чакаме полицаите да кажат какви са процедурите за разпознаване утре\", обясни пред \"24 часа\" жена, която предполага, че нейна близка е загинала в катастрофата.", "date": "2018.08.26", "title": "15 души от катастрофата липсват от списъците в кметството в Световрачене"}
{"url": "https://www.24chasa.bg/novini/article/7025203", "text": "Иранският министър на енергетиката Реза Ардаканиян заяви днес, че Техеран е възобновил преговорите с Русия за изграждане на нова атомна електроцентрала с капацитет 3 гигавата, предаде Ройтерс, цитирана от БТА. Според Тасним в момента Иран може да произвежда 1 гигават електроенергия. В Иран вече работи един построен от Русия ядрен реактор - \"Бушехр\", който е първата иранска ядрена електроцентрала. През 2014 г. Москва подписа сделка с Техеран за построяване на още осем реактора в Иран.", "date": "2018.08.26", "title": "Иран подновява преговорите с Русия за нова атомна електроцентрала"}
{"url": "https://www.24chasa.bg/novini/article/7024666", "text": " Стотици любопитни от цяла България се стекоха в римският град Никополис ад Иструм, край великотърновското село Никюп, за да се потопят в античността. В рамките  на международния фестивал „Нике – играта и победата”, реанактори, групи за исторически възстановки и артисти от България и Румъния пресъздадат ежедневието и бита, занаятите, военното дело на древните римляни и варварите.  Покрай покритите с каменни блокове римски улици е разположен занаятчийски пазар, ателиета за демонстрации на римски настолни игри. На откриването бяха пресъздадени  ритуали по основаването на града през втори век. В археологическия резерват вървят демонстрации на екипировка, бойни построения и техники, римска кухня.   Атракцията за гостите в съботния ден бе пресъздаването на римо-дакийските войни. Селището, наричано Българският Помпей, е основано  от император Траян именно в чест на победата му над даките. Най-ентусиазирано публиката наддаваше на пазара за роби. Имаше и конкурс за римска мода, гладиаторските боеве. Както преди много векове, в Никополис отново бе посрещнат император Каракала.  Във вечерните часове посетителите ще могат да се насладят на античен театър, рецитал на поезия и концерт на група Ksana. Историческите възстановки продължават и в неделя. Очаква се третото издание на събитието да бие рекорда от над 3 хиляди зрители, които се разходиха и откриха тайните на старината през м.г. Античният фестивал е организиран от Сдружение „Бъдеще за Никоп”, Община Велико Търново, Регионалният исторически музей в Старата столица, Кметство – с. Никюп, Сдружение „Мос Майорум Улпие Сердице” – София", "date": "2018.08.26", "title": "Епични битки, пазар на роби и римска мода оживяват Никополис ад Иструм"}
{"url": "https://www.24chasa.bg/novini/article/7025233", "text": "Сенаторът републиканец Джон МакКейн, бивш военнопленник във Виетнам и неуспял кандидат за президент на САЩ през 2008 г., е починал снощи на 81-годишна възраст. Това съобщи неговата канцелария, цитирана от БТА. Сенаторът от Аризона се бореше с глиобластома - агресивна форма на мозъчен тумор, диагностицирана през юли 2017 г. В средата на април т.г. то бе подложен на операция заради чревна инфекция. МакКейн не се е появявал в Конгреса от началото на годината. През 1967 г. самолетът на Джон МакКейн е свален над Северен Виетнам по време на мисия за бомбардировка. Той е тежко ранен и прекарва над пет години в плен. През 1982 г. е избран в Камарата на представителите, а през 1986 - Сената на САЩ. По много въпроси се придържа към консервативни възгледи; привърженик е на финансова реформа, а също полага усилия за издирване на безследно изчезналите американци по време на Виетнамската война. Потомък на фамилия със славни военни традиции, МакКейн оглавява сенатската комисия за въоръжените сили. От този пост той работи за активната военна намеса на САЩ в чужбина, което да спомогне, по собствените му думи, за \"победата над силите на радикалния ислям, които искат да унищожат Америка\". През 2000 г. не успява да спечели кандидат-президентската номинация на Републиканската партия, но се сдобива с нея през 2008. Тогава се явява с подгласник Сара Пейлин и е победен от Барак Обама. Джон МакКейн бе изтъкнат опонент на президента Доналд Тръмп. След като отправи критики към Тръмп за антиимигрантската му реторика президентът се изказа пренебрежително за военното минало на сенатора с думите, че \"предпочита хора, които не са били залавяни\". Съгласно партийната дисциплина МакКейн изрази подкрепа за Тръмп, след като той спечели републиканската номинация, но през октомври 2016 г. оттегли подкрепата си във връзка с публикуването на запис, в който Тръмп се хвали, че е хващал жени за гениталиите. След това Джон МакКейн редовно критикуваше настоящия обитател на Белия дом.", "date": "2018.08.26", "title": "На 81 години почина сенаторът Джон Маккейн"}
{"url": "https://www.24chasa.bg/novini/article/7025241", "text": "\"Изпращам своите най-дълбоки съчувствия и уважение към семейството на сенатора Джон МакКейн\", написа тази нощ в \"Туитър\" президентът на САЩ Доналд Тръмп по повод кончината на сенатора републиканец, предаде Ройтерс, цитирана от БТА. Министърът на отбраната Джеймс Матис заяви, че със смъртта на МакКейн \"ние губим човек, който неотклонно изразяваше най-добрите идеали на нашата страна\". Вицепрезидентът Майк Пенс каза, че той и съпругата му отдават с молитви почит към Джон МакКейн и неговата служба на страната във въоръжените сили и в обществения живот. \"Бог да благослови Джон МакКейн!\", добави Пенс. Лидерът на мнозинството в Сената Мич МакКонъл изтъкна, че \"в ера, изпълнена с цинизъм относно националното единство и публичните институции\", животът на Джон МакКейн е ярък пример за \"безграничен патриотизъм и саможертва\". Лидерът на демократическото малцинство в Камарата на представителите Нанси Пелоси възкликна: \"Нацията е в сълзи. Днес, с кончината на Джон МакКейн, Конгресът и Америка загубиха лидер и служител на обществото с дълбок патриотизъм, изключителна храброст и неустрашим дух\". Бившият президент демократ Барак Обама и съпругата му Мишел припомниха, че малцина от американците са били подложени на изпитания, през които е минал сенаторът от Аризона, нито има се е налагало да проявяват смелост като неговата. \"Но всички ние можем да се стремим към тази смелост, за да поставим над себе си голямото добро\", написа бившата президентска двойка. Експрезидентът републиканец Джордж У. Буш заяви: \"Животът на някои хора е толкова ярък, че е трудно да си представим, че той ще свърши. Някои гласове са толкова звънливи, че е трудно да си помислим, че са заглъхнали. Джон МакКейн беше човек с дълбоки убеждения и патриот от висш ранг\". Бившият вицепрезидент Джо Байдън отбеляза, че като военнопленник \"Джон бе изложен на най-лошото, което човешки същества могат да сторят на друго човешко същество\". Байдън припомни, че в политиката той за малко не е постигнал най-голямата си амбиция, но след това никога не е губел от погледа си, онова, в което е вярвал най-много - \"Страната на първо място\". Експрезидентът демократ Джими Картър окачестви покойника като \"човек на честта, истински патриот в най-добрия смисъл на думата\". \"Американците ще бъдат вечно признателни за неговата героична военна служба и за непоколебимата му почтеност\" като сенатор. Губернаторът на Аризона Дъг Дюси изтъкна, че Джон Маккейн е \"американец, който няма никога да бъде забравен\". Той е гигант. Икона. Американски герой. Но ние тук, у дома, сме най-горди да го наричаме аризонец\". Топли думи за покойния сенатор изказаха канадският премиер Джъстин Трюдо и министър-председателят на Австралия Скот Морисън. По темата се изказа и бившият губернатор на Аляска Сара Пейлин, според която със смъртта на Маккейн губим \"американски оригинал\" и \"боец, който никога не се страхува да отстоява убежденията си\".", "date": "2018.08.26", "title": "Настоящи и бивши политици в САЩ и чужбина почетоха паметта на Джон МакКейн"}
{"url": "https://www.24chasa.bg/novini/article/7025244", "text": "Вътрешният министър на Италия Матео Салвини е обект на прокурорско разследване за участието му в случая със спасените на 16 август в морето мигранти, на които не бе позволено да стъпят на италианска територия. Това съобщи снощи италианската национална телевизия, след което самият Салвини косвено потвърди новината, предаде АП, цитирана от БТА. Министърът написа в \"Туитър\", че един сицилиански прокурор е поискал да узнае неговите лични данни и че \"ако той иска да ме разпитва или даже да ме арестува, защото браня границите и сигурността на своята страна, то аз ще съм горд\". Салвини съобщи, че скоро ще позволи на близо 140-те останали мигранти да слязат на сушата. Те от дни пребивават на кораб от италианската брегова охрана. Министърът добави, че освен двайсетимата мигранти, които Албания се съгласи да приеме, останалите ще бъдат приютени от италиански епископи. На няколко десетки от спасените 190 мигранти вече бе позволено да стъпят на сицилианска земя.", "date": "2018.08.26", "title": "Разследват Матео Салвини за случая с недопуснатите в Италия мигранти"}
{"url": "https://www.24chasa.bg/novini/article/7025250", "text": "Състоянието на всички пострадали е овладяно, но имаме притеснения за четирима поради тежестта на съчетаните травми, които имат. 8 човека са пристигнали в \"Пирогов\" - единият загина още при транспортирането, а другият веднага след като пристигна в болницата. Това каза на извънреден брифинг пред \"Пирогов\" проф. Николай Габровски. Колегите реагираха много бързо и впечатляващо. Предвид тежестите на травмите динамиката на събитията може да бъде изключително голяма, допълни той. В момента се занимаваме в оцеляването на тези хора. Подробностите за нас като лекари в момента са на заден план. За момента кръв не се налага, заключи проф. Габровски.  В Университетска болница са 6-има - 2 мъже и 4 жени - стабилизирани са. Във Военно-медицинска академия са двама - мъж и жена, които са контактни. Шофьорът, който е собственик на фирмата превозвач, е в ИСУЛ. Той е добре познат в селото, често е возил местните хора. Оказва се, че 17-годишният автобус не е минал задължителния технически преглед в началото на август. В момента на катастрофата е валял проливен дъжд. Автобусът премазва мантинелата и пада 30 м надолу. Там няма дървета и той се преобръща няколко пъти. Рехабилитацията на този участък е от 2016 г., но имало много сигнали, че този участък е опасен. Фаталната екскурзия е организирана от Клуба на пенсионерите в Световрачане - участие във празник в близък манастир. Дъ късно през нощта хората търсеха информация за своите близки и уточняваха списъка на жертвите и прострадалите. В автобуса са били 33 пътници. 16 починаха.", "date": "2018.08.26", "title": "Проф. Габровски: Овладяно е състоянието на постъпилите ранени в \"Пирогов\" (Видео)"}
{"url": "https://www.24chasa.bg/novini/article/7025248", "text": "Силно земетресение разлюля днес Багдад, като порази и граничен район с Иран, съобщиха иракски медии, цитирани от Ройтерс и БТА. Според иранската агенция Тасним разположеният до границата с Ирак град Керманшах е бил ударен от трус с магнитуд 5,9, последван от два вторични труса над 3,0 по Рихтер. Според местни медии земетресенията са причинили смъртта на един човек и наранявания на стотина, предаде АП. Според Тасним - друга иранска агенция, цитирана от АФП - ранените са 90. Преди това Геологическият институт на САЩ съобщи, че земетресението с огнище на дълбочина едва десетина километра под земята е било с магнитуд 6,1. Според американската сеизмологична агенция епицентърът е бил на 88 км на запад-северозапад от Керманшах. Засега няма данни за материални щети и пострадали хора в двете държави. През ноември м.г. населените места в планинската провинция Керманшах бяха опустошени от земетресение с магнитуд 7,3, което причини смъртта на поне 530 човека и наранявания на хиляди. Това бе най-смъртоносното земетресение в Иран за повече от десетилетие, припомни Ройтерс.", "date": "2018.08.26", "title": "Силно земетресение разлюля Иран и Ирак, един е загинал"}
{"url": "https://www.24chasa.bg/novini/article/7025256", "text": "Бог да прости загиналите! Само час и половина преди това бяха наши гости! Съболезнования на семействата на загиналите! Това написа в личния си профил си във фейсбук Архимандрит Антим Дулев, игумен на Осеновлашкия манастир след катастрофата край Своге. Хората, загинали и пострадали при тежката катастрофа, са посетили манастира по-рано през деня вчера. ", "date": "2018.08.26", "title": "Архимандрит Антим Дулев: Бог да прости загиналите, бяха наши гости!"}
{"url": "https://www.24chasa.bg/novini/article/7025261", "text": "Министрите на отбраната и на вътрешните работи на Афганистан, както и още един шеф от службите за сигурност подадоха вчера оставка. Това съобщи за Ройтерс източник от канцеларията на президента Ашраф Гани. По-рано вчера бе съобщено, че поста си е напуснал президентският съветник по националната сигурност, предава БТА. \"Получихме четири оставки на двама министри и двама високопоставени служители от сигурността\", каза източникът. Други източници от правителството в Кабул уточниха, че уволнените са министърът на отбраната Тарик Шах Бахрами и на вътрешните работи Ваис Ахмад Бармак. Отстранен е и Масум Станекзай, директор на Националния директорат по сигурността. Това съобщение бе предшествано от информация, че съветникът на президента по националната сигурност Ханиф Атмар е решил да се оттегли. Първи за предстоящите оставки съобщи тв канал \"Толо нюз\", цитиран от ТАСС. Според електронната медиа оставките са поискани от президента Гани във връзка с ракетния обстрел срещу Кабул на 21 авуст.", "date": "2018.08.26", "title": "Двама министри и двама висши служители от сигурността в Афганистан подадоха оставки"}
{"url": "https://www.24chasa.bg/novini/article/7025264", "text": "Повечето пътници в катастрофиралия край Своге автобус вероятно са били без колани, предположи в студиото на   Настимир Ананиев - председател на транспортната комисия в 43-то Народно събрание. По думите му това е възможно тъй като автобусът е бил на повече от 10 години и е произведен по стари изисквания, според които не е задължителен коланът за пътниците. Според Ананиев не е ясен и въпросът дали пътниците са имали застраховка, защото не е ясно дали са им издадени билети за пътуването. Три са факторите, които могат да станат причина за катастрофа - състоянието на автобуса, на пътя и на водача както и форсмажорни обстоятелства, обясни още Ананиев. По повод състоянието на пътя той припомни становището на Института за пътна безопасност. По информацията, предоставена на Института преди дни, става ясно и че Агенция \"Пътна инфраструктура\" е организирала провеждането на оглед на обекта от комисии с цел констатиране на всички гаранционни дефекти, които са описани. Пътят е ремонтиран през 2016 година, като ремонтът е бил на стойност почти 23 млн. евро. На пътя е изградена висока стена, която пази от падане на камъни на платното, но при силен дъжд може от там да потече вода като река, поясни още Настимир Ананиев. Той обясни, че трябва да се провери какво е отводняването на този участък от пътя.", "date": "2018.08.26", "title": "Настимир Ананиев: Пътниците в автобуса вероятно са били без колани"}
{"url": "https://www.24chasa.bg/novini/article/7025266", "text": "Вчерашният инцидент с 16 загинали, след като автобус се обърна в Искърското делифе, е поредният тежък инцидент с подобно превозно средство за последните 10 г. С него броят на загиналите в автобусни катастрофи за 10 г. стига 65. Началото на черната серия е на 6 март 2009 г. . Шестима загиват край Стара Загора. Тогава автобус се обръща и пада върху кола. Загиват две жени, пътували в автобуса, и четирима младежи, които били в колата. Най-тежкият инцидент до вчера бе на 29 май 2009 г. Технически неизправен автобус излиза от пътя и помита пешеходци, докато се спуска от връх Бакаджик край Ямбол. Загиват 16 души, а други 20 са ранени. 8 души пък загиват на 15 юни 2011 г., след като автобус се блъска в мантинела, преобръща се и се запалва на магистрала „Тракия” край Карлово. 4-ма пък умират при удар между кола и автобус на пътя Плевен – Ловеч на 13 август м. г. На 17 ноември м. г. пък 9 души загиват, а 17 са ранени, след като автобус се удря челно в камион край ловешкото с. Мирке. Пътниците са слепи, а шофьорът на автобуса навлязъл в насрещното. На 13 април пък 6 души загинаха, а 26 бяха ранени след като автобус бе бутнал от кола и се обърна в канавката. Зад волана на лекия автомобил бе Цвета Таскова, която прекара 2 седмици в ареста.", "date": "2018.08.26", "title": "65 загинали в катастрофи с автобуси за 10 години"}
{"url": "https://www.24chasa.bg/novini/article/7025273", "text": "Президентът на Бразилия Мишел Темер потвърди вчера, че страната няма да ограничава достъпа на мигранти от Венецула, предаде ДПА, цитирана от БТА. Затварянето на границите ще бъде \"нехуманен акт срещу онези, които търсят убежище\", каза Темер в столицата Бразилия, цитиран от местни медии. \"Бразилия полага всички усилия и ще продължи да го прави, като приема добре бежанците\", подчерта държавният глава. По-рано тази седмица границата с Венецуела на бразилския щат Рорайма бе отворена, след като бе затворна за венецуелци в продължение на 17 часа. Затварянето на границата бе по решение на бразилски съд. Рорайма е един от най-бедните бразилски щати. По данни на местните власти дневно в Рорайма прииждат по около 500 венецуалци, багащи от политическата и икономическата криза в родината си. Голяма част от тях са крайно бедни и спят по улиците или в приюти. Щатският губернатор нееднократно е протестирал против наплива на мигранти, защото те са непосилно бреме за общинските власти.", "date": "2018.08.26", "title": "Бразилия: Ще продължим да приемаме мигранти от затъналата в криза Венецуела"}
{"url": "https://www.24chasa.bg/novini/article/7025275", "text": "На 13 г. е момчето, което загина при катастрофата в Своге, при която автобус се обърна в Искърското дефиле вчера. Всички останали загинали са пенсионери. , но едва днес се потвърди възрастта му. Детето пътувало с баба си.                         ", "date": "2018.08.26", "title": "Загиналото в автобуса момче - на 13 години"}
{"url": "https://www.24chasa.bg/novini/article/7025276", "text": "Афганистанският президент Ашраф Гани не прие оставките, подадени вчера от трима високопоставени представители на властта, отговарящи за сигурността, съобщи правителството, цитирано от Ройтерс и БТА. Министрите на отбраната и на вътрешните работи на Афганистан, както и един шеф от службите за сигурност подадоха вчера оставка по искане на държавния глава. Според телевизионния канал \"Толо нюз\" причина за това е бил ракетният обстрел срещу Кабул на 21 август. Говорител на правителството уточни днес в съобщение, че Гани е поискал от тримата да продължат да изпълняват задълженията си и да работят за подобряване на сигурността.", "date": "2018.08.26", "title": "Афганистанският президент не прие оставките на трима шефове отговарящи за сигурността"}
{"url": "https://www.24chasa.bg/novini/article/7025287", "text": "В супермаркет в Каракас жена е награбила в ръцете си 12 литра мляко. \"По-късно няма вече да има нищо\", мърмори тя, пълнейки нервно количката си. Тя се страхува, че недостигът ще се изостри още повече във Венецуела след новата офанзива на правителство в опит да овладее повишението на цените. Пет големи търговски вериги бяха санкционирани заради \"спекулации\". В други търговски обекти управители бяха задържани по обвинения, че са повишавали цени. Тези мерки целят да спрат хиперинфлацията, която в края на годината, според Международния валутен фонд, вероятно ще достигне 1 000 000 %. Санкциите срещу Каракас доведоха до дълги опашки от хора, които се опитват да си набавят така наречените контролирани продукти. Оризът, царевичното брашно, които са основни продукти във Венецуела, все така не могат да се намерят по рафтовете в магазините. Яйцата, пилешкото и говеждото месо все по-рядко могат да бъдат открити, а който може да си го позволи, пълно кошницата си с прах за пране, масло и майонеза. Адриана Айестеран има усещането, че преживява отново \"същата история\", когато си спомня за мерките, взети през 2013 година, с които големите търговски вериги бяха принудени да свалят цените си. \"Историята се повтаря\", казва със скептичен тон 36-годишната жена, която е компютърен инженер, на излизане от магазин, където е купила четири пакетчета масло. Тя се страхува от нови разграбвания на магазини, които в миналото доведоха до недостиг на храни и стоки от първа необходимост. \"Правителството не знае какви мерки да вземе, за да подобри производството\", подчертава тя. Националната дирекция за защита на социално-икономическите права (Sundde) е натоварена, заедно с въоръжените сили, да работи за изпълнението на правителствените мерки, а това предполага да се упражнява контрол, да се правят арести и да се налагат административни наказания срещу магазините. Да се опитваш \"да се захванеш\" с шефовете на заводи, за да \"укротиш\" пазара, \"е отличната рецепта нещата да стигнат до невероятен провал\", твърди Луис Висенте Леон, експерт в компанията Datanаlisis. Лидерът социалист Николас Мадуро обвинява шефовете на компании, че спекулират \"по един абсурден начин\". \"Ние извършваме голямо контранападение срещу спекулантите и крадците\", заяви той. Националната дирекция за защита на социално-икономическите права обяви санкции, които принуждават предприятията да не променят цените си от юлските им равнища. Мартина обхожда рафтовете, които наполовина са празни. За тази 72-годишна пенсионерка дори цените, фиксирани от правителството, \"са удар за портмонето ми\". \"Контраатаката\" на правителството цели да се спазват фиксираните цени на 25 основни продукти. Десет от тези 25 продукта отсъстват от рафтовете в магазините. \"Нито една цена не се е понижила, те дори са по-високи\", казва Натали Сервера при излизане от супермаркет в Чакао, в източната част на Каракас. Тази жена, която е останала без работа и е на 21 години, се готви да напусне страната. При все това мерките за овладяване на цените се подкрепят от клиенти като Хосе Бенитес, търговец на 46 години, които благодарение на тях е купил два килограма прах за пране \"малко по-евтино\". Според него страната е \"бомба със закъснител\" заради скъпия живот. Президентът Николас Мадуро обяви в понеделник \"план за икономическо съживяване\", който предвижда в обращение да се пуснат нови банкноти - с пет нули по-малко от предишните, минималната заплата да се вдигне с над 3400% и да се направи девалвация от 96%. \"Критиките валят от всички страни (...) Чакаме да видим какво ще се случи, дали положението ще се подобри или пък ще се влоши, дали да заминем или да останем, ако отново земята започна да се тресе\", шегува се Хосе, имайки предвид земетресението с магнитуд 7,3, разлюляло страната тази седмица без да причини жертви или пък значителни щети. Венецуелците като Хосе предпочитат да се вкопчат в надеждите си. \"Надявам се нещата да се подобрят за доброто на всички, за да може хората, които заминаха в чужбина, защото тук нямаха работа, да се върнат\". С продукти разпределени в две торбички Гладис де Варгас, фризьорка на 56 години, се оплаква, че е купила малко неща. \"Каквото и да правят, това няма да бъде достатъчно. Вече няма нищо. Няма месо, няма плодове\".", "date": "2018.08.26", "title": "Венецуелците се страхуват от нова вълна на недостиг на стоки"}
{"url": "https://www.24chasa.bg/novini/article/7025297", "text": "Шофьорът на катастрофиралия край Своге автобус – Григор Григоров, е от Божурище и по договор с общината обслужва от 7-8 години района. Григоров е и собственик на фирмата за автобусен превоз „Мобилус – 5”. С фирмата не сме имали проблеми, Григор Григоров винаги е карал внимателно, не е имало оплаквания от него, каза кметът на Божурище Георги Димов, предава  Собственикът управлява автобусите постоянно заедно с още трима шофьори. Всички са хора спокойни, уверени, с дългогодишен опит, каза кметът на Божурище. При инцидента вчера на пътя Своге – София загинаха 16 души, а 18 все още са в болница, някои от тях са са опасност за живота. Шофьорът Григор Григоров е настанен в ИСУЛ без опасност за живота. Очаква се днес да бъде разпитан.", "date": "2018.08.26", "title": "Кметът на Божурище: Шофьорът на катастрофиралия автобус е опитен и спокоен"}
{"url": "https://www.24chasa.bg/novini/article/7025308", "text": "В този час в църквата \"Св. безсребърници Козма и Дамян\" в Световрачане започва заупокойна молитва в памет на загиналите в тежката катастрофа край Своге. Ще бъде отслужен и молебен за оцелелите, които се борят за живота си в различни болници. Все още няма официална информация колко от загиналите са от Световрачане, но се знае, че по-голямата част от групата са били от това село, предава  . Тревожният звън на църковната камбана събуди тази сутрин жителите на Световрачене: \"Ние тук всички сме близки и познати\", казват местните хора. Такова нещо как се преживява? \"Много трудно. Аз почти не съм спала цяла нощ. Не знам как ще се преживее. Бог да ги прости.\" На площада пред Кметството много хора още чакат да научат нещо за загиналите в тежката катастрофа. Не се знае колко от тях са от Световрачене, а на този етап никой не дава информация на хората. Само един мъж е разбрал със сигурност, че сестра му е сред загиналите. Евтините екскурзии за пенсионери са масова практика в селото, разказаха хората. И сега пред пенсионерския клуб е залепена обява за следващото пътуване през септември. Въпросната злополучна екскурзия е била на цена от 12 лева.", "date": "2018.08.26", "title": "В Световрачане започва заупокойна молитва в памет на загиналите край Своге"}
{"url": "https://www.24chasa.bg/novini/article/7025294", "text": "Двама души загинаха и 11 бяха ранени, някои от които тежко, при сблъсък вчера следобед между пътнически влак и самосвал в източната част на щата Тексас, предаде Асошиейтед прес, цитирана от БТА. Самосвалът бил на релсите и при сблъсъка загинали двама души в кабината. По данни от спасителните служби 11 души от влака \"Тринити рейлуей експрес\" са били ранени и откарани в лечебни заведения. Двама от пациентите са в критично състояние, а други трима са в тежко състояние без опасност за живота. Катастрофата е станала в град Юлес, на средата на пътя между Далас и Форт Уърт. Засега не е известно с каква скорост се е движела композицията и защо камионът е бил на релсите.", "date": "2018.08.26", "title": "Влак се блъсна в самосвал в Тексас, двама загинаха, 11 са ранени (Видео)"}
{"url": "https://www.24chasa.bg/novini/article/7025441", "text": "При спецоперация служители на ГДБОП задържаха трима мъже за онлайн сексуална експлоатация на деца съобщиха от МВР. Операцията е на отдел „Киберпрестъпност“ в ГДБОП и колегите им от Плевен, Габрово и Велико Търново, проведена е под ръководството на прокуратурата. В рамките на разследване под наблюдението на Районната прокуратура в Никопол на 22 август е задържан 20-годишен от с. Черковица. Използвайки програма, създадена за мобилни устройства, той е споделял файлове, съдържащи брутални сцени на сексуално насилие над деца, в група, включваща потребители от цял свят. За да обменят своите „колекции“, въпросните потребители са използвали кратки текстови съобщения, вкл. т.нар. „кодови думи” и посочвали линкове в акаунтите си в Dropbox, уточняват от полицията.", "date": "2018.08.26", "title": "ГДБОП задържа трима мъже за сексуална експлоатация на деца онлайн"}
{"url": "https://www.24chasa.bg/novini/article/7025437", "text": "5 човека от настанените в \"Пирогов\" ранени от вчерашната катастрофа край Своге са с опасност за живота. Тези 5 човека са настанени в реанимация, каза в извънреден брифинг проф. Николай Габровски. Един от петимата с опасност за живота е в напреднала възраст, което усложнява ситуацията му. За 4-ма от пострадалите сме силно разтревожени, коментира още проф. Габровски.", "date": "2018.08.26", "title": "Петима от настанените в \"Пирогов\" са с опасност за живота"}
{"url": "https://www.24chasa.bg/novini/article/7025446", "text": "Най-малко 329 нелегални мигранти са били заловени в източната и западната част на Турция, съобщиха вчера източници от силите за сигурност, цитирани от Анадолската агенция и БТА. Силите за сигурност са задържали 202 нелегални мигранти в източния окръг Ван, а трима души са арестувани за трафик на хора. Също в окръг Ван са били заловени 19 афганистанци, включително седем деца. В западния окръг Чанаккале са задържани 56 души, които възнамерявали да заминат нелегално за гръцкия остров Лесбос. В западния окръг Измир са заловени 51 нелегални мигранти в гумена лодка. В групата имало сирийци, палестинци и африканци. Турция се превърна в основен маршрут за нелегалните мигранти, които се опитват да достигнат Европа, особено след избухването на войната в Сирия през 2011 г., отбелязва агенцията. От задържаните в Турция мигранти миналата година мнозинството са пакистанци - 15 000 души, следвани от афганистанците - 12 000 души, и сирийците - 10 000 души.", "date": "2018.08.26", "title": "Над 320 нелегални мигранти са заловени в Източна и Западна Турция"}
{"url": "https://www.24chasa.bg/novini/article/7025460", "text": "„Този тежък инцидент показа колко е важна ролята на държавата, значимостта на това институциите да работят в тясна колаборация, професионализмът да е водещ фактор. И най-вече показа незаменимостта на перфектно подготвените медици. Цялата държава работеше и продължава да работи в общ ритъм, за да може човешките здраве и живот да бъдат опазени. От това по-силно няма.Благодаря на всеки колега от Спешна помощ, на всеки колега от спешните отделения, които поеха оцелелите, на болниците, които продължават да се борят за живота и здравето на всеки от пострадалите!“ заяви д-р Меджидиев.", "date": "2018.08.26", "title": "Председателят на столичата колегия към БЛС благодари на лекарите за спасяването край Своге"}
{"url": "https://www.24chasa.bg/novini/article/7025459", "text": "В момента продължават разпитите на водача на катастрофиралия автобус. Той е обяснил пред полицията, че за миг е изпуснал контрола над превозното средство и така се е стигнало до инцидента. Проверката на тахошайбите на автобуса е показала, че в момента на катастрофата скоростта на автобуса е била около 45 километра в час. Участъкът е с ограничение до 40 километра, обясниха пред  източници от МВР. Алкохолната проба на водача е отрицателна. Най-вероятната версия за катастрофата е съчетание между тежките метеорологични условия в района и невнимание от страна на шофьора. Днес започва и вторият оглед на мястото. Той ще изясни какъв е спирачния път на автобуса, както и ще бъдат проведени други експертизи. Резултатите от тях ще бъдат огласени по-късно. В 14:00 часа в МВР ще има съвещание на няколко министерства по въпросите на пътната безопасност. Там е възможно да бъдат дадени и нови подробности около тежката катастрофа.  Фирмата-превозвач притежава общо 6 автобуса. Транспортното министерство я е проверявало преди няколко месеца, когато всичко е било изрядно. Заместник-министърът на транспорта Ангел Попов: \"Всички документи на фирмата са изправни. Нашите съмнения са, че той не е минал на повторна техническа проверка\". Местните хора споделиха, че този участък от пътя е изключително рисков и там често стават катастрофи. МВР откри телефонна линия, на който роднини на пострадалите могат да потърсят информация за своите близки: 02 982 50 39.", "date": "2018.08.26", "title": "Шофьорът на автобуса изпуснал за миг контрол над возилото, карал с около 45 км/ч на мястото на инцидента"}
{"url": "https://www.24chasa.bg/novini/article/7025465", "text": "Всичките 137 мигранти от Африка, намиращите на кораба \"Дичоти\" в пристанищния град Катания в Сицилия, слязоха на брега, предаде АНСА. Вчера тринайсет болни мигранти са били свалени от кораба, предава БТА. Мигрантите ще бъдат разпределени в специализиран център в Месина и след това ще бъдат приети от италианската църква, както и от Албания и Ирландия, които дадоха съгласие да приемат по около 20 мигранти. Над 170 мигранти бяха спасени в Средиземно море на 15 август и взети на брода на \"Дичоти\", припомня ТАСС. Италианското правителство отказа да ги пусне на брега, докато не бъдат разпределени по останалите европейски страни. Повечето европейски партньори отказаха на Рим, а извънредна среща в Брюксел по този въпрос не доведе до резултат. Италия заплаши да намали вноските си в бюджета на ЕС. Министърът на вътрешните работи на Италия Матео Салвини, който е взимал решенията за мигрантите, е разследван. Това съобщи източник от прокуратурата в Агридженто, която е завела дело за незаконно ограничаване на свободите на лица, намиращи се на италианска територия, както и за превишаване на служебни правомощия, отбелязва ТАСС.", "date": "2018.08.26", "title": "Всички мигранти от кораба \"Дичоти\" в Италия са слезли на брега"}
{"url": "https://www.24chasa.bg/novini/article/7025467", "text": "Манастирът \"Седемте престола\" край Осенов лаг е последното място, в което са се отбили хората от злополучния автобус. Утре в манастира ще бъде отслужена панихида в памет на загиналите, съобщи игуменът архимандрит Антим. Майката на архимандрит Антим - Верка, разказа пред  че не са разбрали от къде идва групата. \"Те най-смирено се наредиха на опашка за свещички, влязоха в църквата за малко и после екскурзоводката им ги подкани да тръгват по-бързо, че имат да посетят и друго място\", разказа още Верка. Хората бяха на средна възраст, имаше и млади, но най-много бяха възрастните, каза жената.", "date": "2018.08.26", "title": "Панихида ще отслужат в манастир \"Седемте престола\" - последната спирка на пътуващите в автобуса-ковчег"}
{"url": "https://www.24chasa.bg/novini/article/7025469", "text": "„Един нелеп инцидент. Те и полицаите казват така. Нелеп инцидент, при който няма убит човек. Не чувствам вина”, каза Георги Радев, предава Нова телевизия. Катастрофата става на кръгово кръстовище в града. Колата на Георги и Станка Радеви се удря в триколка. „Въобще не я видяхме. Триколката просто връхлетя в нас”, каза съпругата му. Акт е написан на мъжа с триколката, а за инцидента се разбра девет дни по-късно. Затова и МВР, и прокуратурата започнаха разследване. Взета е проба за алкохол и наркотици на Георги Радев. Отрицателни са. Родителите не казали за инцидента на сина си. Той разбрал два дни по-късно. Пострадалият няма претенции към семейство Радеви. „Ще останем приятели с него, това да ви кажа. Просто не искам нищо повече”, каза Стефан Тодоров.", "date": "2018.08.26", "title": "Бащата на Румен Радев за катастрофата: Нелеп инцидент, не чувствам вина (Видео)"}
{"url": "https://www.24chasa.bg/novini/article/7025472", "text": "Британският танцьор, хореограф и мим Линдзи Кемп, обучавал музиканта Дейвид Боуи и певицата Кейт Буш, почина на 80-годишна възраст, съобщи Асошиейтед прес, цитирана от БТА. Кемп се е споминал внезапно след репетиция със своите студенти в Италия, където се беше установил да живее. \"Аз имах невероятното щастие да се уча и да работя с него, това са незабравими преживявания, сподели Кейт Буш. Много го обичах и ще скърбя за него. Благодаря ти за всичко, Линдзи!\" Линдзи Кемп е роден в графство Чешър през 1938 година. Той сформира своята първа танцова трупа през 60-те години на миналия век. Кемп помага на Боуи при създаването на най-известния му образ - Зиги Стардъст", "date": "2018.08.26", "title": "Почина Линдзи Кемп - хореограф на Дейвид Боуи"}
{"url": "https://www.24chasa.bg/novini/article/7025506", "text": "Катастрофиралият автобус край Своге в събота следобед е на фирма „Мобилус – 5”, регистрирана в Божурище. Шофирал е собственикът на фирмата – Григор Григоров. След инцидента той е настанен в болница ИСУЛ, без опасност за живота е. По думите му на Румен Павлов - съдружник на Григоров - той е бил професионалист. Преди да започне собствен бизнес, е карал линейка в София, предава  Според него, ако е вярна информацията, че автобусът не е минал задължителен преглед, вероятно става въпрос за липса на информация, че срокът е изтекъл. Фирмата \"Мобилус 5\" работи от 7-8 години с община Божурище. Последният им договор е 5 годишен. Превозват и деца от детската градина и училището. Според кмета на Божурище Георги Димов собственикът Григор Григоров често сам е карал автобусите. Досега не е имало проблем. Той също смята, че Григоров е професионалист – опитен и спокоен шофьор.", "date": "2018.08.26", "title": "Катастрофиралият шофьор на автобуса край Своге карал линейка в София преди"}
{"url": "https://www.24chasa.bg/novini/article/7025496", "text": "\"Чух звук на спирачки, вдигнах очи и видях как автобусът минава през мантинелата. Претърколи се 4 пъти преди да падне на площадката. Двама души бяха изпаднали.\" Това разказа ексклузивно пред \"24 часа\" свидетел на зверската катастрофа в Своге, при която загинаха 16 души. Той обясни, че почнало да вали дъжд минути преди инцидента. Пътят бил прашен и се образувал клин, който не позволява на гумите да влязат в контакт с асфалта, или т. нар. аквапланинг. След като отишъл на мястото, мъжът видял, че там няма следи от спирачен път. \"Това означава, че се е случил точно аквапланинг\" , коментира  очевидецът. Той посочи, че според него причина за катастрофата е аквапланингът и високата скорост на автобуса. \"Когато идваш от Своге и караш в посока София, както автобусът, изглежда сякаш пътят е прав, а не е така. Има 2 коварни завоя. точно след единия от тях изхвръкна автобусът\", каза мъжът.  Той посочи, че полицията и пожарната дошли на десетата минута. Линейките обаче пристигнали около 50-тата. \"Това е нормално, все пак идват от София\", посочи той.", "date": "2018.08.26", "title": "Свидетел на катастрофата в Своге: Чух спирачки, видях как автобусът се претърколи 4 пъти"}
{"url": "https://www.24chasa.bg/novini/article/7025523", "text": "Полицай бе убит в тази нощ в град Спа, в източната част на Белгия, близо до пистата, където се провежда белгийската формула 1 Гран при, предадоха АФП и ДПА. Смъртта на полицая бе потвърдена в Туитър от министъра на сигурността и вътрешните работи на Белгия Ян Ямбон, предава БТА. Фаталният инцидент е станал в ранните часове на днешния ден при все още изясняващи се обсоятелства. Според информиран източник полицаят се е намесил в пътен спор и е починал преди да пристигне помощ. Полицията издирва заподозрян за убийството, допълни същият източник, цитиран от АФП.", "date": "2018.08.26", "title": "Пътен спор в Белгия завърши с убийство на полицай"}
{"url": "https://www.24chasa.bg/novini/article/7025563", "text": "Китай обръща по-голямо внимание на влиянието, което оказва търговския конфликт върху пазара на труда, и ще предостави финансова помощ за сектора на публичните финанси за повторно наемане на работа и прехраната на засегнатите, каза в интервю за Ройтерс министърът на финансите на Китай Лиу Кун, предава Новоназначеният финансов министър е загрижен най-вече за потенциалната загуба на работни места и прехраната на засегнатите от американско-китайските търговски търкания, се казва в интервюто. „Все пак някои предприятия са засегнати от митата и намаляването на износа и това неизбежно ще се отрази на пазара на труда\", казва Лиу Кун. Той добавя, че Китай ще помогне да се реши проблема с намирането на работа чрез финансови облекчения в сектора на публичните финанси като се предоставят обучения и се търсят нови форми на заетост. Новият финансов министър е напълно подготвен в това отношение. „Като цяло вярваме, че търговските търкания са провокирани от САЩ. Ние не искаме да влизаме в търговска война, но не се страхуваме от нея.\", каза финансовият министър. „Китай решително ще реагира на предприетите от САЩ необосновани мерки.\" Китайските мита върху американските стоки на стойност 16 милиарда щатски долара, влязоха в сила в четвъртък. Китай е подаде и жалба до Световната търговска организация срещу американските данъчни мерки.", "date": "2018.08.26", "title": "Китай: Загрижени сме как търговските търкания ще повлияят върху пазара на труда"}
{"url": "https://www.24chasa.bg/novini/article/7025616", "text": "Облечени в бяло и носещи свещи жители на гръцкия град Мати се събраха днес, за да почетат паметта на жертвите на горския пожар, който на 23 юли опустоши западната част на областта Атика, съобщава МИА, цитирана от БТА. Общо 96 души загубиха живота си, а десетки други бяха ранени в горските пожари миналия месец, които унищожиха стотици домове в крайбрежен район недалеч от столицата Атина.", "date": "2018.08.26", "title": "Жители на гръцкия град Мати се събраха, за почетат паметта на жертвите на пожара в Атика"}
{"url": "https://www.24chasa.bg/novini/article/7025658", "text": "Ръководителят на джихадистката групировка Ислямска държава в Афганистан Абу Саад Ерхаби е бил убит при обстрел на скривалища на терористите в провинция Нангархар тази нощ, съобщи правителството, цитирано от Ройтерс и БТА.  Десетима други членове на въоръжената групировка също са били убити при съвместна сухопътна и въздушна операция на афганистанските и чуждестранните сили, уточни в комюнике Националната дирекция по сигурността в Кабул. Унищожено е голямо количество тежки и леки оръжия и муниции при атаките срещу две убежища на Ислямска държава. Информационната агенция на джихадистката групировка Амак не коментира информацията и засега няма реакция от ръководната от НАТО мисия Решителна подкрепа, която обучава и тренира афганистанските войски. Губернаторът на провинция Нангархар заяви, че Ерхаби е четвъртият лидер на Ислямска държава в Афганистан, убит от юли 2017 година. Групировката установи своя крепост в Нангархар на източната граница с Пакистан, през която лесно се преминава в едната и другата посока. Тя се превърна в една от най-опасните въоръжени групировки в страната. Над 150 бойци на Ислямска държава се предадоха на афганистанските сили за сигурност този месец в северозападната провинция Джаузджан, където групировката се бори за контрола над тайните пътища към съседен Туркменистан.", "date": "2018.08.26", "title": "Ръководителят на Ислямска държава \nв Афганистан е убит"}
{"url": "https://www.24chasa.bg/novini/article/7025662", "text": "Главният изпълнителен директор Питър Фанкхаузер на британския туроператор Томас Кук (Thomas Cook) каза, че експерти изследват храни, водата и климатичната система на египетския хотел, в който при мистериозни обстоятелства почина британска двойка, предаде Асошиейтед прес, цитирана от БТА.  Питър Фанкхаузер обеща да стигне до истината за това, което се е случило с Джон и Сюзън Купър, които починаха в \"Щайгенбергер аква меджик\" в египетския курорт Хургада на Червено море. Дъщерята на двойката каза, че има подозрения около смъртта, тъй като родителите й са били в отлично здраве часове преди да починат. Питър Фанкхаузер посочи пред \"Скай нюз\" днес, че няма доказателства за отравяне с въглероден оксид. Той допълни, че проверките ще отнемат 10 дни. Шефът на Томас Кук отбеляза, че фирмата е евакуирал 300 гости от хотел, след като станало ясно, че 13 клиенти са се отровили от храна.", "date": "2018.08.26", "title": "Проверяват се храната и водата в египетския хотел, в който починаха двама британци"}
{"url": "https://www.24chasa.bg/novini/article/7025687", "text": "Ирански изтребител се разби днес в южната част на Иран, пилотът е загинал, съобщи официалната агенция Ирна, цитирана от Франс прес и БТА.  Самолетът - американски F5, използван за тренировки, се е разбил при опит за приземяване в Дезфул в югозападната провинция Хузестан. Пилотът е загинал, но помощник-пилотът е оцелял и е откаран в болница след катастрофата, причината за която остава неизвестна. Иран купи своите изтребители F5 от Съединените щати преди ислямската революция през 1979 година и 48 от тях още са в състава на въздушните сили на страната, по данни на института Ай Ейч Ес Маркит (IHS Markit). Миналата седмица Техеран представи първия си боен самолет 100 процента иранско производство, който много наподобява на американския F5. РН", "date": "2018.08.26", "title": "Ирански боен самолет се разби, пилотът е загинал"}
{"url": "https://www.24chasa.bg/novini/article/7025709", "text": "Френският телекомуникационен оператор Оранж (Orange) - бившият Франс телеком (France Telecom) - ще престане да предлага абонаменти за стационарни телефони от 15 ноември 2018 година, 139 години след създаването на първата телефонна мрежа в Париж, съобщава в електронното си издание в. \"Паризиен\", цитирано от БТА.  Така след няколко години ще бъде необходима специална кутия, за да могат да се правят обаждания от фикс телефон - домашен или в компаниите. Прекъсването на комутаторната телефонна мрежа обаче няма да се извърши изведнъж през есента, а ще се прави постепенно, в разстояние на няколко години. Първият етап предвижда след три месеца новите клиенти на Оранж или тези, които сменят адреса си, вече да не могат да ползват класическа фиксирана телефонна линия, като ще им бъде предложена услуга с \"бокс\" (кутия). Едва през 2023 година операторът ще започне постепенно да прекъсва телефонна мрежа в отделни общини. \"Ще има улеснени процедури за възрастните хора\", увери пресслужбата на Оранж. С повсеместната поява на смартфоните, французите все по-масово се отказват от стационарните телефони. От 2012 година до днес употребата им е намаляла наполовина. Компаниите също ще трябва да обърнат страницата на стационарните телефони и факсовете. В момента 70 процента от тях ползват такива. Така че инвестициите за професионалистите ще бъдат съществени, а може да настъпи и недостиг на ново оборудване, ако всички едновременно започнат да преминават към новата система. Предимство ще имат големите компании, които поръчват по-големи инсталации, за сметка на малките и средни предприятия (МСП).", "date": "2018.08.26", "title": "Франция слага край на стационарните телефони"}
{"url": "https://www.24chasa.bg/novini/article/7025755", "text": "Агенция пътна инфраструктура е сигнализирала 5 пъти изпълнителя на ремонта обединение \"Трейс-Своге\" да отстрани дефектите от пътя край Своге, където стана трагичният инцидент, при който загинаха 16 души. През 2017 г. се сигнализира за повишен риск и увеличен брой пътно-транспортни произшествия на няколко участъка, един от които е този от вчера в близост до Своге. Оттогава доо май тази година - такива уведомления са правени 5 пъти от АПИ.\" Това каза регионалният министър Николай Нанков след спешната среща при премиера Бойко Борисов. Прокуратурата ще действа в три посоки- действията на водача, превозвачът и неговите задължения и състоянието на асфалтовата настилка, съобщи главният прокурор Сотир Цацаров. От компанията-изпълнител  се въздържаха от коментар докато тече проверката.  Според Адриана Георгиева - главен секретар на Браншова камара \"Пътища\" около Лесков дол , откакто съществува пътят, има риск от катастрофи. Шосета било ремонтирано по програма \"Транзитни пътища\", която позволявала само рехабилитация, но без възможност за промяна на профила на пътя. Ремонтът е изпълнен по цялостното протежение според изискванията на проекта - настилки, наклони, отводняване. Имало и всички необходими елементи- мантинели, пътни знаци за ограничение на скоростта, жълти знаци за концентрация на ПТП. При внимателно шофиране и спазване на указанията, няма как да се случи произшествие, твърди Георгиева. Пътят се екплоатирал от от 2014 г. и за това време се появили участъци с промени на пътната настилка, тъй като заради роменто на автомагистрала \"Хемус\"  всички камиони преминават през Искърското дефиле. Цацаров съобщи още, че автобуса е МАН и има 37 места, въведен в експлоатация през 2001 г. На 5 август трябвало да премине нов, но не е. Устатовено е, че превозвачът е действал без уведомяване на Автомобилната администрация за този курс. Водачът има всички категории. От взетите проби става ясно, че е не е пил. До момента са огледани и разпитани  свидетели, изготвена е първоначалната експертиза за скорост. Тахограната шайба е отчела 53 км/ ч, при ограничение 40 км/ ч, съобщи Цацаров.  За конкретния случаен превоз не е имало уведомление до Министерството на транспорта. Другият проблем е техническото състояние на автобуса, който се е движил без знак за технически преглед, отбеляза главният прокурор. Третата насока по която ще работим е състоянието на пътя, на асфалта, начина на неговото полагане и изпълнение, които са причина са ПТП, съобщи още главният прокурор. Началника на полицията в Своге е изпратил до  АПИ и други органи е изпратил три сигнални писма за обезопасяване на няколко пътни участъка от трасето, включително и това, което е настъпила катастрофата. \"От началото на 2017 г. в този участък има 6 ПТП с 1 загинал и 6 ранени, въпреки въведеното ограничение от 40 км. ч. поради лошото сцепление с асфалта водачите губят контрол и навлизат в на насрещнтото и катастрофират\", пише в писмото си от 27 ноември началникът.  Общо 21 са ранените, 6 от които сериозно, вследствие на жестоката катастрофа с автобус край Своге, при която загинаха 16 души, отчете министърът на здравеопазването Кирил Ананиев. \"По последни данни 21 души са сериозно пострадали. Най-тежки са четирима души в \"Пирогов\", от които двама в особено тежко, в \"Света Анна\" има една жена, която е в много тежко положение и във ВМА има двама души, от които мъжът на 30 г. е в по-тежко състояние. И този, който е в \"Царица Йоанна\", той е с охлузвания – в съзнание\", обяви Ананиев и потвърди, че има загинало дете на 13 години.", "date": "2018.08.26", "title": "АПИ 5 пъти карала фирмата да отстрани дефектите от опасния път, прокуратурата ще проверява договора (обновена)"}
{"url": "https://www.24chasa.bg/novini/article/7025767", "text": "Виолата Муфхан от Световрачене се е спасила от зверската катастрофа с автобус в Своге, при която загинаха 16 души, тъй като в последния момент отпаднала от екскурзията. Вместо да замине с другарите си от пенсионерския клуб, тя отишла заедно със свои роднини в Сърбия.  Тя е единственият човек, отпаднал от пътуването, научи \"24 часа\". Решението да не пътува с другарите си взела в деня на екскурзията. Вече всички 16 загинали са идентифицирани, има 1 дете на 13 години, останалите са пенсионери. Повечето загинали са жени. ", "date": "2018.08.26", "title": "Виолета от Световрачене се спасила, заминала за Сърбия вместо с групата"}
