{"url": "https://www.24chasa.bg/novini/article/6932299", "text": "Едно от най-известните имена в строителния бранш - Светослав Глосов, пое ръководството на държавната агенция “Пътна инфраструктура”. Министърът на регионалното развитие Николай Нанков подписа назначението, след като за рокадата помолил настоящият шеф Дончо Атанасов. Той остава в управителния съвет, където е от 2013 г. Атанасов, който оглави АПИ през май 2017 г., ще продължи да е ангажиран с новото строителство на участъци от републиканската пътна мрежа, както и с поддръжката, ремонтите и рехабилитацията на вече съществуващите трасета. Назначаването на бившия председател на Камарата на строителите в България Глосов се приема като знак за ускоряване на пътните проекти, смятат експерти в бранша. Дончо Атанасов бил отличен специалист в пътното поддържане, но агенцията се нуждаела от по-оперативен административен ръководител, какъвто бил Глосов. Най-големите проекти, които се движат от ведомството сега, са изграждането на толсистемата, както и бързото придвижване на завършването на магистралите “Хемус” и “Струма”. Толсистемата трябва да е готова да края на тази година и от началото на следващата да влезе в сила новото таксуване. Според него камионите ще плащат за изминато разстояние, а за леките ще останат винетките, но те ще са електронни. Важните решения в АПИ по закон се вземат с гласовете на целия управителен съвет. Поради това не се очаквало да има промяна в политиката на пътната агенция.", "date": "2018.06.26", "title": "Пътната агенция поета от строителя Глосов, дават газ на “Хемус” и толсистемата (Обзор)"}
{"url": "https://www.24chasa.bg/novini/article/6932382", "text": "Трябва да има ясна и твърда политика да не се допуска нелегална миграция, заяви лидерът на ВМРО и вицепремиер Красимир Каракачанов на съвместна пресконференция на ВМРО - Българско национално движение и ръководството на Европейските консерватори и реформисти във връзка с напрежението около миграционната политика на ЕС. Пресконференцията е в рамките на изнесеното заседание на ЕКР в София. Според Каракачанов досегашната политика на повечето европейски страни, а и като цяло на ЕС по темата с нелегалната миграция, е погрешна. Той припомни, че Бойко Борисов е заявил, че трябва да се отделят необходимите средства от ЕС, за да могат страните, които са външни граници да посрещнат предизвикателствата, защото голямата част от нелегалните мигранти се стремят точно към държавите, които са най-развити икономически, съобщава БТА. Каракачанов обобщи, че мнението на изказалите се на днешната дискусия е било, че на хората, които наистина бягат от война, които направят усилие да получат своя статут официално, а не минавайки нелегално границата, трябва да се оказва съдействие, но трябва да има ясна и твърда политика да не се допуска нелегална миграция. Съпредседателят на групата ЕКР в ЕП Саид Камал отбеляза, че се радва, че в момента политиките се променят. Това, което обсъждаме днес, е как може тази политика да бъде по-твърда, но в същото време и по подпомагаща за тези, които имат нужда от помощ, посочи той. Хората, които имат наистина имат нужда от убежище, трябва да използват законовите канали да търсят такова, каза той. Трябва да гарантираме, че всяка държава е в правото си да прецени кой ще допусне в собствените си граници, коментира Камал. Евродепутатът Николай Бареков заяви, че е за пълното преразглеждане на Дъблинското споразумение. Абсурдно е три държави да плащат цялата цена на съюз от 28, посочи той. Бареков отбеляза също, че мигрантският въпрос е въпрос на целия Европейски съюз. Ние сме малка, бедна, но държава със самочувствие, и достатъчно обременена със своята история, така че стига толкова история на Балканите, да гледаме напред в бъдещето, заяви още евродепутатът. Нека Европа да помисли за тези нови страни-членки, които допринасят, освен с всичко друго, и с работна ръка, коментира той.", "date": "2018.06.26", "title": "Каракачанов: Трябва твърда политика - да не се допуска нелегална миграция"}
{"url": "https://www.24chasa.bg/novini/article/6932385", "text": "Португалия е готова да приеме част от мигрантите, които се намират на борда на хуманитарния кораб \"Лайфлайн\", обяви днес правителството в Лисабон, цитирано от Франс прес и БТА. Мигрантите от \"Лайфлайн\" ще бъдат \"разпределени в няколко страни, сред които Португалия\", съобщи португалският министър на вътрешните работи Едуарду Кабрита. Той заяви пред парламента, че предстои да бъде определен броят на хората, които ще бъдат приети. Корабът, който чака от седмица да получи разрешение да акостира на някое пристанище, ще може най-сетне да направи това в Малта. Част от 233-мата мигранти на него ще бъдат поети от Италия, обяви по-рано италианският премиер Джузепе Конте. Той не уточни кога корабът ще получи разрешение да пристигне в Малта, нито колко мигранти ще приеме Италия.", "date": "2018.06.26", "title": "Португалия е готова да приеме част от мигрантите от блокирания кораб \"Лайфлайн\""}
{"url": "https://www.24chasa.bg/novini/article/6932227", "text": "Белият дом прикани Турция да укрепи демокрацията ден след убедителната победа на президента Реджеп Ердоган на изборите в неделя, предаде Франс прес. “Насърчаваме Турция да предприеме мерки за укрепване на демокрацията”, каза говорителката на Белия дом Сара Сандърс. САЩ се позабавиха с официалните поздравления към президента Ердоган за преизбирането му и първите американски реакции са много студени, отбелязва АФП. По-късно обаче президентът Доналд Тръмп се е обадил лично на турския държавен глава, за да му честити победата. Двамата лидери се договорили да подобрят двустранните връзки в сферата на сигурността и отбраната. Те ще се срещнат в Брюксел на форума на НАТО на 10 и 11 юли. Въпреки че Вашингтон и Анкара са съюзници в НАТО, от години отношенията им са напрегнати. Гръцкият премиер Алексис Ципрас е разговарял по телефона с Ердоган, за да му честити победата на изборите. Той използвал случая да повдигне въпроса за двамата гръцки войници, които от март са в затвор в Одрин, след като заради лошото време се загубиха и влязоха нелегално на турска територия. По време на разговора Ципрас изтъкнал необходимостта от спешно освобождаване на двамата войници, които без обвинение са в затвор в Турция вече три и половина месеца. Ципрас подчертал, че въпросът е важен за двустранните отношения. ", "date": "2018.06.26", "title": "Белият дом: Турция да укрепи демокрацията (Обзор)"}
{"url": "https://www.24chasa.bg/novini/article/6932304", "text": "КЗК образува производство по сделката между “Инерком България” и ЧЕЗ - Прага, за придобиване на активите на чешката компания в България. Това става ясно от публикация на сайта на антимонополния орган. Комисията трябва да прецени дали има концентрация и да разреши или не сделката. Изброяват се и дружествата, които ще придобие фирмата на Гинка Върбакова. Това са шапката “ЧЕЗ България”, разпределителното дружество “ЧЕЗ Разпределение България” и дъщерното му “ЧЕЗ Информационни и комуникационни технологии България”, снабдителното предприятие “ЧЕЗ Електро България”, търговецът на ток “ЧЕЗ Трейд България” и още “Бара Груп” и “Фри Енерджи проджект Орешец”. Последната фирма е производител на ток от фотоволтаични централи, а “Бара Груп” не развива дейност. Предприятията на другия участник в сделката “Инерком България”, се занимават с разнообразни търговски дейности, сред които са изграждане, поддръжка и експлоатация на фотоволтаични електроцентрали и производство и продажба на едро на електроенергия от такива централи. КЗК призовава всяко трето заинтересовано лице да предостави информация или да изрази писмено становище за сделката и въздействието, което тя може да окаже върху ефективната конкуренция на съответния пазар в страната. Срокът е седем дни след публикуването на съобщението на 26 юни. И ние видяхме днес (вторник, 26 юни), че КЗК е образувала производство по сделката между “Инерком България” и ЧЕЗ . Това каза за “24 часа” Милена Стоева, председател на борда на директорите на компанията купувач. Стоева припомни, че “Инерком” е подала заявление в антимонополния орган на 14 март, но комисията е искала допълнителна информация и затова едва сега е образувала производство. Оттук нататък тече срокът за произнасяне на КЗК по сделката, който е от 25 до 35 работни дни. Стоева заяви, че ако КЗК разреши сделката, следват стъпките, които са записани в договора между ЧЕЗ и “Инерком България”. Тя отказа да коментира дали е осигурено финансирането на сделката, повтори, че се движат по сроковете по договора, нямало забавяне. “Продължаваме да работим съгласно графика и няма нищо притеснително”, заяви тя. ", "date": "2018.06.26", "title": "“Инерком” поиска официално бизнеса на ЧЕЗ (Обзор)"}
{"url": "https://www.24chasa.bg/novini/article/6932209", "text": "Евродепутати гласуваха за начало на съдебна процедура срещу Унгария, която може да доведе до отнемане на правото ѝ на глас в ЕС. Причаната са обвинения, че правителството на Виктор Орбан действа в разрез с фундаменталните ценности на съюза, предаде Ройтерс. Комисията на Европейския парламент по гражданските свободи във вторник одобри доклад, който препоръчва да се задейства процедура по член 7 заради опасения за независимостта на съдебната система, медийните свободи и суровото третиране на мигранти в Унгария. Тази позиция трябва да бъде потвърдена и в пленарна зала, за да влезе в сила. Това би станало, ако две трети от всички евродепутати гласуват “за”. Процедурата може да доведе до това Унгария да загуби правото си на гласуване в ЕС. Това обаче е малко вероятно, тъй като Полша, която също е под заплаха да се окаже под ударите на член 7 заради задействана срещу нея процедура от Европейската комисия, вероятно ще наложи вето. Комисията по граждански права се е заела с щателен преглед на законите, прокарани в Унгария миналата седмица, които допускат затворнически присъди за хора, обвинени, че помагат на кандидати за убежище, и които забраняват бездомничеството. Унгарският външен министър Петер Сиярто пък заяви, че Европейският съюз трябва да ускори разширяването и да включи страни от Западните Балкани. Дори най-напредналите кандидати в Западните Балкани Сърбия и Черна гора едва ли ще се присъединят към блока по-рано от 2025 г. според сегашните срокове на ЕС, отбелязва Ройтерс. “Трябва да разширим ЕС колкото е възможно по-скоро”, каза Сиярто в лондонския мозъчен тръст “Чатъм Хаус”, като изтъкна, че не бива процесът да отнеме цели седем години. “Искаме да видим ЕС с 28, 29, 30 страни членки”, каза първият дипломат. Сиярто посочи също, че ЕС е заплашен от икономическо опустошение, ако не постигне търговско споразумение с Лондон след Брекзит. Унгарският външен министър призова Брюксел да престане да наказва британския народ за това, че е поискал да напусне съюза. ", "date": "2018.06.26", "title": "Искат да лишат Унгария от глас в ЕС (Обзор)"}
{"url": "https://www.24chasa.bg/novini/article/6932275", "text": "Украинското правосъдие постави в предварителния арест двама непълнолетни, заподозрени, че са участвали в нападение срещу ромски лагер, при което е убит един човек и са ранени четирима, предаде Франс прес, като се позова на властите. Група неизвестни лица с качулки и въоръжени с тояги и ножове атакували късно вечерта в събота лагера в предградие на западния украински град Лвов, убили 24-годишен мъж и ранили още четирима души, включително 10 годишно момче, съобщи областната прокуратура, предаде БТА. Двама непълнолетни са в предварителния арест, а още шестима очакват решението на правосъдието, каза говорителката на прокуратурата Юлия Шевченко. След атаката са задържани за разпит общо осем души - седем нападатели на възраст 16-17 години и предполагаемият организатора, който е на 20 години, посочи полицията. Образувано е следствие за предумишлено убийство, извършено от група. Това е нов случай след поредица нападения срещу ромската общност в столицата Киев и в градовете Лвов и Тернопил напоследък . Американското посолство в Киев заяви, че е потресено от нападението, а в писмо до премиера Володимир Гройсман Съветът на Европа призова украинските власти \"да се мобилизират за справяне с тази ситуация, която изглежда се е разпространила в цяла Украйна\". В средата на месеца няколко международни правозащитни организации осъдиха в един глас разрастването на расистките и хомофобски прояви на насилие от страна на крайнодесни екстремистки групи в Украйна, и обвинявайки властите, че с бездействието насърчават това насилие. Според Съвета на Европа в Украйна живеят около 250 000 роми.", "date": "2018.06.26", "title": "Двама непълнолетни в ареста в Украйна -  заподозрени за убийство и насилие над роми"}
{"url": "https://www.24chasa.bg/novini/article/6932281", "text": "Циклонът, който предизвика наводнения в части на Гърция, надвисна над къмпинга Талата в Каламици на втория ръкав на Халкидики. По традиция къмпингът е пълен с българи, те са около 50% от къмпингуващите тук. Има също много сърби, румънци, руснаци, както и туристи от Западна Европа. В последните часове облаците над къмпинга станаха черни, гръмотевиците зачестиха и изведнъж започна да вали като из ведро.   Засега обстановката е под контрол, дъждът продължава да вали силно, но не толкова, колкото в първите минути.", "date": "2018.06.26", "title": "Порой отново над къмпинга Талата Каламици в Гърция, пълен с българи (Видео)"}
{"url": "https://www.24chasa.bg/novini/article/6932280", "text": "Съветникът по националната сигурност в Белия дом Джон Болтън бе приет днес в Рим от италианския премиер Джузепе Конте и министърката на отбраната Елизабета Трента, предаде Франс прес. \"Щастлив съм, че приех днес посланик Джон Болтън. . ., с когото говорихме за следващата среща с президента Доналд Тръмп. До скоро във Вашингтон\", написа Конте в \"Туитър\", намеквайки, че скоро ще отиде в САЩ да се срещне с американския президент, предаде БТА. Трента каза в комюнике, че е обсъдила с Болтън \"основите теми от международния дневен ред\" като Либия, Афганистан, Ирак, Нигер и Ливан. Двамата събеседници \"потвърдиха отличните отношения между Италия и САЩ, както и общия ангажимент в борбата срещу тероризма и за опазване на международната сигурност\", се казва в текста. Болтън е очакван утре в Москва, където ще се срещне с руския външен министър Сергей Лавров, с когото ще разговаря за евентуална среща между президентите Путин и Тръмп.", "date": "2018.06.26", "title": "Съветникът по сигурност в Белия дом Джон Болтън е на посещение в Италия"}
{"url": "https://www.24chasa.bg/novini/article/6932279", "text": "Испанският премиер Педро Санчес призова днес от Берлин каталунските сепаратисти \"да обърнат страницата\" с незаконния референдум за независимост от 1 октомври миналата година след изявления на каталунския лидер в подкрепа на \"нов 1 октомври\", предаде Франс прес. \"Смятам, че 1 октомври е страница, която трябва да бъде прелистена както от сепаратизма, така и от лидера на всички каталунци\", Ким Тора, заяви Санчес на обща пресконференция с германския канцлер Ангела Меркел, цитиран от БТА. \"Оттам насетне трябва да се поддържа градивен диалог\", добави премиерът и подчерта, че оглавеният от него кабинет е готов да нормализира институционалните отношения с каталунското правителство. Очаква се Санчес да се срещне с Тора на 9 юли. Трябва да сътворим друг 1 октомври, за да постигнем целта си - независимост за нашата родина и да направим тази република ефективна, заяви при представяне на книга в понеделник ръководителят на каталунското правителство. На 1 октомври 2017 г. каталунските сепаратисти свикаха референдум за самоопределение, което съдилищата забраниха, а полицията се опита да възпрепятства, прибягвайки до насилие. В резултат каталунският парламент прие едностранно декларация за независимост, а правителството на тогавашния премиер Мариано Рахой постави Каталуния под пряко управление на Мадрид. Прякото управление беше отменено в началото на този месец след нови регионални избори в Каталуния, спечелени от сепаратистите, и встъпване в длъжност на правителството на Тора, припомня АФП.", "date": "2018.06.26", "title": "Педро Санчес към каталунците: Обърнете страницата с референдума за независимост"}
{"url": "https://www.24chasa.bg/novini/article/6932288", "text": "Съветът на ЕС е решил тази вечер да подкрепи началото на предприсъединителни преговори с Македония и Албания от догодина принципно и под условие. Това съобщи за БТА дипломатически източник. След продължили два дни преговори в Люксембург министрите на външните работи на страните от ЕС са се съгласили да вземат предвид постиженията на двете страни досега. Според тяхното решение се открива път през юни догодина предприсъединителните преговори със Скопие и Тирана да започнат с условието реформите в двете страни да продължат. Уточнява се, че решението за начало на преговори е обвързано с подкрепа от Европейския съвет и с осъществения напредък до края на следващата година. Предвижда се дотогава Европейската комисия да започне подготовката за преговорите. Днешното решение на европейските министри бе взето на последното заседание на Съвета на ЕС в рамките на българското председателство.", "date": "2018.06.26", "title": "Съветът на ЕС е \"за\" преговори с Македония и Албания за присъединяване"}
{"url": "https://www.24chasa.bg/novini/article/6932312", "text": "Производството на опиум и кокаин е достигнало рекордни нива, а броят на хората, употребяващите наркотици, е нараснал с 20 милиона в света между 2015 и 2016 г., заяви Службата на ООН за наркотиците и престъпността, цитирана от ДПА и БТА. По данни на службата през 2016 г. около 275 милиона души са употребявали наркотици поне веднъж годишно - почти с 8 процента повече, отколкото през 2015 г. Тя заяви в годишния си \"Доклад за наркотиците по света\", че глобалното производство на опиум е скочило с 65 процента до рекордните 10 500 тона миналата година, след като са се увеличили добивите и площта му на отглеждане в Афганистан. Производството на кока се е увеличило с една четвърт до рекордните 1410 тона. Това се дължи на нарасналото производство в Колумбия. Наред с тези тенденции службата предупреди, че кризата с употребата на опиати не е ограничена само до САЩ, а тези опасно силни болкоуспокоителни медикаменти също така са се превърнали в главната наркотична заплаха в Африка.", "date": "2018.06.26", "title": "ООН: Производството и употребата на наркотици в света се увеличава"}
{"url": "https://www.24chasa.bg/novini/article/6932303", "text": "Продавач на закуски в Кения получи 3-годишна присъда затвор, след като убил над 1000 котки и с месото им приготвял индийски хлебчета със съмнителната плънка, предава ДПА. Самосите са много популярни в страната. Тези индийските хлебчета се приготвят от пържено тесто и съдържат вкусен пълнеж. Продавачът бил осъден от съд в окръг Накуру, разположен на север от столицата Найроби. Той може да избегне затвора, ако плати глоба в размер на 3000 долара, информира БТА. Престъпният бизнес на Джеймс Мукангу Кимани бил разкрит, след като бил заловен от гневна тълпа да убива безмилостно котка. Продавачът бил спасен от линч от полицията, докато все още държал безжизненото тяло на животното. Джеймс Кимани признал в участъка, че бил избил от 2012 година около 1000 котки.", "date": "2018.06.26", "title": "Осъдиха кениец, убивал котки, пълнел с тях хлебчета и ги продавал"}
{"url": "https://www.24chasa.bg/novini/article/6932330", "text": "Министърът на вътрешните работи Валентин Радев е в Ямбол. Той е там по указание на премиера Бойко Борисов във връзка с очакваното усложняване на метеорологичната обстановка в страната. „На място направихме преглед на превантивните мерки и готовността за действие при усложняване на метеорологичната обстановка“ , каза министър Радев и добави, че към момента няма нищо тревожно, съобщиха от пресцентъра на МВР. На съвещанието в Ямбол присъстваха директорът на Главната дирекция „Пожарна безопасност и защита на населението“ главен комисар Николай Николов, областният управител Димитър Иванов, кметът на града Георги Славов и директорът на ОДМВР-Ямбол, старши Комисар Генчо Иванов. „Изслушах докладите. Всички кметове са предупредени, техниката е в изправност, свободните от дежурство са уведомени при необходимост да се явят на работа“, каза министър Радев. Директорът на ГДПБЗН, гл. комисар Николов обяви, че към момента обстановката в цялата страна е спокойна, няма високи води и застрашени хора. „Допълнителни превантивни мерки са разпоредени на кметовете. Плановете на областта и общината за реакция при наводнение са актуализирани“, обобщи главният комисар. Според последните данни на НИМХ-БАН, най-вероятно тежката прогноза няма да се сбъдне и силата на циклона ще намалее докато достигне до страната ни.", "date": "2018.06.26", "title": "От МВР успокояват: Няма страшно за времето! Циклонът отслабвал"}
{"url": "https://www.24chasa.bg/novini/article/6932380", "text": "Македонският президент Георге Иванов наложи вето на споразумението за името с Гърция. Според него договорът застрашава суверенитета и поставя страната му в зависимост от Гърция, съобщава NOVA. Очаква се ветото да бъде преодоляно от парламента в Скопие.                                                                                                                                                                                                                                                                                                                       ", "date": "2018.06.26", "title": "Македонският президент наложи вето на споразумението за името"}
{"url": "https://www.24chasa.bg/novini/article/6932221", "text": "Полицейска акция се провежда в Ботевград. Поводът е двама братя от ромски произход и палежи на офиси на спедиторска фирма в града, предаде Нова тв. Сред арестуваните обаче е и синът на Владимир Пелов. Спецоперацията не е свързана с Пелов.                                                                                                                                                                                                                                                                                                                       ", "date": "2018.06.26", "title": "Арестуваха и сина на Владимир Пелов в Ботевград"}
{"url": "https://www.24chasa.bg/novini/article/6932112", "text": "Словенският премиер Миро Церар заяви днес, че голямото учение на австрийската полиция и армия по границата със Словения е \"донякъде провокативно\", предаде Танюг. Въпреки съпротивата на Словения австрийските сили за сигурност организираха днес на граничен пункт Шпилфелд учение за предотвратяване на нелегална миграция. В учението участваха 500 полицаи и 220 войници, военна техника и военни и полицейски хеликоптери, информира БТА. Церар заяви пред журналисти, че Словения защитава както трябва външните граници на Шенген и затова австрийското учение е ненужно, \"дори донякъде провокативно\". Той добави, че учението може да бъде оправдано само ако е регистрирано нарастване на миграцията, но случаят не е такъв, защото не се забелязва наплив на мигранти от Словения към Австрия.", "date": "2018.06.26", "title": "Словенският премиер: Австрийското учение на границата е ненужно и провокативно"}
{"url": "https://www.24chasa.bg/novini/article/6932120", "text": "Европредседателството завършва по достоен начин за България, каза пред   министърът за българското европредседателство Лиляна Павлова. Мисията беше изпълнена успешно, категорична беше тя. „България промени имиджа си и е достоен и уважаван партньор в Европа. Българите имаме с какво да се гордеем”, подчерта Павлова. Трябва да имаме повече самочувствие и увереност в себе си, защото показахме, че можем, знаем и с нищо не сме по-лоши, отбеляза тя. По думите ѝ вотовете на недоверие към кабинета не са помрачили европейското ни председателство. Според Павлова темата за Западните Балкани е препотвърдена в общоевропейския дневен ред. Тя изтъкна, че Западните Балкани са приоритет и за австрийското председателство след нашето заедно с темите „Сигурност и миграция” и „Дигитална Европа”. „Виждаме пълна приемственост на нашите усилия и работа”, обобщи Павлова. До края на годината тя ще има ангажименти като министър. На въпрос дали ще води листата на ГЕРБ на евроизборите, тя отговори: „Това е решение, което партията ще вземе”. „Нямам нито самоцел да съм министър, нито самоцел да съм евродепутат. За мен е важно да имам добра реализация там, където мога да реализирам експертизата, която натрупах”, подчерта Лиляна Павлова.", "date": "2018.06.26", "title": "Лиляна Павлова: Нямам самоцел да съм министър, нито евродепутат"}
{"url": "https://www.24chasa.bg/novini/article/6932125", "text": "Американският президент Доналд Тръмп е поздравил днес турския президент Реджеп Тайип Ердоган за победата му на президентските избори и двамата лидери са постигнали съгласие за подобряване на двустранните връзки в сферата на отбраната и сигурността, предаде Ройтерс, цитирана от БТА. В телефонния разговор Тръмп и Ердоган са подчертали също необходимостта от прилагане на плана в северния сирийски град Манбидж, се посочва в съобщението. САЩ и Турция одобриха в началото на месеца пътна карта за стабилизиране на Манбидж. Тръмп и Ердоган ще се срещнат в Брюксел на форума на високо равнище на НАТО на 11 и 12 юли, се казва още в съобщението. Турският президент Реджеп Тайип Ердоган бе преизбран в неделя за нов петгодишен президентски мандат със засилени пълномощия.", "date": "2018.06.26", "title": "Тръмп поздрави по телефона Ердоган за преизбирането му"}
{"url": "https://www.24chasa.bg/novini/article/6932129", "text": "Косовският премиер Рамуш Харадинай потвърди днес, че е получил доклад на работната група за съставяне на устав на Съюз на сръбските общини в Косово, но е върнал документа в министерството на местното самоуправление, защото бил написан на сръбски с кирилица, предаде агенция МИА. \"В правителството е доставен доклад за срещите на работната група. Написан е на кирилица. Аз я познавам, но трябва да се достави на три езика. Поискахме го на език, който разбираме, на официален език, не го получихме. Ако го направят, ще го анализираме и ще видим\", каза Харадинай на пресконференция в Прищина, предаде БТА. Говорейки за диалога между Косово и Сърбия, Харадинай изтъкна, че би било редно президентът Хашим Тачи, който в неделя се срещна в Брюксел със сръбския си колега Александър Вучич, да представи отчет пред депутатите в парламента за хода на преговорите, макар че не е длъжен да го прави. Парламентарните партии трябва да знаят истината за диалога и парламентът трябва да бъде включен, каза Харадинай.", "date": "2018.06.26", "title": "Косовският премиер върнал доклад на министерство, защото бил на кирилица"}
{"url": "https://www.24chasa.bg/novini/article/6932193", "text": "Върховният съд на САЩ се произнесе днес в полза на наложената от президента Доналд Тръмп забрана за пътуване, засягаща няколко страни с предимно мюсюлманско население, предаде Ройтерс. Решението е една от най-големите победи за Тръмп. То беше взето с пет срещу четири гласа и слага край на ожесточената съдебна битка за това дали наложената от президента мярка представлява незаконна забрана, насочена срещу мюсюлманите, информира БТА. Съдилища от по-ниска инстанция бяха блокирали забраната, обявена през септември, както и две предишни версии, след като тази политика беше оспорена от щата Хавай и други. Върховният съд постанови, че тези, които са оспорили мярката, не са показали, че тя нарушава американското имиграционно законодателство или съдържащата се в първата поправка към конституцията забрана правителството да проявява пристрастие към дадена религия за сметка на друга. Решението утвърждава широка свобода на президента за това да преценява кой да бъде допускан в САЩ. То означава, че сегашната забрана може да остане в сила и че Тръмп може да добави още страни. Той казва, че тази политика е необходима, за да бъде защитена Америка от нападения на ислямски бойци. Президентът изрази радостта си от решението, като написа в Туитър: \"ВЪРХОВНИЯТ СЪД ПОТВЪРЖДАВА ЗАБРАНАТА НА ТРЪМП ЗА ПЪТУВАНЕ. УАУ!\", посочва ДПА.", "date": "2018.06.26", "title": "Върховният съд на САЩ остави в сила имиграционния указ, наложен от Тръмп"}
{"url": "https://www.24chasa.bg/novini/article/6932208", "text": "Германското приятелство с американския народ ще надживее настоящите политически различия, но Германия също така е задължена да се застъпва за демокрацията и свободата, заяви днес външният министър Хайко Маас, цитиран от Ройтерс и БТА. Отбелязвайки 70-ата годишнина от берлинския въздушен мост, Маас каза, че доставките на храна и гориво в опустошения от войната Западен Берлин по време на съветската блокада 1948-49 г. са били крайъгълен камък в германско-американското приятелство и че Берлин вечно ще остане благодарен. Но политикът социалдемократ, който е критичен към действията на Тръмп по редица въпроси, каза днес, че наследството на въздушния мост предполага Германия и САЩ \"да работят заедно за демокрация и свобода\". \"Вземаме тази отговорност много на сериозно\", каза Маас, който този месец разкритикува \"едностранната\" външна политика на Тръмп и призова Европа да си изгради нови партньорства. Германия и други страни от ЕС се заканиха да предприемат ответни действия, ако САЩ увеличат митата за внос на автомобили - ход, който би засегнал европейските автомобилни производители. \"Отношенията са изключително обтегнати\", каза Ян Техау от организацията Германски фонд \"Маршал\". Той отбеляза, че честванията на годишнината - с участието на австралийски, британски, канадски, френски, южноафрикански, новозеландски и американски военновъздушни екипажи - изглеждат по-семпли от предишни години. Джереми Шапиро от организацията Европейски съвет за външни отношения каза, че германските критики срещу Тръмп далеч надхвърлят това, което е виждано в други периоди на разногласия със САЩ, включително Войната в Ирак през 2003 г. Американският посланик Ричард Гренел използва церемония във Франкфурт, откъдето са излитали много от самолетите, доставящи припаси в Западен Берлин, за да призове за Германия и ЕС да отделят повече пари за отбрана. Съветският лидер Йосиф Сталин има амбицията да установи контрол върху цял Берлин. Но американците, британците и французите решават на 21 юни 1948 г. да обединят своите окупационни зони в общо икономическо пространство с обща валута, германската марка, припомня Франс прес. В отговор съветските войски блокират на 24 юни достъпа по суша и вода до Западен Берлин. За да спасят 2,2-милионното население на Западен Берлин, като същевременно избегнат въоръжен конфликт с СССР, англо-саксонците създават този въздушен мост. Общо 277 000 полета доставят около два милиона тона продукти от първа необходимост и 78 души губят живота си, основно американски и британски летци. В крайна сметка Съветският съюз отстъпва и слага край на блокадата на 12 май 1949 г.", "date": "2018.06.26", "title": "Германия: Приятелството ни с Америка ще надживее сегашните политически разногласия"}
{"url": "https://www.24chasa.bg/novini/article/6932215", "text": "Границата на Йордания със Сирия ще остане затворена, заяви днес йорданският външен министър Айман Сафади в момент, когато хиляди хора в Южна Сирия бягат от настъпление на правителствените сили, предаде Асошиейтед прес. По оценка на ООН около 50 000 души са избягали от домовете си в южната сирийска провинция Дараа през последната седмица, след като силите, верни на президента Башар Асад, се придвижват навътре в региона. Според служители на световната организация много от разселените хора се насочват към границата с Йордания без очевиден маршрут за бягство, предава БТА. Сафади написа в Туитър, че \"нашата граница ще остане затворена\" и че ООН трябва да гарантира сигурността в Южна Сирия. От началото на гражданската война в Сирия през 2011 г. Йордания е приела 660 000 регистрирани сирийски бежанци. Тя казва, че действителният брой е двойно по-голям.", "date": "2018.06.26", "title": "Границата на Йордания със Сирия остава затворена"}
{"url": "https://www.24chasa.bg/novini/article/6932229", "text": "Помощник държавният секретар на САЩ за Европа и Евразия Уес Мичъл предупреди днес, че покупката на руски зенитно-ракетни системи С-400 от страна на Анкара ще доведе до въвеждане на едностранни санкции срещу Турция и до качествена промяна в отношенията между Турция и САЩ, и то така, че ще бъде трудно да се \"поправят\", предаде ТАСС. Според американското правителство предотвратяването на покупката на С-400 и освобождаването на арестувания в Турция американски пастор Андрю Брънсън са главните въпроси в отношенията между Вашингтон и Анкара в момента, предава БТА. \"Турция се сблъсква със сериозни външни и вътрешни предизвикателства. Ние сме настроени за работа с преизбрания президент Реджеп Тайип Ердоган по тези предизвикателства\", каза Мичъл пред комисията по външни работи на Сената. Помощник държавният секретар добави, че САЩ се стремят и към намиране на начини за съвместни действия на американските и турските сили и техните местни сирийски партньори за стабилизация на Северна Сирия и предотвратяване на връщането на \"Ислямска държава\" там. Освен това САЩ призовават Ердоган незабавно да изпълни даденото неотдавна обещание да отмени извънредното положение в Турция и да укрепи демокрацията, като предприеме допълнителни мерки, позволяващи на турските граждани да изразяват различни мнения, каза Мичъл.", "date": "2018.06.26", "title": "САЩ: Ще въведем санкции срещу Турция,\nако купи руски зенитно-ракетни системи"}
{"url": "https://www.24chasa.bg/novini/article/6932246", "text": "Полицаите, които са участвали в инцидента в ромската махала в Ботевград, е трябвало да използват помощни средства при потушаването на напрежението, заяви пред   главният секретар на МВР Младен Маринов.  Кадрите повдигнаха въпроси за адекватността на реакцията на служителите на МВР. „Най-вероятно не са го направили, защото полицаите в България имат една спирачка по отношения тези действия, тъй като не са уверени в последващите действия от страна на институциите и на обществото”, добави Маринов.", "date": "2018.06.26", "title": "Младен Маринов: Полицаите е Ботевград е трябвало да използват помощни средства"}
{"url": "https://www.24chasa.bg/novini/article/6932237", "text": "За безпрецедентно кратко време приключи днес дебатът по внесения от БСП вот на недоверие към правителството за провал в сектор “Сигурност”. След като никой от ГЕРБ не взе думата, а на трибуната не излезе и нито един министър, изказванията отнеха едва 90 минути. За сравнение - 5-часовите разисквания срещу кабинета на царя в края на 2002 г. бяха доста запомнящи се. Коалиционният му партньор Ахмед Доган определи дебата като “слаба ракия”, а финансовият министър Милен Велчев установи, че На този фон отличен пиар си направи “Воля”. Партията бойкотира вота и бе изпратила по същото време двама депутати да занесат кокошки, пуйки и каракачанска овчарка на Цветан Миланов от монтанското село Якимово, който спи с петлите си, за да не му ги откраднат. А лидерът Веселин Марешки по същото време пълнел дупки във Варна. За пътищата говори и лидерът на БСП Корнелия Нинова, която откри с 20-минутна реч. Тя напомни, че три врачански села се самоорганизират да си оправят дупките по улиците, за да не се пребиват. Каза за стотиците неразкрити кражби и грабежи (60%), 85-те процента неразкрити телефонни измами, които са изтеглили 5 млн. лв. “3 милиарда и половина си плащат данъкоплатците, за да ги бият и ограбват”, заключи Нинова. А започна с това, че точно на дебата по искания вот за сигурността - преди минути, е избягал арестант в Пловдив. Препоръча на вътрешния министър да го хванат до края на дебата и преди да си е пуснал брада. Нинова се скара на Валентин Радев, че нарича убийствата “малшанс”, включително шесторното в Нови Искър, извършено от осъден, когото МВР не е потърсило 9 г. “Над 900 осъдени се разхождат свободно. Престъпна некадърност на МВР! Човек с 16 присъди бие в Ботевград полицаи”, викна Нинова. И добави, че управляващите пуснали из ЕС 60 000 незаконни мигранти. “Да дадем мощен отпор на омразата и радикализма. Всички граждани на държавата трябва да живеят в заедност, както е завещал Васил Левски и по модела на нашия почетен председател д-р Ахмед Доган”, заяви пък лидерът на ДПС Мустафа Карадайъ, чиято партия ще гласува срещу кабинета в петък. Шефът на правната комисия Данаил Кирилов подкрепи призива за намаляване на омразата, като “По-безсмислен и жалък вот не съм виждал”, заяви Каракачанов в кулоарите. “Бях се подготвил за всяка от 9-те им тези от мотивите, но когато никой нищо не те пита, как да им отговоря?”, обясни той защо не е излязъл на трибуната. “Има си психиатри и сексолози, не може военният министър да говори за петли”, коментира пък иницативата на “Воля”. А за избягалия в Пловдив заключи: “Винаги ще има такива, които скачат от третия етаж, а не от втория, както каза БСП, винаги ще има желаещи да избягат от правосъдието.” Премиерът Бойко Борисов не бе в залата. Дойдоха обаче повечето министри, не само атакуваните във вота - вътрешният Радев и военният Красимир Каракачанов. Само финансовият Владислав Горанов взе за кратко думата и се спречка с Нинова. “Колегите от БСП винаги когато правят един вот, да ни питат за консултация къде са слабите политики. Не видях никакъв аргумент. Съжалявам, че днес нямаше смислен дебат.” Това заяви лидерът на парламентарната група на ГЕРБ Цветан Цветанов на 30-минутен брифинг след края на дебата по вота на недоверие. Понеже вотът вчера бил несъстоятелен, вътрешният министър Валентин Радев не бил мотивиран да отговаря на опозицията - в залата нямало аргументи, а факти. Битовата престъпност не нараства, опроверга МВР шефът, ползвайки таблица за последните 10 г. Падали също грабежите и кражбите. Радев каза още, че не му дали думата вътре да отговори. А можел да отвърне на популизма на Нинова в залата и с графики, и като пусне изказвания на соцлидерката, както тя пусна изявления на премиера Бойко Борисов. “Не ние, Фронтекс призна, че България най-добре пази границата”, ядоса се вътрешният министър по повод обвиненията на Нинова за 60 хиляди мигранти, плъзнали из Европа от нашите ГКПП. Само 12 души пробвали да пробият българо-турската граница за месец. Цветанов заключи, че БСП не е алтернатива. “Искаме да останете в тази форма и никога няма да сте в главната поля. Продължавайте в същия дух - не ни пречите”, пожела той. Освен Спас Панчев “Шокирани сме, че никой от ГЕРБ не излезе да се изкаже от трибуната в дебата по вота на недоверие. Даже лидерът на парламентарната група на ГЕРБ Цветан Цветанов не защити своя премиер и своето правителство”, заяви говорителят на депутатите от БСП Елена Йончева. “Това, че не искат и не могат да защитят правителството и тичат да говорят по коридорите, не е наша отговорност. Нека те обяснят кулоарната си политика”, каза лидерката Корнелия Нинова.", "date": "2018.06.26", "title": "Рекордно къс дебат по вот на недоверие - 90 минути (Обзор)"}
{"url": "https://www.24chasa.bg/novini/article/6932239", "text": "Инициатива за трансграничен Балкански коридор, който ще осигури тестване на свързани и автоматизирани автомобили до Западна Европа, бе стартирана по време на първото Българско председателство на Съвета на ЕС. Министърът на транспорта, информационните технологии и съобщенията Ивайло Московски, заедно с гръцкия си колега с ресор дигитална политика, телекомуникации и медии Никос Папас и сръбския държавен секретар в Министерството на туризма и телекомуникациите Татяна Матич, подписа писмо за намерения за сътрудничество в областта на свързаното и автоматизираното шофиране. Това съобщиха от пресцентъра на Министерство на транспорта, информационните технологии и съобщенията. Ивайло Московски отбеляза, че основна цел на инициативата е да се подобри пътната безопасност, ефективността на движението и комфорта при шофиране. „С помощта на технологиите, водачите ще могат да вземат правилните решения и да се адаптират към пътната обстановка. В същото време, проектът ще има положителен ефект върху околната среда и ще бъдат стимулирани иновациите“, добави той. Българският министър заяви, че за България ангажиментите са свързани основно с осигуряване на подходяща инфраструктура за провеждане на тестове. Той добави, че са изготвени предложения при строителството на пътища и нови магистрали, да бъде изградена и инфраструктура като канали, тръби, шахти за полагане на оптична свързаност, която да осигури възможност за реализиране на 5G мрежи за свързано шофиране. Осигурена е възможност за предоставяне на определения за тестовете радиочестотен спектър. Включването на Сърбия в тестовете отговаря и на инициативата за интегриране на Западните Балкани в ценностите на Европа чрез участие на държави от региона в съвместни проекти, заедно с държави членки на Европейския съюз, бе общото мнение на участниците в събитието. Като следващи стъпки, трите държави трябва да синхронизират законодателството по въпросите на осигуряване на безопасност по време на тестовете, достъпът до информация, необходима за свързаното и автоматизираното шофиране и контакти с бизнеса за уточняване на детайли за реалното провеждане на изпитанията. Подписването на документа бе в рамките на Дигиталната асамблея София, 2018. В своите заключителни думи като домакин на форума, министър Ивайло Московски изказа благодарност на комисаря по цифрова икономика и общество Мария Габриел за отличното сътрудничество. Той се обърна с думи на признателност и към всички представители на Европейската комисия и българското правителство, които работиха в екип, както за организирането на Цифровата асамблея, така и за напредъка по важни досиета, в рамките на Първото българско председателство. Българската страна получи висока оценка за постигнатото през последните шест месеца, както от комисаря Мария Габриел, така и от представителите на Европейския парламент, Европейската комисия и министри от балканските страни, които участваха в заключителната сесия.", "date": "2018.06.26", "title": "България, Гърция и Сърбия ще строят тестов коридор за автоматизирани автомобили"}
{"url": "https://www.24chasa.bg/novini/article/6932268", "text": "Кипър посочи днес, че проучва искане на Израел да построи пристанище на острова за транспортиране на стоки за палестинците в ивицата Газа, която е под израелска блокада, предаде АФП. Искането се проучва, каза пред журналисти Клелия Василиу, говорител на кипърското правителство, предаде БТА. Според израелски медии министърът на отбраната на Израел Авигдор Либерман е направил това предложение при посещението си в Кипър миналата седмица. Планът предвижда изграждане на пристанище за товарни кораби, транспортиращи стоки за ивицата Газа, разположена на около 400 километра от кипърските брегове. Ивицата Газа, контролирана от палестинското ислямистко движение Хамас, се намира под сухопътна, въздушна и морска блокада от страна на Израел от повече от десет години. Според израелския в.\"Джерузалем пост\" корабите \"ще бъдат претърсвани с помощта на израелски механизъм за контрол, за да се гарантира, че няма никакво контрабандно оръжие\", предназначено за Газа. От канцеларията на Либерман съобщиха днес за \"множество инициативи\", целящи подобряване на условията за живот в Газа - анклав с два милиона жители, страдащи от война, бедност, безработица, недостиг на вода и електричество. Министърът на отбраната и апаратът за сигурност заедно с действащи фактори от международната общност лансират множество инициативи, целящи да променят действителността в ивицата Газа, посочи говорител от канцеларията на министъра. Всяка представена идея за подобряване на хуманитарната ситуация ще бъде обвързана с решаване на въпроса за пленниците /израелци, задържани в Газа - бел.АФП/ и за войници, обявени за изчезнали от 2014 г. насам, добави говорителят. Израел контролира два пункта за преминаване към ивицата Газа, а Египет контролира трети пункт, който често остава затворен.", "date": "2018.06.26", "title": "Израел иска да построи в Кипър пристанище за снабдяване на ивицата Газа"}
{"url": "https://www.24chasa.bg/novini/article/6932094", "text": "Лошото време обхваща постепенно цялата страна и създаде проблеми в няколко области. Във Волос бурята превърна улиците в реки, които отнесоха автомобили. С опастнаст за живота бяха две момичета колата на които потъна във водите и се наложи пожарникари да изтеглят првозното средство. Друга двойка се заклещи също в пороя и трябваше да се извърши спасителна операция, за да освободи двойката. Силните валежи в каналите на Магнесия наводниха десетки домове. Предполага се, че около 30 селски къщи са наводнени, докато пътят е разцепен на две и трафикът е прекъснат. В Лариса община Агия също има проблеми от проливните дъждове. Маместник-кметът Василис Летис подчерта, че обемът на водата в последните часове е голям и създава проблеми по крайбрежния път. Общините машини в момента се опитват да отварят водните пътища и да ограничат потока на водата, но количеството е огромно.", "date": "2018.06.26", "title": "Волос: Наводнени къщи и села, четирима души са заклещени в коли (Снимки)"}
{"url": "https://www.24chasa.bg/novini/article/6932061", "text": "Справедливо заплащане и за работниците от Източна Европа, съобразно произведеното от тях. Това е една от целите, които си поставя Алиансът за сближаване на заплатите в Европа, предаде БТА.  Началото на инициативата беше дадено днес на форум, организиран от Европейската конфедерация на профсъюзите и българските синдикати. Целите бяха обобщени от президентите на КНСБ и на КТ \"Подкрепа\" Пламен Димитров и Димитър Манолов, както и от генералния секретар на Европейската конфедерация Лука Визентини. Според Визентини възходящото сближаване на заплатите в ЕС е необходимо, за да се възстанови доверието на гражданите в ЕС. Той допълни, че има сериозни разминавания в заплащането между различни страни, сектори, предприятия, като те рядко съответстват на различна производителност. Според него разминаванията в заплащането предизвикват изтичане на мозъци, подкопават инвестициите в образованието. Справедливото заплащане ще повиши търсенето, предприемачеството, позитивните макроикономически ефекти са свързани и с натрупване на средства в европейските компании, предпазване от нови финансови балони, допълни Визентини. Според него гарантирането на принципа - равно заплащане за равен труд трябва да е навсякъде, но особено внимание трябва да се обърне и на новите нестандартни форми на заетост. Представители на европейските работодатели отчетоха, че европейският БВП е само 9 процента над равнището преди кризата, при 15 процента повишаване на нивото на БВП в САЩ от нивото преди кризата , което по думите им има отношение и към заплатите. Бизнесът смята, че в някои държави има нужда от по-умерен подход при увеличение на възнагражденията, което да е придружено с реформи. Синдикатите отчетоха, че не са наивници и не смятат, че заплатите с магическа пръчка ще се сближат, но въпреки това обявиха, че справедливото заплащане е в основата на една спокойна Европа и работниците заслужават да получават пари, които да отговарят на това, което произвеждат.", "date": "2018.06.26", "title": "Синдикатите правят алианс за сближаване на заплатите в Европа"}
{"url": "https://www.24chasa.bg/novini/article/6932072", "text": "\"Дебатът за Общата селскостопанска политика трябва да остане земеделски. Предстоят много трудни разговори и преговори, които не трябва да се политизират“. Това заяви министърът на земеделието, храните и горите Румен Порожанов по време на среща с браншови организации. На форума беше направено кратко представяне на пакета от законодателни предложения за ОСП на Европейската комисия, като участниците имаха възможност да споделят и първите си впечатления. Това съобщиха от пресцентъра на Министерството на земеделието, храните и горите. \"Дебатът ще бъде изключително тежък. Едно от основните ни притеснения например е липсата на преходна национална помощ, която трябва да защитим“, подчерта Порожанов. „Няма да отстояваме важните теми за българското земеделие сами. В ЕС има страни със сходни интереси и ще търсим съюзници“, категоричен бе министърът. „Трябва да имаме балансиран подход и добро отношение. Има много неясноти в предложението на ЕК и повече от всякога секторът трябва да бъде обединен“, подчерта Венцислав Върбанов от Асоциацията на земеделските производители в България. „В предложението на ЕК подкрепяме обвързването на ОСП с резултатите, но все още има много неясноти“, заяви Веселина Ралчева от асоциация „Биопродукти“. „Смятам, че въпреки намалението на бюджета, ако се действа целесъобразно може да се постигнат по-добри резултати от сегашния програмен период“, допълни тя. От асоциацията на малинопроизводителите уточниха, че е важно да има повече яснота в определението кои са малки и кои са големи производители. Участниците по време на срещата се обединиха, че е много важно браншът да остане единен, за да се намери най-доброто решение, а подобни срещи да станат регулярни. Следващата ще се проведе в рамките на Националния земеделски форум, след Съвета по земеделие в Брюксел през юли.", "date": "2018.06.26", "title": "Порожанов: Дебатът за селскостопанската политика ще е изключително тежък"}
{"url": "https://www.24chasa.bg/novini/article/6932070", "text": "Австрийският канцлер Себастиан Курц и македонският премиер Зоран Заев призоваха днес френския президент Еманюел Макрон да не се противопоставя на започването на преговори за членство на Македония в Европейския съюз, предаде Танюг. На съвместна пресконференция във Виена Курц изрази надежда, че френският президент ще вземе \"проевропейско решение\" по този въпрос, предава БТА. Канцлерът обясни, че не става дума за присъединяване към ЕС, а за започване на преговори, което Македония е заслужила. Курц каза, блокирането на този процес ще се отрази отрицателно на референдума за решаване на спора с Гърция за името на Македония. На пресконференцията Курц използваше новото име Северна Македония, което бе договорено между Атина и Скопие. Заев от своя страна каза, че разбира вътрешните дебати във Франция, както и в Европейския съюз като цяло, но и подкрепя развитието и реформирането на Европа, като добави, че Македония не иска да бъде приета в ЕС \"незабавно\". Той подчерта, че започването на преговори за членство ще бъде стимул за продължаване на реформите в Македония. \"Македонците са заслужили това\", подчерта Заев. Македонският премиер изрази увереност, че след отказа на президента Георге Иванов да подпише договора за името с Гърция, парламентът ще си осигури абсолютно мнозинство за повторното му гласуване.", "date": "2018.06.26", "title": "Курц и Заев призоваха Макрон да не блокира Македония"}
{"url": "https://www.24chasa.bg/novini/article/6931924", "text": "Президентът Румен Радев удостои на церемония в Гербовата зала на „Дондуков“ 2 посланика на Република Косово у нас Шпенд Калаба с орден „Мадарски конник“ втора степен. Високото държавно отличие се връчва за големите заслуги на дипломата за развитието на отношенията между България и Косово. Това съобщиха от прессекретариата на президента. „В рамките на вашия мандат България работеше активно за развитието на демократично, проспериращо и мултиетническо Косово и за успешната му международна интеграция, а по времето на българското председателство на Съвета на Европейския съюз държавите от Западните Балкани бяха поставени във фокуса на европейския интерес“, заяви по време на церемонията президентът Радев. Държавният глава открои личния принос на посланик Калаба за положителния импулс в двустранните отношения, задълбочаването на сътрудничеството в сфери от взаимен интерес и подписването на Меморандума за сътрудничеството в областта на европейската и евроатлантическа интеграция между правителствата на двете държави и Спогодба за сътрудничество в областта на културата. Посланик Шпенд Калаба заяви от своя страна, че за него е голяма чест да получи високото държавно отличие. „Този орден не е само признание за мен, но и за народа на Република Косово“, каза посланик Калаба и напомни, че през тази година се навършват десет години от установяването на дипломатически отношения между двете държави. Той благодари на президента Румен Радев за силната му ангажираност с европейската интеграция на държавите от региона на Западните Балкани.", "date": "2018.06.26", "title": "Румен Радев удостои посланика на Косово с орден „Мадарски конник“ втора степен"}
{"url": "https://www.24chasa.bg/novini/article/6931929", "text": "Сръбският Фискален съвет призова днес правителството да започне да инвестира 1,3 процента от брутния вътрешен продукт /БВП/, за да се справи с \"огромните\" проблеми на околната среда, включително със замърсяването на въздуха и острата липса на оборудване за третиране на отпадни води, предаде Ройтерс, цитирана от БТА.  Сърбия преработва по-малко от 10 процента от отпадните си води и няма инфраструктура за защита на водите от замърсяване, а двата най-големи града - Белград и Нови Сад, изхвърлят каналните си води направо в реките Сава и Дунав. Според Фискалния съвет подобренията в държавните финанси дават възможност на Сърбия да харчи около 500 милиона евро годишно за опазване на околната среда. Сърбия завърши 2017 г. с излишък в бюджета и се очаква да постигне същото и тази година с прогноза за 3,5 процента. През последните две години страната намали държавния си дълг от 75 на 57 процента от БВП. В момента обаче тя инвестира едва 0,7 процента от БВП в защита на околната среда, докато много други страни в Централна и Източна Европа изразходват за тази цел около 2 процента. Ръководителят на Фискалния съвет Павле Петрович каза на пресконференция в Белград, че тревожната ситуация в тази област изисква около 500 милиона евро, или около 1,3 процента от БВП годишно. \"Положението е критично. Най-малко една трета от населението е изложено на замърсен въздух\", каза Петрович. Сърбия иска да се присъедини към ЕС до 2025 г. Тя определи около 12 милиарда евро за мерки, изисквани в глава 27 от преговорите за членство, отнасяща се до околната среда и климатичните промени. Министърът за опазване на околната среда Горан Триван каза миналия месец, че Сърбия ще се нуждае от по-дълги срокове, за да изпълни стандартите на ЕС за околната среда. Според експерти това може да отнеме десетилетия.", "date": "2018.06.26", "title": "Сърбия трябва да се справи с \"огромните\" \nпроблеми на околната среда"}
{"url": "https://www.24chasa.bg/novini/article/6931942", "text": "Президентът ще назначи полковник Радостин Илиев на длъжността директор на Щаба на отбраната и ще го удостои с висше офицерско звание \"бригаден генерал\". Това съобщиха от прессекретариата на държавния глава. Церемонията ще бъде утре от 14 часа на \"Дондуков\" 2. В 18.00 часа в резиденция \"Лозенец\" държавният глава Румен Радев ще участва в церемонията по отбелязването на 20-годишнината от създаването на Военно-апелативния съд и Военно-апелативната прокуратура.", "date": "2018.06.26", "title": "Радев ще назначи полковник Радостин Илиев за директор на Щаба на отбраната"}
{"url": "https://www.24chasa.bg/novini/article/6931936", "text": "Комисията, назначена от Главна дирекция „Изпълнение на наказанията“ в затвора в Ловеч и затворническото общежитие „Полигона“ за извършване на проверка непосредствено след отклонението от външен неохраняем работен обект на лишения от свобода Борис Ангелов на 21 юни т.г., констатира следното: С протокол от 20.11.2015 г. Комисията по изпълнение на наказанията към затвора гр. Ловеч заменя режима на лишения от свобода от строг на общ. Със заповед от 11.06.2018 г. на началника на затвора гр. Ловеч, на основание чл. 64 от ЗИНЗС, лишеният от свобода Иванов е настанен за изтърпяване на наказанието си в затворническо общежитие от открит тип. На 14.06.2018 г. той е разпределен да доизтърпи наказанието си в затворническото общежитие „Полигона“ към затвора гр. Ловеч. Още на следващия ден, началникът на общежитието го определя със заповед да работи на външен обект и на 16.06.2018 г. той е изведен. На 21.06.2018 г. управителят на фирмата, която наема лишените от свобода, уведомява дежурния надзирател за отклонението, сформирана е група за проследяване. Лишеният от свобода Иванов е задържан от служителите на МВР на 23.06.2018г. Това съобщиха от пресцентъра на Министерството на правосъдието. В резултат на проверката комисията счита, че са налице пропуски и грешки, довели до инцидента с Иванов. Сред тях са липса на комуникация и екипност в дейността на служителите, имащи отношение към изготвяните становища за промени в правният статут на лишените от свобода. Комисията установява, че има промяна в първоначално изготвената оценка от рецидив, но проблемните зони остават, а изготвеното становище от социалния инспектор в затвора е формално и противоречи на текущ доклад на друг социален инспектор. Комисията констатира още, че в конкретния случай липсва прецизиране при назначаване на работа на външен неохраняем работен обект, с оглед наказанието на лишения от свобода, неговите характеристични данни и стойността на оценката на риска от рецидив. Установено е, че Иванов не е имал престой в затворническото общежитие, през който да се адаптира и да се наблюдава неговото поведение, преди да бъде изведен на външния обект. В тази връзка, комисията предлага да бъдат образувани дисциплинарни проверки срещу 6 длъжностни лица, а именно: началника на затвора в Ловеч и неговия заместник, началника на сектор „Социална дейност и възпитателна работа“ и социалния инспектор в затвора-Ловеч, както и срещу началника на общежитието „Полигона“ и социалния инспектор там.", "date": "2018.06.26", "title": "Проверки срещу началници и инспектори от затвора в Ловеч и общежитието към него заради избягалия Иванов"}
{"url": "https://www.24chasa.bg/novini/article/6931954", "text": "Лидерът на основната опозиционна партия в Турция Кемал Кълъчдароглу заяви днес, че няма да поздрави президента Реджеп Тайип Ердоган за победата му на изборите в неделя, определяйки го като \"диктатор\", предаде АФП, цитирана от БТА.  Не може да бъде поздравен един човек, който не защитава демокрацията. За какво да го поздравя?, е заявил лидерът на Народнорепубликанската партия Кълъчдароглу. Защо ще поздравявам един диктатор?, е добавил той на пресконференция в Анкара. Кълъчдароглу заяви това два дни след предсрочните президентски и парламентарни избори в Турция, които бяха спечелени от Ердоган и неговата Партия на справедливостта и развитието. Кандидатът за президент на Народнорепубликанската партия Мухаррем Индже получи 30,6 процента от гласовете, докато Ердоган получи 52,6 процента от гласовете и спечели президентските избори още на първия тур, според неофициалните резултати. Тези избори бележат преминаването от парламентарна към президентска система на управление в Турция, при която Ердоган ще разполага със засилени пълномощия. Кълъчдароглу критикува редовно държавния глава, специално по повод мащабните чистки, осъществявани след опита за преврат от юли 2016 г. Сред повече от 77 000 лица, изпратени в затвора след опита за преврат, е и депутатът от НРП Енис Бербероглу, осъден заради това, че е предоставил на опозиционния вестник \"Джумхуриет\" поверителни информации.", "date": "2018.06.26", "title": "Лидерът на основната опозиционна партия \nв Турция отказва да поздрави Ердоган"}
{"url": "https://www.24chasa.bg/novini/article/6931984", "text": "1. ДОКЛАД ЗА ПРИЕМАНЕ НА ПЛАН ЗА ДЕЙСТВИЕ ЗА 2018 Г. ЗА ИЗПЪЛНЕНИЕТО НА НАЦИОНАЛНАТА СТРАТЕГИЯ В ОБЛАСТТА НА МИГРАЦИЯТА, УБЕЖИЩЕТО И ИНТЕГРАЦИЯТА 2015-2020 Г. Внася: министърът на вътрешните работи 2. ПРОЕКТ НА РЕШЕНИЕ ЗА ПРЕДЛОЖЕНИЕ ДО ПРЕЗИДЕНТА НА РЕПУБЛИКА БЪЛГАРИЯ ЗА ИЗДАВАНЕ НА УКАЗ ЗА НАГРАЖДАВАНЕ НА ЙОРДАН ДИНЕВ С ОРДЕН „СТАРА ПЛАНИНА“ ПЪРВА СТЕПЕН. Внася: заместник министър-председателят по обществения ред и сигурността и министър на отбраната 3. ПРОЕКТ НА ПОСТАНОВЛЕНИЕ ЗА ИЗМЕНЕНИЕ НА ПОСТАНОВЛЕНИЕ № 184 НА МИНИСТЕРСКИЯ СЪВЕТ ОТ 2012 Г. ЗА ПРИВЕЖДАНЕ В СЪОТВЕТСТВИЕ НА КАТЕГОРИИТЕ НА СЛУЖИТЕЛИТЕ ПО ЗАКОНА ЗА МИНИСТЕРСТВОТО НА ВЪТРЕШНИТЕ РАБОТИ И РАНГОВЕТЕ НА СЛУЖИТЕЛИТЕ ПО ЗАКОНА ЗА ДЪРЖАВНА АГЕНЦИЯ „НАЦИОНАЛНА СИГУРНОСТ“ ОТ РЕЗЕРВА СЪС ЗВАНИЯТА НА ВОЕННОСЛУЖЕЩИТЕ ПО ЗАКОНА ЗА ОТБРАНАТА И ВЪОРЪЖЕНИТЕ СИЛИ НА РЕПУБЛИКА БЪЛГАРИЯ. Внася: министърът на вътрешните работи 4. ПРОЕКТ НА РЕШЕНИЕ ЗА ПРЕДОСТАВЯНЕ НА БЕЗВЪЗМЕЗДНА ФИНАНСОВА ПОМОЩ НА БОЛГРАДСКА ГИМНАЗИЯ „Г. С. РАКОВСКИ“ - БОЛГРАД, ОДЕСКА ОБЛАСТ, УКРАЙНА, ПО ПОВОД НЕЙНАТА 160 ГОДИШНИНА. Внася: министърът на образованието и науката 5. ПРОЕКТ НА ПОСТАНОВЛЕНИЕ ЗА ДОПЪЛНЕНИЕ НА ПОСТАНОВЛЕНИЕ № 90 НА МИНИСТЕРСКИЯ СЪВЕТ ОТ 2000 Г. ЗА УСЛОВИЯТА И РЕДА ЗА ПРЕДОСТАВЯНЕ НА СТИПЕНДИИ НА СТУДЕНТИТЕ, ДОКТОРАНТИТЕ И СПЕЦИАЛИЗАНТИТЕ ОТ ДЪРЖАВНИТЕ ВИСШИ УЧИЛИЩА И НАУЧНИ ОРГАНИЗАЦИИ. Внася: министърът на образованието и науката 6. ПРОЕКТ НА РЕШЕНИЕ ЗА ДАВАНЕ НА СЪГЛАСИЕ ЗА ПРОДАЖБА НА НЕДВИЖИМИ ИМОТИ, СОБСТВЕНОСТ НА „НАЦИОНАЛНА КОМПАНИЯ ИНДУСТРИАЛНИ ЗОНИ“ ЕАД - СОФИЯ. Внася: министърът на икономиката 7. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА НАЦИОНАЛНАТА АГЕНЦИЯ ЗА ПРИХОДИТЕ ЗА НУЖДИТЕ НА ТЕРИТОРИАЛНАТА ДИРЕКЦИЯ НА НАЦИОНАЛНАТА АГЕНЦИЯ ЗА ПРИХОДИТЕ - ВЕЛИКО ТЪРНОВО. Внасят: министърът на финансите министърът на регионалното развитие и благоустройството 8. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА ПАЗАРДЖИК, ОБЛАСТ ПАЗАРДЖИК. Внася: министърът на регионалното развитие и благоустройството 9. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ЧАСТНА ДЪРЖАВНА СОБСТВЕНОСТ, ЗА ИМОТИ - ПУБЛИЧНА ДЪРЖАВНА СОБСТВЕНОСТ. Внася: министърът на регионалното развитие и благоустройството 10. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ. Внася: министърът на регионалното развитие и благоустройството 11. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕХВЪРЛЯНЕ ПРАВОТО НА СОБСТВЕНОСТ ВЪРХУ ИМОТ - ЧАСТНА ДЪРЖАВНА СОБСТВЕНОСТ, НА СТОЛИЧНА ОБЩИНА. Внася: министърът на регионалното развитие и благоустройството 12. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗДРАВЕОПАЗВАНЕТО. Внася: министърът на регионалното развитие и благоустройството 13. ПРОЕКТ НА РЕШЕНИЕ ЗА БЕЗВЪЗМЕЗДНО ПРЕДОСТАВЯНЕ ЗА УПРАВЛЕНИЕ НА ИМОТ - ПУБЛИЧНА ДЪРЖАВНА СОБСТВЕНОСТ, НА МИНИСТЕРСТВОТО НА ЗДРАВЕОПАЗВАНЕТО. Внася: министърът на регионалното развитие и благоустройството 14. ПРОЕКТ НА РЕШЕНИЕ ЗА ОБЯВЯВАНЕ НА ИМОТИ - ПУБЛИЧНА ДЪРЖАВНА СОБСТВЕНОСТ, ЗА ИМОТИ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО ИМ ПРЕХВЪРЛЯНЕ В СОБСТВЕНОСТ НА ОБЩИНА ТЕТЕВЕН, ОБЛАСТ ЛОВЕЧ. Внася: министърът на регионалното развитие и благоустройството 15. ПРОЕКТ НА РЕШЕНИЕ ЗА ОБЯВЯВАНЕ НА ИМОТ - ПУБЛИЧНА ДЪРЖАВНА СОБСТВЕНОСТ, ЗА ИМОТ - ЧАСТНА ДЪРЖАВНА СОБСТВЕНОСТ, И ЗА БЕЗВЪЗМЕЗДНОТО МУ ПРЕХВЪРЛЯНЕ В СОБСТВЕНОСТ НА ОБЩИНА КОСТЕНЕЦ, СОФИЙСКА ОБЛАСТ. Внася: министърът на регионалното развитие и благоустройството 16. ПРОЕКТ НА РЕШЕНИЕ ЗА ИЗРАЗЯВАНЕ НА СЪГЛАСИЕ С АКТУАЛИЗИРАНАТА ПРОГРАМА ЗА ТРАНСГРАНИЧНО СЪТРУДНИЧЕСТВО INTERREG ИПП БЪЛГАРИЯ - СЪРБИЯ 2014-2020 ПО ИНСТРУМЕНТА ЗА ПРЕДПРИСЪЕДИНИТЕЛНА ПОМОЩ II (ИПП II). Внася: министърът на регионалното развитие и благоустройството 17. ПРОЕКТ НА РЕШЕНИЕ ЗА ПРОМЯНА НА КОНСУЛСКИЯ КЛАС НА ПОЧЕТНОТО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В КРАЛСТВО БЕЛГИЯ СЪС СЕДАЛИЩЕ В ГР. ААЛСТ ВИЛИ ВАН ИМПЕ - БЕЛГИЙСКИ ГРАЖДАНИН, В ГЕНЕРАЛНО ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ НА РЕПУБЛИКА БЪЛГАРИЯ В КРАЛСТВО БЕЛГИЯ И ЗА ПРОМЯНА НА КОНСУЛСКИЯ ОКРЪГ НА КОНСУЛСТВОТО, РЪКОВОДЕНО ОТ ГЕНЕРАЛНОТО ПОЧЕТНО (НЕЩАТНО) КОНСУЛСКО ДЛЪЖНОСТНО ЛИЦЕ ВИЛИ ВАН ИМПЕ НА КОНСУЛСКИ ОКРЪГ, ОБХВАЩАЩ РЕГИОН ФЛАНДРИЯ, СЪСТАВЕНО ОТ ПРОВИНЦИИ ИЗТОЧНА ФЛАНДРИЯ, АНТВЕРПЕН, ЛИМБУРГ, ФЛАМАНДСКИ БРАБАНТ И ЗАПАДНА ФЛАНДРИЯ. Внася: заместник министър-председателят по правосъдната реформа и министър на външните работи 18. ПРОЕКТ НА РЕШЕНИЕ ЗА ПРЕДЛОЖЕНИЕ ДО НАРОДНОТО СЪБРАНИЕ ЗА РАТИФИЦИРАНЕ НА СПОГОДБАТА МЕЖДУ РЕПУБЛИКА БЪЛГАРИЯ И КРАЛСТВО САУДИТСКА АРАБИЯ ЗА ИЗБЯГВАНЕ НА ДВОЙНОТО ДАНЪЧНО ОБЛАГАНЕ ПО ОТНОШЕНИЕ НА ДАНЪЦИТЕ ВЪРХУ ДОХОДИТЕ И ПРЕДОТВРАТЯВАНЕ НА ОТКЛОНЕНИЕТО ОТ ДАНЪЧНО ОБЛАГАНЕ. Внася: министърът на финансите 19. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА ДОПЪЛНИТЕЛНО СПОРАЗУМЕНИЕ КЪМ МЕМОРАНДУМА ЗА РАЗБИРАТЕЛСТВО ОТ 11 ЮНИ 2015 Г. МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И „ГАРАНТИ - КОЗА БЪЛГАРИЯ” ЕАД ЗА ИЗПЪЛНЕНИЕ НА ПРИОРИТЕТЕН ИНВЕСТИЦИОНЕН ПРОЕКТ „ГРАНД КАНЬОН – СОФИЯ”. Внася: министърът на икономиката 20. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОРАЗУМЕНИЕ МЕЖДУ ПРАВИТЕЛСТВОТО НА РЕПУБЛИКА БЪЛГАРИЯ И ПРАВИТЕЛСТВОТО НА КИТАЙСКАТА НАРОДНА РЕПУБЛИКА ЗА СЪТРУДНИЧЕСТВО В ОБЛАСТТА НА НАУКАТА И ТЕХНОЛОГИИТЕ. Внася: министърът на образованието и науката 21. ПРОЕКТ НА РЕШЕНИЕ ЗА ОДОБРЯВАНЕ ПРОЕКТ НА СПОГОДБА МЕЖДУ РЕПУБЛИКА БЪЛГАРИЯ И ИСЛЯМСКА РЕПУБЛИКА ПАКИСТАН ЗА ИЗБЯГВАНЕ НА ДВОЙНОТО ДАНЪЧНО ОБЛАГАНЕ И ПРЕДОТВРАТЯВАНЕ НА ОТКЛОНЕНИЕТО ОТ ОБЛАГАНЕ С ДАНЪЦИ НА ДОХОДИТЕ. Внася: министърът на финансите 22. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТ „ВЪНШНИ РАБОТИ/ТЪРГОВИЯ” НА ЕВРОПЕЙСКИЯ СЪЮЗ, ПРОВЕДЕНО НА 22 МАЙ 2018 Г. В БРЮКСЕЛ. Внася: министърът на икономиката 23. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА ПО ОБРАЗОВАНИЕ, МЛАДЕЖ, КУЛТУРА И СПОРТ НА ЕВРОПЕЙСКИЯ СЪЮЗ, ПРОВЕДЕНО НА 22 И 23 МАЙ 2018 Г. В БРЮКСЕЛ. Внася: министърът на образованието и науката 24. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В ЗАСЕДАНИЕТО НА СЪВЕТА НА ЕВРОПЕЙСКИЯ СЪЮЗ ПО КОНКУРЕНТОСПОСОБНОСТ (ВЪТРЕШЕН ПАЗАР, ИНДУСТРИЯ, НАУЧНИ ИЗСЛЕДВАНИЯ И КОСМИЧЕСКО ПРОСТРАНСТВО), ПРОВЕДЕНО НА 28 И 29 МАЙ 2018 Г. В БРЮКСЕЛ. Внася: министърът на икономиката 25. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В НЕФОРМАЛНАТА СРЕЩА НА МИНИСТРИТЕ НА ЕВРОПЕЙСКИЯ СЪЮЗ, ОТГОВАРЯЩИ ЗА СПОРТА, ПРОВЕДЕНА НА 31 МАЙ 2018 Г. В ПАРИЖ. Внася: министърът на младежта и спорта 26. ДОКЛАД ЗА ОДОБРЯВАНЕ НА РЕЗУЛТАТИТЕ ОТ УЧАСТИЕТО НА РЕПУБЛИКА БЪЛГАРИЯ В 3623-ОТО ЗАСЕДАНИЕ НА СЪВЕТА НА ЕВРОПЕЙСКИЯ СЪЮЗ ПО ТРАНСПОРТ, ТЕЛЕКОМУНИКАЦИИ И ЕНЕРГЕТИКА, ФОРМАТИ „ТРАНСПОРТ\" И „ТЕЛЕКОМУНИКАЦИИ”, ПРОВЕДЕНО НА 7 И 8 ЮНИ 2018 Г. В ЛЮКСЕМБУРГ. Внася: министърът на транспорта, информационните технологии и съобщенията 27. ПРОЕКТ НА РЕШЕНИЕ ЗА ПРИЕМАНЕ НА ПРЕДЛОЖЕНИЕ ОТ „БЪЛГАРИЯ ФЛУОРИД“ ЕООД - СОФИЯ, ЗА ПРЕКРАТЯВАНЕ ПО ВЗАИМНО СЪГЛАСИЕ НА ДОГОВОРА ЗА ПРЕДОСТАВЯНЕ НА КОНЦЕСИЯ ЗА ДОБИВ НА НЕМЕТАЛНИ ПОЛЕЗНИ ИЗКОПАЕМИ - ИНДУСТРИАЛНИ МИНЕРАЛИ - ФЛУОРИТОВА СУРОВИНА, ПОДЗЕМНИ БОГАТСТВА ПО ЧЛ. 2, АЛ. 1, Т. 2 ОТ ЗАКОНА ЗА ПОДЗЕМНИТЕ БОГАТСТВА ОТ НАХОДИЩЕ „ЛУКИНА ПАДИНА - УЧАСТЪК „ПТИЧИ ДОЛ-ВЕЛИН ДОЛ“, РАЗПОЛОЖЕНО В ЗЕМЛИЩАТА НА С. ЖЕЛЕЗНА И ГР. ЧИПРОВЦИ, ОБЩИНА ЧИПРОВЦИ, ОБЛАСТ МОНТАНА, СКЛЮЧЕН НА 16 ЮЛИ 2009 Г. МЕЖДУ МИНИСТЕРСКИЯ СЪВЕТ НА РЕПУБЛИКА БЪЛГАРИЯ, ПРЕДСТАВЛЯВАН ОТ МИНИСТЪРА НА ИКОНОМИКАТА И ЕНЕРГЕТИКАТА, И „Н И Н ТРЕЙДИНГ” ООД - ГР. КАРАРА, ИТАЛИАНСКАТА РЕПУБЛИКА. Внася: министърът на енергетиката 28. ПРОЕКТ НА РЕШЕНИЕ ЗА УДЪЛЖАВАНЕ СРОКА НА РАЗРЕШЕНИЕТО ЗА ТЪРСЕНЕ И ПРОУЧВАНЕ НА НЕФТ И ПРИРОДЕН ГАЗ - ПОДЗЕМНИ БОГАТСТВА ПО ЧЛ. 2, АЛ. 1, Т. 3 ОТ ЗАКОНА ЗА ПОДЗЕМНИТЕ БОГАТСТВА, В ПЛОЩТА „БЛОК 1-9 МИЗИЯ“, РАЗПОЛОЖЕНА НА ТЕРИТОРИЯТА НА ОБЛАСТ ВРАЦА. Внася: министърът на енергетиката 29. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ДОЛОМИТИ, ОТ НАХОДИЩЕ „ДЯДОВО-БИНДЕР”, РАЗПОЛОЖЕНО В ЗЕМЛИЩЕТО НА С. ДЯДОВО, ОБЩИНА НОВА ЗАГОРА, ОБЛАСТ СЛИВЕН. Внася: министърът на енергетиката 30. ПРОЕКТ НА РЕШЕНИЕ ЗА ДАВАНЕ НА РАЗРЕШЕНИЕ ЗА ПРЕХВЪРЛЯНЕ ИЗЦЯЛО НА ПРАВАТА И ЗАДЪЛЖЕНИЯТА ПО ПРЕДОСТАВЕНА КОНЦЕСИЯ ЗА ДОБИВ НА ПОДЗЕМНИ БОГАТСТВА - СТРОИТЕЛНИ МАТЕРИАЛИ - ВАРОВИЦИ, ОТ НАХОДИЩЕ „ЦАРЕВИ ЛИВАДИ – ИЗТОК“, РАЗПОЛОЖЕНО НА ТЕРИТОРИЯТА НА ОБЩИНА СУВОРОВО, ОБЛАСТ ВАРНА. Внася: министърът на енергетиката 31. ПРОЕКТ НА ПОСТАНОВЛЕНИЕ ЗА ПРИЕМАНЕ НА НАРЕДБА ЗА ВЪЗЛАГАНЕ ИЗВЪРШВАНЕТО НА ДЕЙНОСТИ, СВЪРЗАНИ С ПОДГОТОВКАТА ЗА ПРИВАТИЗАЦИЯ ИЛИ СЪС СЛЕДПРИВАТИЗАЦИОННИЯ КОНТРОЛ, ВКЛЮЧИТЕЛНО ПРОЦЕСУАЛНО ПРЕДСТАВИТЕЛСТВО. Внася: министърът на икономиката 32. ПРОЕКТ НА ПОСТАНОВЛЕНИЕ ЗА ИЗМЕНЕНИЕ И ДОПЪЛНЕНИЕ НА НАРЕДБАТА ЗА УСЛОВИЯТА И РЕДА ЗА ОСЪЩЕСТВЯВАНЕ НА ЗАКРИЛА НА ДЕЦА С ИЗЯВЕНИ ДАРБИ. Внасят: министърът на културата министърът на младежта и спорта министърът на образованието и науката министърът на труда и социалната политика", "date": "2018.06.26", "title": "Вижте какво решава правителството утре"}
{"url": "https://www.24chasa.bg/novini/article/6931981", "text": "Министър-председателят Бойко Борисов се срещна с европейския комисар по заетостта, социалните политики, уменията и мобилността Мариан Тийсен. Двамата разговаряха в рамките на конференция за Европейски алианс за възходяща конвергенция на заплатите. Това съобщиха от пресцентъра на Министерския съвет. Тийсен даде висока оценка на реализираните политики в областта на социалната политика по време на българското председателство на Съвета на ЕС. Тя отчете напредъка по досиетата в социалната сфера и по Директивата за командированите работници в Европейския съюз през последните шест месеца. Мариан Тийсен поздрави българския премиер за успешното усвояване на европейските фондове и подчерта, че България ще е една от малкото държави, които ще получат повече средства за Кохезионната политика през следващия програмен период. Според европейските ценности няма втора класа европейци, сближаването на заплатите е добро лекарство срещу страховете от социален дъмпинг и страховете от изтичане на мозъци. Това каза еврокомисарят за заетостта, социалните въпроси, професионалната квалификация и трудовата мобилност Мариане Тийсен на форума, предаде БТА. Ако разликите във възнагражденията са твърде големи, ако хората не виждат напредък, това подкопава легитимността на европейския проект, допълни Тийсен. Тя посочи, че ако през 2016 година реалните възнаграждения в България са три пъти по-ниски от реалните възнаграждения в Люксембург, то десет години по-рано разликата е била шест пъти. По думите й първата цел на страните от Източна и Централна Европа трябва да е да достигнат възнаграждения, близки до тези в страни като Испания. Тийсен смята, че сближаването през последните години се ускорява , като заплатите в Източна Европа и прибалтийските страни растат с по-бързи темпове от останалите. Според еврокомисаря постигнатите успехи на българското европредседателство по директивата за командироване, по подготовката на директивата за съвместяване на личния и професионалния живот, както и по други досиета ще доведат до допълнителен растеж на възнагражденията. Еврокомисарят Мариане Тийсен смята, че трябва да се направи повече по отношение на минималните заплати, които целят намаляване на работещите бедни. Според нея е необходимо да има анализ как се определят минималните заплати, какви възрастови групи са обхванати и какво може да се подобри при определянето им. Тийсен смята, че по отношение на социалния диалог и колективното трудово договаряне също има какво да се направи. Тя заяви, че Европейската комисия приветства този дебат, защото той е част от ценностите на Европейския стълб за социални права. Сближаването на заплатите издава послание не само за просперитет, но и за равенство и справедливост, допълни еврокомисарят. Премиерът Бойко Борисов разкритикува Съвета по икономически и финансови въпроси, известен като Съвет ЕКОФИН за постоянното променяне на правилата, по които се кандидатства в чакалнята на Еврозоната. По време на конференция на Алианса за сближаване на заплатите в Европа, която се провежда в столичния хотел \"Рамада\", той посочи, че основното правило, по което е атакувана България, е за наличието на Валутен борд. По думите му обаче България е доказала, че 22 години може да работи успешно в условията на Валутен борд. \"Имаме стабилен фискален резерв, който пазим, огромен златен резерв, който пазим и 22 години живеем в курс 1 към 2. Какво не ви харесва?\", попита Борисов. Премиерът изтъкна, че България поддържа траен брутен вътрешен продукт от близо 4 процента и под 6 процента е безработицата. Външният дълг на страната е намален на 25 процента. \"Къде е рискът за чакалнята за Еврозоната за България. Няма - нула риск. Егоизъм има, да\", добави Борисов. Той предупреди, че начинът, по който се работи в момента, ще \"счупи\" Европа. Бойко Борисов заяви, че външният министър Екатерина Захариева го е уведомила как върви Съветът на външните министри на ЕС и попита какво повече може да направи Македония от това да си смени името, за да стане кандидат за преговори. Доводът, че догодина ще има евроизбори не е никак убедителен за Борисов. \"Кога ще е моментът?\", попита Борисов. Освен това той смята, че наказателните процедури срещу Полша и Унгария няма да доведат до добро. Премиерът смята, че прекомерното увеличение на разходите за въоръжение е ненужно, защото тези средства трябва да се инвестират в инфраструктура. \"Знаете ли колко трилиона ще отидат за въоръжение, което няма нищо общо с това, което синдикатите и ние всички искаме\", заяви Борисов. Той подчерта, че в България там, където са построени магистрали, вече са заработили много заводи. Борисов добави, че единното европейско семейство е разделено на лагери. Според него е възмутително да се говори кой към коя група клони. Той припомни, че на срещата в Брюксел по темата за мигрантите не е постигнат резултат, защото постоянно едно и също се повтаряло от години. Той подчерта, че трябва едновременно да се задействат всички мерки, за да могат да доведат до нужния резултат.", "date": "2018.06.26", "title": "Тийсен: Първата цел на Източна Европа е да се достигнат заплати, близки до испанските"}
{"url": "https://www.24chasa.bg/novini/article/6931990", "text": "Председателят на Комисията по вътрешна сигурност и обществен ред Цветан Цветанов заминава на двудневно работно посещение в Лондон. Там той ще участва в кръгла маса на Европейската лидерска мрежа, посветена на сигурността на Западните Балкани. Участниците във форума ще дискутират какво е състоянието на сигурността и икономиката в региона след срещата на върха между ЕС и Западните Балкани в София. Събитието ще се проведе в сградата на парламента на Обединеното Кралство, като негов домакин е Камарата на лордовете. В рамките на форума Цветан Цветанов ще говори за бъдещето на сигурността в региона на Западните Балкани. Ключови изказвания по време на събитието ще имат бившият министър на отбраната на Албания Фатмир Медиу, директорът на Европейската лидерска мрежа сър Адам Томсън и министърът по европейските въпроси на Великобритания сър Алан Дънкан. По време на работното си посещение в Лондон, Цветан Цветанов ще проведе и серия от срещи с представители на правоохранителни институции.", "date": "2018.06.26", "title": "Цветанов ще участва в кръгла маса за сигурността на Западните Балкани в Лондон"}
{"url": "https://www.24chasa.bg/novini/article/6931992", "text": "От днес до 8 юли 47 600 учители от цялата страна ще оценяват пригодността на проектите на учебници и учебни комплекти за трети клас, на учебници за седми и девети клас, на учебни комплекти по чужд език по нива от Общата европейска езикова рамка, както и на учебници по испански и италиански език за пети клас. Това съобщи пресцентърът на Министерството на образованието и науката. Предложените проекти за учебници за трети клас са 60, за седми - 92, а за девети клас - 79. Издателствата са внесли за оценка още 44 проекта на учебници по чужд език по нива А1 и B1 и четири за пети клас. Учителите, които преподават по съответните предмети, трябва да оценят пригодността им за прилагане в клас, като поставят оценка \"Приложим\" или \"Неприложим\". Оценяването се извършва във всяко училище, а до 9 юли преподавателите трябва да предадат на директорите картите за оценяване. Резултатите трябва да бъдат обобщени на училищно ниво и да бъдат предоставени на регионалните управления на образованието. В средата на юли общите оценки за пригодност от цялата страна ще бъдат обявени пред вносителите на проектите. Учебниците и учебните комплекти, които са получили обща оценка \"Приложим в практиката\", ще бъдат одобрени от МОН и техният списък ще бъде публикуван в рубриката \"Учебници\", на официалната страница - www.mon.bg. През следващата учебна година учениците от трети, пети и седми клас ще учат по одобрените учебници/учебни комплекти, които техните учители са избрали и са съгласували с обществения съвет на училището. Те ще им бъдат предоставени за безвъзмездно ползване. Учебниците за учениците от девети клас и учебните комплекти по чужд език ще се избират от преподавателите по съответните предмети.", "date": "2018.06.26", "title": "47 600 учители ще оценяват проекти на учебници за трети, пети, седми и девети клас"}
{"url": "https://www.24chasa.bg/novini/article/6932002", "text": "Холандският министър-председател Марк Рюте нарече    \"плесница в лицето на свободната преса и холандската демокрация\", предаде БТА.  Той каза, че много неща остават неясни за това кой стои зад атаката, но заяви, че \"полицията прави всичко по силите си, за да залови извършителя или извършителите\". Засега няма данни да става въпрос за екстремизъм при нападението срещу \"Телеграф\", който е известен с репортажите си за престъпността. Това не е единствената атака срещу холандски вестник в последно време, отбелязва ДПА. Друго нападение срещу седмичник неотдавна беше приписано на престъпна група, въпреки че няма доказателства за връзка между двата случая.", "date": "2018.06.26", "title": "Рюте за нападението срещу всекидневник: Плесница в лицето на свободната преса"}
{"url": "https://www.24chasa.bg/novini/article/6932005", "text": "Световната банка ще предостави аналитични услуги, подпомагащи подготовката и изпълнението на плановете за управление на речните басейни и на риска от наводнения в България. Договор за предоставяне на аналитично-консултантски услуги срещу заплащане беше подписан днес от министъра на околната среда и водите Нено Димов и Тони Томпсън, постоянен представител на Световната банка (СБ) за България, Чехия и Словакия. Това съобщиха от пресцентъра на Министерството на околната среда и водите. Според договора Световната банка ще предостави подкрепа в подготовката на Плановете за управление на речните басейни (ПУРБ) и на Плановете за управление на риска от наводнения (ПУРН) в съответствие с изискванията на Рамковата директива за водите (РДВ) и Директивата относно оценката и управлението на риска от наводнения (ДОУРН) на ЕС. Работата ще протече в два етапа: първият е събиране, анализ и актуализация на съществуващите данни и планове, вторият – подкрепа на МОСВ за последващи действия. СБ ще съдейства при оценяването на текущото състояние на повърхностните и подпочвените води в Дунавски, Черноморски, Източнобеломорски и Западнобеломорски райони за басейново управление на водите в България. Плановете за управление на речните басейни ще включват програма от мерки за подобряване на състоянието на водните обекти, които да доведат до съответствие с приложимите изисквания на европейското и националното екологично законодателство. Банката също така ще подкрепи МОСВ в подготовката на планове за управление на риска от наводнения, които ще определят рисковите области и ще идентифицират мерки за защита срещу вредното въздействие на водите. Споразумението трябва да бъде ратифицирано от парламента. „Опазването на околната среда и природните богатства на България е основна цел в ключовия документ на банката, а именно Рамката за партньорство с България“, заяви при подписването Тони Томпсън. „Радваме се, че можем да подкрепим правителството на България чрез предоставяне на знания от цял свят, както и чрез идеи за управление на природните ресурси по устойчив начин, който да е от полза на всички българи“, каза още постоянният представител на СБ за България.", "date": "2018.06.26", "title": "Министър Димов подписа договор със  Световната банка за управлението на реките"}
{"url": "https://www.24chasa.bg/novini/article/6932008", "text": "Двама българи бяха задържани от сръбската служба за борба с организираната престъпност за опит за контрабанда на два килограма хероин през сръбско-хърватската граница, предаде Танюг, цитирана от БТА.  Сръбската полиция съобщи, че наркотикът бил открит на граничен пункт Батровци в автомобил мерцедес. Хероинът бил опакован в пет пакета, скрити под бронята. На двамата българи, идентифицирани с инициали И.Л.Г. /1980/ и С.Д.С. /1973/, е определена мярка за задържане до 48 часа, преди да бъдат изправени пред прокурор.", "date": "2018.06.26", "title": "Българи с два килограма хероин бяха задържани на сръбско-хърватската граница"}
{"url": "https://www.24chasa.bg/novini/article/6932014", "text": "Вицепремиерът и министър на външните работи Екатерина Захариева подари 28 чана от Балкана на австрийския държавен министър за Европейския съюз, изкуствата, културата и медиите Гернот Блюмел по повод поемането на ротационното председателство на Съвета на ЕС от Австрия, съобщиха от МВнР. Българският вицепремиер връчи символичния дар днес в Люксембург, където председателстваше заседанията на Съвет \"Общи въпроси\" и Съвет \"Общи въпроси\" (член 50). \"Чановете са различни по размер и издават различен звук, също както и страните членки, но заедно имат силен глас, който се чува надалеч\", обясни Захариева на австрийския министър. \"Това е Европейският съюз, запази го обединен и силен\", допълни тя. Първият ни дипломат пожела на Гернот Блюмел успех в ръководенето на Съвет \"Общи въпроси\" през следващите шест месеца и го увери, че България винаги ще бъде насреща и готова да помогне.", "date": "2018.06.26", "title": "Захариева подари на Гернот Блюмел 28 чана по повод австрийското европредседателство"}
{"url": "https://www.24chasa.bg/novini/article/6932010", "text": "Българин, шофьор на Uber, е бил убит в неделя сутринта близо до курортното градче Дестин, Флорида, предаде  Тялото на 29-годишният Филип Кирилов е намерено в колата му около 6:30 сутринта на Santa Rosa Boulevard Локалуза айлънд, между Дестин и Форт Уолтън Бийч. Властите смятат, че убийството е станало между 4 и 6 часа. Мъжът е бил прострелян, вероятно от пътник в колата. От шерифския офис разпространиха кадър на заподозрян от охранителна камера и молят всеки с информация да им се обади. Местните следователи издирват потенциални извършители, които са били тогава на магистрала 98 между Дестин и Форт Уолтън Бийч.  \"Моля оглеждайте се и сигнализирайте за всички подозрителни действия, забелязани между 3:00 и 6:30 часа, призовават от полицията и подчертават, че мотивът за убийството не е ясен все още. ", "date": "2018.06.26", "title": "Убиха българин във Флорида, бил шофьор на Uber (Обновена)"}
{"url": "https://www.24chasa.bg/novini/article/6931998", "text": "Бизнесменът Тихомир Миков-Перуката, братята Борис и Тодор Ерменкови и още няколко души са арестувани във вторник в Ботевград по разследването на престъпната дейност на Владимир Пелов, научи \"24 часа\". Акцията е проведена докато в парламента се дебатира по вота на недоверие към правителството по темата \"Сигурност\". \"Има полицейска операция в Ботевград, но не е приключила\", лаконични са от МВР. Тихомир Миков-Перуката е задържан и откаран в казиното, което е негова собственост. Обискирани са и няколко негови апартамента. Той е близък с Владимир Пелов, а преди години е бил и негов работодател. Миков има и земеделско стопанство, където Пелов е работил след първото си излизане от затвора през 2010 г. Братята Борис и Тодор Ерменкови са в приятелския кръг на Пелов и на сина му. През 2015 г. ги арестуваха за убийството на мъж от града, но на съд отиде само баща им Димитър. Тихомир Перуката е поддържал близки контакти с Пелов, докато рецидивистът беше под домашен арест в периода 2013 - 2016 г. Тогава в града бяха убити няколко души, а един изчезна безследно. Жертвите са Петър Василев-Пинко, който е сводник, както и братята Цветан и Марко Петрови, които бяха ликвидирани през март 2016 г. близо до казиното на Перуката. След това Владимир Пелов беше арестуван и обвинен за покушенията. През 2015 г. изчезна безследно младеж от ромски произход, на когото са прехвърляни фирми със задължения от Тихомир Перуката. Той беше един от първите разпитани след бягството на Владимир Пелов от затвора. Разследването на случая продължава с издирването на другия беглец Радослав Колев, както и с работа по неразкритите убийства в Ботевград, десетки случаи на рекет, палежи и побои от последните години. Синът на Владимир Пелов, който е на свобода е имал намерение да пътува при сестра си Вероника в Малта, научи още \"24 часа\". Двамата погребаха баща си преди 2 седмици в село Гурково. Беглецът от затвора беше убит от Марио Панчев при престрелка в центъра на Ботевград, два месеца след бягството му от затвора.", "date": "2018.06.26", "title": "Арестуваха бизнесмен от Ботевград по разследването за Пелов (Обновена)"}
{"url": "https://www.24chasa.bg/novini/article/6932021", "text": "Агенциите на ООН, отговарящи за миграцията и бежанците, ще представят на Европейския съюз план за \"регионални платформи за настаняване\" на мигранти в района на Средиземноморието, съобщи Ройтерс. Планът, изглежда, разполага с широка подкрепа в ЕС, в който има остри разногласия за имиграционната политика. Страните членки обаче тепърва ще трябва да доуточняват детайлите, предаде БТА. Идеята на \"регионалните платформи за настаняване\", където ЕС ще може да отвежда хората, спасени от плавателни съдове, прекосяващи Средиземно море, е там да се разглеждат молбите им за убежище и да бъдат държани там кандидатите с отхвърлени молби, докато бъдат репатрирани. Отделните европейски страни изказаха различни виждания относно това какво могат да представляват тези центрове. Франция казва, че може да са на територията на Италия, която пък иска те да са в Африка. Подобен план за \"горещи точки в Африка\", предложен преди две години от един от най-твърдолинейните антиимигрантски настроени лидери, унгарският премиер Виктор Орбан, бе силно разкритикуван, че вероятно нарушавал правата на мигрантите. Инициативата все още съдържа потенциални юридически спънки и предизвикателства в областта на сигурността и човешките права. Но европейски лидери сега искат двете агенции на ООН - Международната организация за миграция и Върховният комисариат на ООН за бежанците - да направят предложение и да ръководят в бъдеще тези обекти с евросредства.", "date": "2018.06.26", "title": "ООН ще представи на ЕС план за мигрантски центрове в Средиземноморието"}
{"url": "https://www.24chasa.bg/novini/article/6931678", "text": "Ако продължавате така, ще счупите Европа на две, това хубаво нещо ЕС ще го развалите. Това предупреждение отправи премиерът Бойко Борисов в реч пред конференция на европейските синдикати в София. Като примери за егоизма на западните държави той посочи промяната на условията пред България за влизане в еврозоната, наказателните процедури към Полша и Унгария, поставянето на нови условия пред Македония за започването на преговори за членство в ЕС.", "date": "2018.06.26", "title": "Борисов към западните държави: С вашия егоизъм ще счупите Европа"}
{"url": "https://www.24chasa.bg/novini/article/6931677", "text": "Лидерът на Малта каза, че островната държава работи за решаването на случая със спасителния кораб \"Лайфайн\", блокиран в международни води с 234 мигранти на борда, предаде Асошиейтед прес, цитирана от БТА.  В днешно изявление министър-председателят Джоузеф Мускат каза, че Малта се стреми \"да предотврати ескалация на хуманитарната криза\" като сподели отговорността с други държави от ЕС. В изявлението не се казва дали Малта ще позволи на кораба да акостира в нейно пристанище, но се посочва, че страната възнамерява да разследва капитана на \"Лайфлайн\", който е нает от едноименната германска НПО, защото не се е съобразил с указанията за действие. Корабът е блокиран от няколко дни, след като италианският вътрешен министър популист Матео Салвини отказа да позволи достъп до пристанище на Апенините. Случаят е сходен с този на кораба \"Акуариус\", на който беше отказан достъп в Италия и Малта и накрая беше приет от Испания.", "date": "2018.06.26", "title": "Спасителният кораб \"Лайфлайн\" все още е\nблокиран в международни води"}
{"url": "https://www.24chasa.bg/novini/article/6931695", "text": "Бившата ръководителка на румънската Дирекция за разследване на престъпленията на организираната престъпност и тероризма (ДРПОПТ) Алина Бика бе осъдена днес окончателно на четири години затвор ефективно по дело, в което бе обвинена в облагодетелстване на закононарушител, предаде агенция Аджерпрес, цитирана от БТА. По същото дело бившият министър на икономиката Адриан Видяну бе оправдан от съдиите във Върховния касационен съд. Алина Бика бе осъдена на първа инстанция през ноември 2016 г. за облагодетелстване на бизнесмена Овидиу Тендер. Според обвинението Бика е оказала натиск върху подчинените си прокурори, за да може Тендер да получи условна присъда по конкретно дело. Междувременно Алина Бика избяга в Коста Рика и поиска политическо убежище там. Съдиите оправдаха днес Алина Бика по друго дело, по което бе осъдена на три години и шест месеца ефективно. Обвинението бе за вземане на подкуп от бизнесмена Хория Симу.", "date": "2018.06.26", "title": "4 години затвор дадоха на бивша шефка на прокуратурата в Румъния"}
{"url": "https://www.24chasa.bg/novini/article/6931699", "text": "Хасковският районен съд постанови 6 месеца лишаване от свобода условно с тригодишен изпитателен срок на Орлин Георгиев, началник група в сектор “Криминална полиция” в Хасково, предаде  Той беше осъден за шофиране в нетрезво състояние през ноември миналата година, когато изследването е показало наличие на 3.92 промила в кръвта. Георгиев е лишен от право да управлява МПС за срок от година и 9 месеца. Присъдата може да бъде обжалвана в 15-дневен срок пред Хасковския окръжен съд.", "date": "2018.06.26", "title": "Полицай от Хасково, шофирал пиян, е осъден на 6 месеца затвор"}
{"url": "https://www.24chasa.bg/novini/article/6931704", "text": "Македонският премиер Зоран Заев е изпратил писмо до колегите си от Европейския съюз с призив да подкрепят започването на преговори за членство на Македония в съюза, което страната отдавна е заслужила, предаде агенция МИА, цитирана от БТА. В писмото Заев уведомява премиерите на страните от ЕС за подписания договор с Гърция за решаване на спора за името и за двустранно стратегическо партньорство, посочвайки, че досега спорът за името препречваше пътя на Македония към ЕС. \"За да се осигури изпълнение на договора и потенциалните придобивки от него за двете страни, за региона на Югоизточна Европа и за Европа като цяло, от огромно значение е политическата подкрепа на страните членки на ЕС, за да потвърдят с конкретни мерки стратегическата визия за европейско бъдеще на моята страна и на целия регион\", изтъква в писмото Зоран Заев, който апелира на предстоящия Европейски съвет премиерите да подкрепят решението за започване на преговори за членство на Македония в ЕС. Той посочва, че такова решение ще представлява признание за видимите резултати от процеса на реформи в Македония и ще бъде допълнителен импулс за продължаването на реформите.", "date": "2018.06.26", "title": "Заев пратил писмо до страните в ЕС за започване на преговори за членство"}
{"url": "https://www.24chasa.bg/novini/article/6931718", "text": "45-годишен мъж даде пред Окръжния съд в Добрич доброволно съгласие да бъде предаден на германските власти, за да изтърпи влязла в сила ефективна присъда. В Германия българският гражданин А.С. е бил осъден на 1 година и 10 месеца „лишаване от свобода“, след като е бил признат за виновен в склоняване към проституция, трафик на хора и нанасяне на телесна повреда. Присъдата е била постановена на 10 април 2014 г. от Областен съд - Берлин. На 14 май т.г. компетентните германски власти са обявили мъжа за международно издирване с Европейска заповед за арест. От получените в Окръжния съд документи става ясно, че той трябва да изтърпи остатъка от наложеното му наказание, след като от него се приспадат 220 дни, времето през което е бил в ареста с мярка за неотклонение \"Задържане под стража\". Задържаният декларира пред съда, че не се отказва от принципа на особеността, според който германските власти могат да го преследват само за престъпленията, посочени в Европейската заповед за арест, но не и за друго деяние. След като 45-годишният мъж заяви, че дава доброволно съгласие да бъде предаден на германските власти, съдът разясни, че в тридневен срок той има право да се откаже от изразеното заявление. След изтичане на този срок Добричкият окръжен съд ще се произнесе по същество по делото за предаване на българския гражданин.", "date": "2018.06.26", "title": "Българин се съгласи да бъде предаден в Германия за изтърпяване на ефективна присъда"}
{"url": "https://www.24chasa.bg/novini/article/6931713", "text": "Газпром възобнови полагането на втората линия от газопровода Турски поток, се казва в съобщение на оператора на проекта, цитирано от ТАСС, цитирана от БТА.  Строителният кораб \"Пайъниъринг спирит\" (Pioneering Spirit) днес възобнови полагането на тръбите по втората линия на съоръжението по посока селището Къйъкей в Турция. След навлизането си в Черно море на 20 юни \"Пайъниъринг спирит\" завърши подготвителните работи, включително спускането на строителната сонда и проверка на оборудването. През април 2018 година приключи полагането на първия участък от морската част на газопровода Турски поток Общо са положени 1161 км тръби, което представлява 62 процента от общата дължина на газопровода. Руската Газпром и турската Боташ (Botas) имат споразумение за основните условия и параметри за изграждане на този участък. То позволява преминаване към практически стъпки за осъществяването на проекта. Със строителството на сухопътния участък ще се заеме съвместната проектна компания ТюркАкъм газ Ташъма (TurkAkim Gaz Tasima A. S.), която ще бъде създадена на паритетна основа. По-рано заместник-председателят на Газпром Александър Медведев заяви, че скоро окончателно ще бъде определен маршрутът на втората линия от газопровода за снабдяване с газ на страните от Южна и Югоизточна Европа. По думите му сега се обсъждат два основни варианта в съответствие с процедурите на Европейската комисия и Европейския съюз. Като потенциални пазари той посочи Гърция, Италия, България, Сърбия и Унгария. Газпром започна изграждането на морския участък на Турски поток през май 2017 година. Морският участък на Турски поток ще минава по дъното на Черно море до турския бряг. Дължината му е 930 километра. По-нататък ще бъде продължена сухопътна транзитна линия до границата с Гърция, чиято дължина ще бъде 180 километра. Първата линия е предназначена за турския пазар, а втората - за снабдяване с газ на страните от Южна и Югоизточна Европа, като всяка ще бъде с капацитет 15,75 млрд куб. метра газ годишно. Първите доставки на газ са планирани в края на 2019 година", "date": "2018.06.26", "title": "Газпром възобнови полагането на втората линия от Турски поток"}
{"url": "https://www.24chasa.bg/novini/article/6931737", "text": "По разпореждане на премиера Бойко Борисов министърът на вътрешните работи Валентин Радев пътува за град Ямбол. С него е и директорът на Главната дирекция \"Пожарна безопасност и защита на населението\" главен комисар Николай Николов. Това съобщиха от пресцентъра на МВР. Поводът е очакваното усложняване на метеорологичната обстановка в страната и преглед на предприетите превантивни действия за превенция и реакция. Очаква се след 18 часа да бъде даден брифинг в сградата на ОДМВР-Ямбол.", "date": "2018.06.26", "title": "Министър Валентин Радев пътува за Ямбол заради очакваното лошо време"}
{"url": "https://www.24chasa.bg/novini/article/6931736", "text": "Три стада са засегнати от чумата по дребните преживни животни - това са ферми в с.Воден, община Бояново, област Ямбол, обявиха на извънредна пресконференция днес от Българската агенция по безопасност на храните. Заболяването се регистрира за първи път у нас и на територията на ЕС. Ограничителните мерки, въведени от БАБХ, са забрана за движение на живи животни и продукти от засегнатите територии. Очаква се решение на ЕК като законодателен акт, с който да се унифицират мерките, уточни Алексадндра Митева, директор \"Здравеопазване и хуманно отношение към животните\" в БАБХ. Само директен контакт със заразени секрети е начинът на заразата. Обикновено се получава при нелегален превоз на животни от Турция, посочи Митева. Преките и косвени загуби за бизнеса в региона на Ямбол по думите й са големи. До момента са избити над 1300 животни, предава БТА. Д-р Любомир Кулински, зам.-изпълнителен директор на БАБХ, заяви, че няма опасност от пренасяне на заразата върху хора. Относно безопасността на храните - всичкото мляко и месо, добивани в област Ямбол се преработват на територията на област Ямбол и се маркира с различен печат, така че да се гарантира, че то няма да излезе извън обсега на областта, обясни той. В момента работим срещу ограничаване на икономическите щети и опазване на имиджа на страната като коректен партньор, каза изпълнителният директор на Българската агенция по безопасност на храните д-р Дамян Илиев. Засега няма регистрирани случаи на африканска чума по свинете в Добричка област, но разпространението на заразата през последните десетина дни вече е на около 160 км от българо-румънската граница. Това е обезпокоително близко разстояние, коментира д-р Чобанов. Първоначално заразата е възникнала във ферма в Тулча и в последствие са засегнати и диви свине в региона. Така в района общо 92 са фермите с регистрирани случаи на заболяването. То се наблюдава от около 2 години и спирането на разпространението му е много трудно - има го още в Чехия, Полша, Германия. Рискът със заболели диви прасета е голям. Има опасност заразата да се разпространи по време на летния сезон чрез туристите от Молдова и Русия, които могат да внесат храни, инфектирани с вируса, предупреди д-р Чобанов. Заповед на изпълнителния директор на БАБХ гласи - всички храни, съдържащи свинско месо, да бъдат конфискувани при преминаване на границата и унищожени на екарисаж. По отношение на лова се извършва обучение и превантивни мерки, включително и със специални приложения на телефоните, с които да получаваме бърза информация за умрели животни, посочи д-р Илиев. Той увери, че заболяването африканска чума по свинете също не е опасно за хората, които не могат да се заразят. Опасността е само от икономическа гледна точка, подчертаха от БАБХ. От началото на 2018 г. са констатирани общо 11 огнища - големи индустриални ферми и ловни стопанства, с птичи грип, а убитите вече птици са над 1 милион, съобщиха от БАБХ. За разлика от чумата това заболяване е зооноза и затова е опасно за хората. Проявата на клиничните признаци са - бърза смърт при птиците и грипоподобна симптоматика при хората. Най-силно изложени на вируса са хората, които работят във фермите, те са и преносители. По-голяма опасност за хората има при ситуация на грип в страната, яйцата на птиците не са опасни и не биха могли да аразят човек, каза д-р Дамян Илиев. Заразата се ограничава чрез изолиране на огнищата, стриктен лабораторен контрол и унищожаване на заразените животни, уточни той.", "date": "2018.06.26", "title": "Спират вноса на храни със свинско за лична употреба"}
{"url": "https://www.24chasa.bg/novini/article/6931743", "text": "Над 15,3 млн. лв. ще бъдат инвестирани в мерки за подпомагане на ефективността и управлението на отрасъл ВиК в страната, обхващащ отговорните институции за провеждане на политиката за водоснабдяване и канализация и операторите, предоставящи услугата по места. Това съобщи заместник-министърът на регионалното развитие и благоустройството Малина Крумова, която представи проекта „Подпомагане на ефективността, управлението и институционалния капацитет в отрасъл ВиК” на информационно събитие днес. Проектът на МРРБ се финансира по Оперативна програма „Околната среда 2014-2020 г. и е с продължителност от 54 месеца – до 16.09.2020 г. Целта е да развие и надгради капацитета на отговорните институции в отрасъла за постигане на ефективност и добро управление на водната инфраструктура и предоставяне на качествени услуги. Това съобщиха от пресцентъра на МРРБ. „Реформата във ВиК отрасъла започна през 2009 г. с промени в институционалното управление и собствеността. Факт е че 9 години по-късно все още говорим за нейното провеждане, което показва, че имаме още доста работа, която трябва да свършим“, коментира зам.-министър Крумова. Според нея една от основните задачи е с проекта да се повиши информираността и нивото на чувствителност на обществото за съществените аспекти на изграждането и поддръжката на инфраструктурата и предоставянето на ВиК услуги, както и да повиши капацитета на различните професионални сектори и на работещите в системата на ВиК. „Това е чувствителен и социален сектор, защото от една страна доставката на питейната вода е основно човешко право, движеща икономиката сила, но от друга страна става дума за ресурсоемка дейност, изискваща значителни финансови средства за развитие, поддържане и модернизиране на инфраструктурата и изграждане на капацитет сред работещите“, каза още Крумова. Според нея реформата ще завърши тогава, когато постигнем качествени услуги по водоснабдяване, отвеждане и пречистване на отпадъчните води за всички при социално поносима цена, която обаче гарантира икономически рентабилни и самоиздържащи се оператори. За целта информираността и участието на обществото е ключово. Иванка Виденова, директор на дирекция \"Водоснабдяване и канализация\" в МРРБ, коментира, че проектът цели да се създаде адекватен институционален, експертен и нормативен капацитет в институциите, които управляват отрасъл ВиК, за да се реализират ефективни инвестиции в огромната ВиК инфраструктура в страната, както и да се модернизира управлението на един от най-тежките и комплексни отрасли. В рамките на проекта е сключено Споразумение за консултантски услуги със Световна банка, която е изготвила 10 доклада за развитие на отрасъла чрез оптимизиране на управлението и подобряване на качеството на предоставяните услуги. Сред тях са доклад за състоянието и модернизацията на ВиК отрасъла у нас, изпълнението на реформата в него, сравнителен анализ за качеството на предоставяните услуги, доклад за финансиране, експлоатация, поддръжка и мониторинг на индивидуални пречиствателни станции и изпълнение на насоките за оптимизиране на разходите за привеждане в съответствие. С помощта на Световната банка е разработена и Стратегия за финансиране на отрасъла и подходящи финансови механизми за намаляване на въздействието върху цените. Разглежда си въздействието на реформите в отрасъла върху нивото на разполагаемия доход на потребителите и др. Ивайло Колев, старши ВиК специалист от Световната банка, който представи докладите, обясни, че България няма проблем с водоснабдяването на населените места, но имаме проблеми с изпълнението на сроковете по европейските директиви за изграждане на системи за отвеждане и пречистване на отпадъчните води. По тази причина в рамките на проекта банката разглежда варианта за насърчаване прилагането на ефективни индивидуални решения за пречистване в малки и отдалечени населени места, което би спестило средства от реализацията на големи и скъпи проекти. По проекта ще бъде създадена и Електронна информационна система за ВиК услугите и регистър на ВиК операторите и асоциациите по ВиК и информационната система на водностопанските системи и съоръжения. В тях ще има данни за регионалните генерални планове, инвестиционните проекти и прединвестиционни проучвания. Ще се публикуват и данни за нивото на покритие с ВиК услуги и издадените разрешителни, данни за ВиК системите, бизнес плановете, състава и организационна структура на ВиК операторите. В регистъра за пръв път ще има и публична информация за вида на съоръженията, местоположението и собствеността им, предоставени права за стопанисване, поддържане и експлоатация, технически параметри и др. По проекта са предвидени и обучения, работни посещения за обмяна на опит и добри инженерни практики за 170 човека, семинари, пилотни проекти и демонстрации. Ще бъдат проведени инженерни практики за обезвреждане и оползотворяване на утайките, получени при пречистването на градски отпадъчни води и за намаляване на загубите на вода във водоснабдителните системи. В рамките на проекта правно-консултантска подкрепа за предложения за промени в нормативни актове, становища, анализи и др. получават Асоциациите по ВиК във Велико Търново, Габрово, Търговище, Софийска област, Кюстендил, Монтана, Плевен, Пазарджик, Ловеч, Хасково, Благоевград и Разград. Пред журналисти зам.-министър Малина Крумова коментира, че е проведен технически експертен съвет, на който са обсъждани вариантите за проект, по който да се възложи ремонта на яз. „Бели Искър“. Решението на съвета е да се възложи следваща фаза на проектиране на технически проект, който предвижда ремонт на стената с масивно бетоново укрепване по цялата й височина. Предстои да се възложи обществена поръчка за избор на изпълнител, след изготвянето на техническо задание. Според зам.-министър Крумова е реалистично строително-ремонтните дейности да започнат догодина, съобразено с предвидените по закон процедури, предшестващи работата на терен.", "date": "2018.06.26", "title": "Зам.-министър Крумова: Над 15 млн. лв. ще се вложат във ВиК структурата в страната"}
{"url": "https://www.24chasa.bg/novini/article/6931749", "text": "Улица в Добрич ще носи името „46-и пехотен Добрички полк“, а площад ще бъде именуван Борис Георгиев-Моката - реши Общинският съвет наДобрич. Улицата се намира в ЖК „Дружба”. Площадното пространство пред средно училище „Св. Св. Кирил и Методий“, което е обособено между няколко улици ще се казва „Борис Георгиев–Моката“. Общинският съветник Тихомир Маринов уточни, че за площада Комисията първоначално се е спряла на името на Ивайло Петров, но не са успели да се свържат с неговите роднини и са се насочили към това площадът да носи името на великия български боксьор. Първият български олимпийски медалист е учил в бившата Мъжка гимназия, която сега е училище „Св. Св. Кирил и Методий”.", "date": "2018.06.26", "title": "Кръстиха площад в Добрич на олимпийския медалист Борис Георгиев-Моката"}
{"url": "https://www.24chasa.bg/novini/article/6931744", "text": " Сигналът за инцидента е получен в 14.47 часа, съобщи за БТА говорителят на ОД на МВР-Благоевград Йорданка Шаркова. Микробус \"Форд транзит\" е навлязъл в лентата за насрещно движение и се е блъснал в автобус. В автобуса са пострадали леко трима души, а други двама от микробуса са с по-тежки наранявания. Състоянието им ще се уточни допълнително. Пътят в района на катастрофата е затворен, движението е пренасочено през село Елешница.", "date": "2018.06.26", "title": "Двама от пострадалите при катастрофата край Добринище са с тежки наранявания"}
{"url": "https://www.24chasa.bg/novini/article/6931753", "text": "Обръщение към правителството отправиха група общественици относно избора на ново име на Македония. Ето и цялото съобщение:  ОБРЪЩЕНИЕ До Г-жа Цвета Караянчева Председател на 44-то Народно Събрание, Г-н Румен Радев Президент на Република България, Г-н Бойко Борисов Министър – председател на Република България, Г-жа Екатерина Захариева Министър на Външните работи на Република България И Българските медии Уважаеми госпожи и господа Народни представители, Уважаеми госпожи и господа министри, Уважаеми госпожи и господа представители на медиите, Изборът на ново име на съседната балканска страна засяга пряко националните интереси на България и в тази връзка страната ни трябва да участва в избора на ново име. За това се застъпва група интелектуалци, която напомня за стотиците хиляди българи, загинали в името на македонската кауза. Те ни предоставиха подписка – декларация с настояване за избор на ново име на бившата югославска република, което да е коректно спрямо историческите обстоятелства и географските дадености. Подписката е подписана от: Ангел Симеонов, Проф. Валери Стефанов, Проф. Иван Маразов, Иван Гранитски, Боян Ангелов, Акад. Константин Косев, Акад. Васил Гюзелев, Акад. Антон Дончев, Емил Стойчев, Акад. Крум Дамянов, Проф Андрей Пантев, Димитър Томов, Акад. Иван Радев, Акад. Стефан Воденичаров, Проф. Стефан Карастоянов, Проф. Огнян Герджиков, Акад. Благовест Сендов, Проф. Георги Костов, Проф. Валентин Старчев, Петър Андасаров.", "date": "2018.06.26", "title": "Български академици и професори искат София да участва в избора на името на Македония"}
{"url": "https://www.24chasa.bg/novini/article/6931757", "text": "Заместник-министърът на образованието и науката Деница Сачева представи политиките за професионалното образование и за създаването на квалифицирани кадри за пазара на труда на Българско-японския бизнес форум. Тя подчерта, че Министерството на образованието и науката стимулира приема в професионални гимназии след седми клас, съобщи пресцентърът на МОН. \"Министерският съвет одобри списък на защитените специалности, за които се очаква недостиг на кадри за пазара на труда. Те ще бъдат допълнително финансирани, защото са важни за икономиката\", е посочила заместник-министърът и е добавила, че експерти от бизнеса и професионални гимназии в страната започват разработването на нови учебни планове и програми по специалности в 40 професионални направления. По думите на Сачева форма на обучение са и учебно-тренировъчните фирми, чрез които учениците могат да се докоснат до процесите на управление, но и чрез познаването им да бъдат по-добри служители и потребители. Тя е отбелязала и нуждата от формиране на нови умения у учениците - дигитални умения, предприемачество и възможност за анализиране. Според заместник-министър Деница Сачева България има интерес от двустранни проекти с Япония в областта на науката. В момента български и японски учени участват в общи проучвания в информационните и комуникационните технологии, в енергийните ресурси и енергийната ефективност, и в климатичните промени, рисковете и природните ресурси.", "date": "2018.06.26", "title": "Зам.-министър Сачева: Финансираме допълнително дефицитни специалности"}
{"url": "https://www.24chasa.bg/novini/article/6931747", "text": "Окръжният съд във Велико Търново даде общо 11 години затвор на братята близнаци Илия и Станчо Славчеви от Павликени, известни като Червеите, които в началото на 2016 г. влязоха да крадат в офиса на известния в ъндърграунда Айдън Хюсеинов. Заварени от него и аверите му, Червеите откриха стрелба и раниха тежко Карамфил Бижев. Подсъдимият Илия Славчев е признат за виновен в това, че на 18 януари 2016 г., в гр. Велико Търново отнел като извършител сумата от 250 лева от владението на Карамфил, като след заварване на мястото на престъплението, за да запази владението на откраднатите вещи, възпроизвел изстрели с огнестрелно оръжие (пистолет), срещу него, Айдън и Альоша А. Според магистратите деянието е придружено с опит за убийството на Карамфил. 33-годишният Илия е признат за виновен и че държал огнестрелно оръжие – пистолет и пет броя боеприпаси без да има за това надлежно разрешително. Определено му е едно общо наказание от 7 години лишаване от свобода, което подсъдимият да изтърпи при първоначален строг режим. Той е осъден и да заплати на Карамфил Бижев сумата от 10 000 лева като обезщетение за неимуществени вреди и сумата от 250 лева имуществени вреди, които гражданският ищец е претърпял в резултат на престъплението, ведно със законната лихва. Съдът отхвърли предявения от Карамфил иск за разликата на уважения размер до предявения от 200 000 лева, а също така и отхвърли изцяло предявения от Альоша А. граждански иск за сумата от 20 000 лева като неоснователни и недоказани. Със същата присъда брат му Станчо е осъден на 4 години строг затвор за това, че разбил вратата на офиса в центъра на Велико Търново и опитал да отмъкне пари в условията на опасен рецидив. Присъдата подлежи на обжалване и протест в 15-дневен срок пред Апелативен съд – Велико Търново.", "date": "2018.06.26", "title": "11 г. затвор за Червеите от Павликени за грабеж и стрелба в центъра на Велико Търново"}
{"url": "https://www.24chasa.bg/novini/article/6931769", "text": "В испанската столица днес започна първото дело за \"откраднатите бебета\" по време на франкизма.   предаде Франс прес. Активисти, облечени в жълти тениски с надпис \"Справедливост\" протестираха край съда, настоявайки правосъдието да отвори отново и други досиета от времето на диктатурата, посочва Ройтерс, цитирана от БТА.  При управлението на Франко властите отнемали бебета от \"неподходящи\" майки (в много от случаите с комунистически или леви убеждения) и ги давали на семейства, свързани с режима. Подсъдим по днешното дело е 85-годишният бивш гинеколог Едуардо Вела, обвинен в подправяне на документи, отвличане на дете на възраст под седем години и инсценировка на раждане, докато работел в мадридската болница \"Сан Рамон\". Делото е заведено от 49-годишната Инес Мадригал, която обвинява Вела, че през 1969 г. е подправил удостоверението й за раждане, вписвайки приемната й майка като биологичен родител. Бившият испански съдия Балтасар Гарсон, водил ключови дела за нарушения на човешките права по света, е регистрирал около 30 000 случая на отнети при раждането им испански деца по време на диктатурата на Франко. Според активисти стотици подобни случаи никога не са стигнали до съд в Испания поради липса на доказателства или поради давност.", "date": "2018.06.26", "title": "В Испания започна първото съдебно дело \nза скандала с \"откраднатите бебета\""}
{"url": "https://www.24chasa.bg/novini/article/6931410", "text": "В Мексико официално приключва утре предизборна кампания, в резултат на която страната ще получи нов президент. С най-много шансове за победа е кандидатът на лявата коалиция \"Заедно ще творим история\" Андрес Мануел Лопес Обрадор. Той обещава да пребори корупцията, да вдигне заплатите и пенсиите, а също така да поддържа добри отношения и с държавите от Латинска Америка, и със САЩ, и с Русия. Опонентите на Лопес Обрадор през цялата кампания го обвиняваха във връзки с Москва. Самият кандидат обаче упорито отхвърляше всички обвинения по негов адрес. Предстоящите избори се очертават като най-мащабни в историята на Мексико - освен президента народът ще избере 500 депутати, 128 сенатори, осмина губернатори, кмет на мексиканската столица и още към 3000 служители от различни равнища. Вниманието обаче е приковано към президентската надпревара, тъй като вотът ще смени държавния глава - сегашният лидер на Мексико Енрике Пеня Нието не е сред кандидатите. До финала на предизборната надпревара стигнаха четирима участници; най-популярен сред тях е политикът с леви убеждения Андрес Мануел Лопес Обрадор. По данни от анкети на фирмата \"Консулта Митофски\" се очаква да го подкрепят 38 на сто от избирателите. Шейсет и четиригодишният политик се прицелва в президентския пост вече трети пореден път. Той изгуби изборите през 2006 г., след като победителят извоюва преднина от 0,5 на сто. През 2012-а отново остана втори, събрал с 6,5 процента по-малко гласове от Енрике Пеня Нието. Този път обаче Лопес Обрадор запазва водещи позиции в предизборните анкети още от началото на президентската надпревара. Доколкото в Мексико не се произвежда втори изборен тур, 38 на сто от гласовете биха му донесли сигурна победа. На второ място е Рикардо Аная, излъчен от десноцентристката Партия на националното действие (с подкрепа от 20 на сто). На трета позиция с резултат 17,7 процента се класира засега бившият мексикански външен министър (2012-2015 г.) Хосе Антонио Меаде. Формално той тръгна на избори като независим, но получава подкрепа от управляващата Институционно-революционна партия. Експертите са единодушни: рейтингите на Меаде са пострадали от скандалите около тази партия и настоящия президент. Енрике Пеня Нието бе подозиран например, че е вземал подкупи от строителния консорциум \"Одебрехт\". \"Лопес Обрадор се радва на толкова мощна подкрепа, защото хората са много недоволни от ситуацията в социалната сфера и от нивото на сигурност\", обясни за \"Комерсант\" Мохамед Бадине ел Ятиуи, професор от Университета на Северна и Южна Америка в град Пуебла. За това ниво говори например фактът, че от миналия септември, когато стартира предизборната кампания, до юни т. г. в Мексико са убити над 100 политици. Четирийсет и шест от тях са кандидатствали за някакъв пост в предстоящите избори или са имали това намерение. Андрес Мануел Лопес Обрадор обещава, щом оглави страната, да надвие корупцията, да уволни всички политици със съмнителна репутация, да направи бюджетните разходи максимално прозрачни. Политикът предвижда също да ореже доходите на държавните служители (на първо място собствената си заплата), двойно повишавайки обаче заплатите на учителите, лекарите, полицаите и военните. И да остави данъците в досегашния им размер. Рейтингите му не пострадаха дори от обвиненията във връзки с Русия, с каквито е преследван през цялата кампания. Още през зимата американските сенатори Марко Рубио и Робърт Менендес заявиха, че Лопес Обрадор е \"спонсориран от Кремъл\". Той самият отвърна с шеги, после засне клип, в който се нарече \"Андрес Мануелович\" и призна, че очаква \"руска подводница да му докара злато от Москва\". Говорителката на руското външно министерство Мария Захарова нарече сенаторските обвинения \"манипулации\" и \"фейкове\". При всяко положение, дори \"Андрес Мануелович\" да спечели вота, това надали ще промени съществено отношенията между Мексико и Русия, заяви Мохамед Бадине ел Ятиуи. Сходно мнение изрази пред \"Комерсант\" и мексиканският политолог Даниел де ла Гарса: \"Отношенията ще са приятелски, каквито подобава да са отношенията между страни, играещи важна роля в международните дела. Ще се подобряват икономическите и културните връзки, но в другите сфери не виждам възможност за някакви резки промени\". Във външнополитическата програма на този кандидат Русия е спомената веднъж - като страна, с която Мексико ще укрепва икономическите контакти и ще сътрудничи в сферата на сигурността. Но в списъка са включени също Китай, Южна Африка, Бразилия, Индия и като цяло - Азиатско-Тихоокеанският регион. Вече изглежда ясно, че политикът ще се стреми да балансира отношенията и с левите, и с десните страни от Западното полукълбо, смята Мохамед Бадине ел Ятиуи. Според експерта Лопес Обрадор \"няма да критикува положението с човешките права в Куба и Венецуела, както правеше Енрике Пеня Нието, защото мисли, че първо трябва да подобри въпросното положение в собствената си страна\". Колкото до САЩ, според програмата на кандидата отношенията му със северната съседка ще бъдат \"балансирани, взаимноизгодни и изпълнени с уважение\". Но както предполага Даниел де ла Гарса, \"това не значи, че Лопес Обрадор ще се подчинява на американското правителство\". Въпреки уважението към САЩ \"отношенията с тази страна ще са по-сложни\", прогнозира експертът. В програмата на политика се казва по-специално, че Мексико смята твърдо да отстоява правата на гражданите си, живеещи в САЩ. (За \"Комерсант\", от БТА)", "date": "2018.06.26", "title": "Латинска Америка може да стане малко по-червена"}
{"url": "https://www.24chasa.bg/novini/article/6931453", "text": "Младите хора винаги са били в приоритетите на българското правителство, защото вярваме в техния новаторски дух, в техния ентусиазъм и в техните идеи, заяви министърът на младежта и спорта Красен Кралев по време на откриването на 10-ото юбилейно издание Webit.Festival Europe, което се провежда от 25 до 27 юни в столицата. Това съобщиха от пресцентъра на Министерството на младежта и спорта. Фестивалът Webit.Festival Europe е основна част от Европейската седмица на иновациите. Провежда се под патронажа на Министерствоto за българското председателство на Съвета на ЕС, на комисаря по дигиталната програма и обществото Мария Габриел, столичния кмет Йорданка Фандъкова и премиера Бойко Борисов, който откри събитието. В него за първи път в историята на Европа над 1500 премиери, комисари, министри и политически лидери ще се срещнат с над 5000 души от световните бизнес, академични и стартъп лидери и инвеститори, а над 200 изложители и партньори от цял свят ще представят своите технологични и дигитални решения и ще дискутират бъдещето на технологиите, на обществото и на Европа. Министър Кралев, заедно с министъра на образованието и науката Красимир Вълчев, приветстваха присъстващите и обясниха, че една от инициативите на фестивала - Webit.X има за цел да насърчи будните и талантливите ученици и студенти на България, като им даде възможност за директен контакт с последните технологични изобретения. Тя дава възможност на най-умните и трудолюбиви младежи между 16 и 23 г. да се докоснат безплатно до най-съвременните технологични изобретения като хуманоидния робот с гражданство - София, персонална летателна система Iron Man – велосипеда на бъдещето, киборг – симбиоза между човек и машина – „бъдещите подобрени хора“ и много други. „Тази инициатива ще стимулира младите хора и техните мечти. Ние искаме младите хора да участват повече във взимането на решения и в изграждането на тяхното бъдеще. Защото това е пътят. Българското общество има нужда от тяхната активна позиция и смятам, че Webit.X ще допринесе до много голяма степен те да станат по-инициативни, да бъдат по–смели и да се включват по-активно в нашия обществен живот“, заяви Кралев. Той благодари на организаторите за това, че освен спортна столица, София е станала и технологична столица на Европа. Министър Кралев пожела мечтите на младите хора да се сбъднат и увери, че заедно с екипа си работи за това всеки млад човек да има възможността за пълноценна реализация в България и в глобалния технологичен свят.", "date": "2018.06.26", "title": "Кралев: Mладите хора винаги са били в приоритетите на правителството"}
{"url": "https://www.24chasa.bg/novini/article/6931461", "text": "Правителството е източник на разделение и противопоставяне и е вредно за страната, затова ДПС ще гласува срещу него. Това заяви от трибуната на Народното събрание лидерът на движението Мустафа Карадайъ по време на дебата по вота на недоверие, внесен от БСП заради провала на управлението в сектор сигурност. И призова: \"Да дадем мощен отпор на всяка проява на омраза, ксенофобия и радикализъм. Всички граждани на държавата трябва да живеят в заедност, както е завещал Васил Левски - модела, създаден в съвременната политика от нашия почетен председател д-р Ахед Доган. В името на мира да изведем всички от състоянието на малодушие и всеки твърдо да се бори с радикализма и противопоставянето, и да защити демокрацията!\" Естествено, от парламентарната група \"Обединени патриоти\" реагираха незабавно на обвиненията, че те са в основата на радикализацията. \"Ние не сме изпратени тук от баба си, а от повече от 300 000 избиратели. Направо ги изселвайте по Африка, и ще си решите проблема\", скочи възмутен проф. Станислав Станилов. \"Това говори, че и вие сте осъзнали, че който се докосне до ДПС, гори\" - така обясни Павел Шопов от \"Обединени патриоти\" нежеланието на БСП да получи подписите на движението при внасянето на вота на недоверие в деловодството на парламента. И предупреди: \"ДПС скоро ще развее етническата карта по най-зловещия начин и ще предприемат радикални действия, да бъдем готови.\" Шефът на правната комисия Данаил Кирилов (ГЕРБ) се присъедини към призива за намаляване на омразата, като цитира писмата на Сенека до Луцилий.", "date": "2018.06.26", "title": "ДПС: Кабинетът е източник на противопоставяне"}
{"url": "https://www.24chasa.bg/novini/article/6931494", "text": "Главният прокурор на Република Сърбия Загорка Доловац е на официално посещение в София по покана на главния прокурор Сотир Цацаров, съобщиха от пресцентъра на прокуратурата. Доловац е придружавана от заместниците си - Гордана Яничиевич - ръководител на отдел \"Международно сътрудничество\" и Бранко Стаменкович - прокурор по киберпрестъпленията, както и от прокурора за борба с организираната престъпност Младен Ненадич. Сръбската делегация се е срещнала с представляващия ВСС Боян Магдалинчев и с членове на прокурорската колегия. Основни теми в разговорите са били сътрудничество в областта на организираната престъпност, корупцията, тероризма и трафика на наркотици и други теми от взаимен интерес. Това е втората среща между главните прокурори на Сърбия и България. По време на първата в Белград през декември 2017 г. бе подписан Меморандум за разбирателство и сътрудничество между българската и сръбската прокуратури.", "date": "2018.06.26", "title": "Главният прокурор на Сърбия Загорка Доловац е на посещение в София"}
{"url": "https://www.24chasa.bg/novini/article/6931497", "text": "Синдикати и представители на правителството поставиха в края на българското европредседателство темата за сближаване на заплатите в Европа, предаде БТА.  Лидерът на КНСБ Пламен Димитров заяви, че в края на председателството е важен ключовият въпрос, който терзае цяла Европа - разделението в заплащането, между Изтока и Запада, а в някаква степен и между Севера и Юга. Димитров каза това на пресконференция преди началото на инициативата \"Алианс за сближаване за заплатите в Европа\", организирана от Европейската конфедерация на профсъюзите с подкрепата на българските синдикати. Той посочи, че в България средната работна заплата е 542 евро, а в Дания - 5191 евро или близо 10 пъти по-висока в номинално изражение. По думите на президента на КНСБ ако се изчистят данъчните различия и се отчитат ценовите, разликата от 10 пъти спада на около три, но продължава да е висока. Той припомни становището на синдиката, че у нас получаваме по-малко от това, което произвеждаме, но и отчете, че през последните години компенсацията на труда расте. Според него в България в момента имаме икономическата възможност заплащането да стигне до 60 процента от средноевропейското през паритетна покупателна способност до четири години. Това според него е психологическата граница, в която гражданин на Европа се чувства част от общността. Лидерът на КТ \"Подкрепа\" Димитър Манолов беше по-малко оптимистичен и посочи, че според изследвания, със сегашното темпо на развитие Източните страни ще настигнат Западните след около 200 години. Синдикалистите от европейската конфедерация на профсъюзите и от българските синдикати бяха категорични, че в рамките на огромната европейска общност всички хора заслужават да живеят по достоен начин и дисбалансите в заплащането могат да доведат до огромни щети в Евросъюза, затова са необходими мерки за преодоляването им. Според заместник социалния министър Зорница Русинова в България минималната и средната заплата са най-ниските в Европа, но трябва да се отчете значителният им ръст през последните години - над 43 на сто на минималната и средно 12 на сто на средната работна заплата. По думите й темата за по-високите доходи е важна, за да не напускат страната младите и умните хора. Според Русинова българското европредседателство е било успешно, а в социалната сфера е поставена програма максимум, която е изпълнена. Тя отчете успеха по Директивата за командированите работници, по тази за съвместяването на професионалния и личния живот, за прозрачните условия на труд. На форума беше отчетено, че заплатите в България в ИТ сектора по нищо не изостават от средноевропейските, а дори сме и страната с равно заплащане между мъже и жени в този сектор. Разликите са големи в сферите на услугите и търговията. Пламен Димитров цитира данни, според които в Германия индустрията генерира 74 хиляди евро на работник годишно, а разходите за персонал за един човек са 55 хиляди евро, докато в България при 11 400 евро производителност на работник разходите за един човек са 5 700 евро на година. Това е секторът със сериозни разминавания в заплащането, допълни той.", "date": "2018.06.26", "title": "Сближаване на заплатите в Европа поискаха синдикати и правителството"}
{"url": "https://www.24chasa.bg/novini/article/6931517", "text": "Скандалноизвестната Анита Мейзер буквално избяга от медиите, които я очакваха пред входа на следствената служба във Варна. Явно по нейна молба тя е била изведена през страничен вход, където вече я очаквало такси. Силиконката скочила в него и изчезнала. Иначе жадуваща да говори пред камери и микрофони, този път Мейзер предпочете да се скрие. След като в понеделник, късния следобед, състав на Варненския апелативен съд обяви делото срещу нея на втора инстанция за приключено, магистратите обявиха 5000 лв. парична гаранция за свободата й. Решението им по делото ще бъде произнесено в законния двумесечен срок. Гаранцията й бе внесена около обяд, но оформянето на документите, преди да бъде пусната, отне няколко часа, през които журналисти очакваха Мейзер пред сградата на следствието. На първа инстанция Мейзер получи 4 години и половина затвор ефективно, след като Варненския окръжен съд я призна за виновна за убийство по непредпазливост на съпруга й Николай Димов и за подкуп от 30 000 евро на разследващия полицай Веселин Радев. По време на съдебните заседания имаше много излеяния от нейна страна. Веднъж дори обяви, че смята да сложи край на живота си, за да бъдат двамата с Николай като Ромео и Жулиета. Бившата мисис смени рязко показанията, които е дала пред разследващите и потвърди пред окръжните магистрати под клетва. На втора инстанция тя се отказа от тях и заяви, че Николай си е стегнал сам въпросните свински опашки. Каза, че признала, че тя го е вързала, защото й били обещали условна присъда срещу самопризнания. В общи линии показанията й от самото начало са много противоречиви. \"В беседата ни с Желева, която продължи 7-8 часа, версиите й бяха различни и се разминаваха с това, което бе установено при огледа на местопроизшествието. Затова се наложи да я задържим. Първо ми бе предложена пачка, навита на руло, която приличаше на чужда валута. След това обещаваше 10 000 и стигна до 30 000 евро. Накрая се оказа, че пачката е в долари и левове\", каза пред съда полицай Радев. Пред следствието и окръжния съд Мейзер твърдеше, че в нощта на 14 август 2016 г. е сложила на Николай една свинска опашка на ръцете му зад гърба и по две на краката и на врата. След това отишла в друга стая, за да вземе телефона му и да заснеме как той ги къса. Когато се върнала, го заварила паднал от масажната маса и мъртъв. Пред апелативния съд обаче обяви, че не иска повече да поема чужда вина и се е получило \"много тъпо да стоя в затвора за нищо\". Според последната й версия, миската тръгнала за магазина 20 минути след полунощ на 14 август, за да купи яйца и кухненска хартия. По това време Николай лежал по очи на масажната маса, като имал само една свинска опашка на краката, а пакетът с останалите бил на малка масичка до него. Заръчал й да не се бави повече от половин час, за да правят после секс. Когато Мейзер се прибрала отново в жилището, тя говорила дълго време с приятел по телефона, отишла до апартамента на дъщеря си в същата кооперация и чистила след котката си. Това й отнело между 40 и 60 минути и едва след това открила тялото на Николай, паднало от масажната маса. В първия момент си помислила, че съпругът й се прави на умрял, както обичал да се шегува. Мейзер седнала върху трупа и след като се уверила, че Николай няма пулс, се паникьосала. Побягнала към кухнята, за да търси веро и ножици, с които среже свинските опашки. По думите й няколко пъти „лашкала” тялото, отричайки обаче да се е опитвала да го изнесе със сак на колелца от жилището, както твърдеше по-рано. Името на 53-годината Анита Мейзер е свързано с много скандали - от начина й на живот, през конкурса \"Мисис Свят Мериленд\", та до обвинение в убийство по непредпазливост на третия й съпруг Николай Димов. Живот, изпълнен с екзотични преживявания, скъпи курорти, до Сливенския затвор. Атрактивната варненка попадна във вихъра на скандала за първи път през 2014-а година, когато се похвали с титлата си \"Мисис Свят Мериленд\". Всъщност животът на Анита Желева не е точно приказка. Три пъти овдовяла. Първият й брак е с българин, който имал строителен бизнес. От него е едниственото й дете - дъщеря й Джули. Той починал през 2008-а г. от инфаркт в линейка на път към болницата. Вторият й съпруг - Марк Мейзер, чията фамилия все още носи и който бил доста по-възрастен от нея, починал внезапно. Третия й официален брак е с 12 години по-младия от нея", "date": "2018.06.26", "title": "Скриха Анита Мейзер от медиите"}
{"url": "https://www.24chasa.bg/novini/article/6931510", "text": "БСП друг път да ни пита, преди да внесе вот на недоверие - несъстоятелни са. Това заяви лидерът на парламентарната група на ГЕРБ Цветан Цветанов след края на дебата по вота на недоверие. \"Дори министър Радев нямаше мотивация - в залата нямаше аргументи и факти\", каза Цветанов и му даде думата, за да се отчете пред журналистите. Битовата престъпност не нараства, опроверга МВР шефът, ползвайки таблица за последните 10 г. Падали също грабежите и кражбите. Дебатът по искания вот на недоверие продължи рекордно кратко - само час и половина. Гласуването е в петък. \"Много от нещата са просто популизъм. Как така г-жа Нинова разбра, че битовата престъпност се е увеличила? Престъпността не се увеличава. Грабежите падат през последните 3 години. Кражбите също падат за 10-годишен период\". Това каза вътрешният министър Валентин Радев относно мотивите на Корнелия Нинова за вота на недоверие. \"Тя намеси и г-н Борисов по въпроса за миграцията - какво бил казал\", допълни той.", "date": "2018.06.26", "title": "Цветанов: БСП друг път да ни пита за вот - несъстоятелни са (Видео)"}
{"url": "https://www.24chasa.bg/novini/article/6931495", "text": "Екипи на аварийно-спасителното звено към Столичната община са в готовност да реагират при необходимост, ако има отново обилни валежи. Това каза днес кметът на София Йорданка Фандъкова пред журналисти, предава БТА. Тя отбеляза, че се извършва всекидневната превантивна работа по почистването на шахти и оттоци, а Столичният инспекторат осъществява непрекъснат контрол. Има локализирани екипи на аварийно-спасителното звено в подлезите, в които имаше проблем по време на пороя от миналата седмица, за да реагират по-бързо, ако има необходимост, каза Фандъкова. Тя посочи, че денонощно се следят нивата на реките и язовирите на територията на Столичната община. В момента общинските язовири се изпускат контролирано. Йорданка Фандъкова отбеляза, че има непрекъсната координация между Столичната община, районните кметове и службите като пожарна безопасност, \"Пътна полиция\", общинската полиция. Надявам се да нямаме повод, но ако се наложи, ще сме на терен непрекъснато, каза кметът.", "date": "2018.06.26", "title": "Фандъкова: Аварийните екипи са готови да реагират при обилни валежи"}
{"url": "https://www.24chasa.bg/novini/article/6931512", "text": "Поетът Андрей Дементиев почина на 89-годишна възраст, заяви вдовицата му Анна Пугач, цитирана от ТАСС. \"Андрей ни напусна\", каза тя. От обкръжението му поясниха, че Дементиев бил в реанимация и състоянието му било много тежко. Андрей Дементиев е роден на 16 юли 1928 г. От 1981 г. до 1992 г. е главен редактор на сп. \"Юность\". През този период \"Юность\" публикува творби от Василий Аксьонов, Белла Ахмадулина, Борис Василиев, Владимир Войнович, Евгений Евтушенко и други писатели и поети, предаде БТА.  Дементиев е сред най-известните руски поети от втората половина на 20-и век. Автор е на редица сборници поезия, сред които \"Лирични стихове\", \"С очите на любовта\", \"Насаме със съвестта\", \"Болка и радост\", \"Раждането на деня\", \"Сняг в Ерусалим\". Написал е поемите \"Мъжество\", \"Път към утрешния ден\", \"Русия\". По стиховете му са създадени десетки песни. Той е заслужил деец на изкуството на Руската федерация.", "date": "2018.06.26", "title": "Почина руският поет Андрей Дементиев"}
{"url": "https://www.24chasa.bg/novini/article/6931513", "text": "Законът, уреждащ излизането на Великобритания от състава на ЕС, влезе в сила днес след месеци остри дебати в британския парламент. Това зарадва евроскептиците - в очите им Брекзитът, насрочен след девет месеца, вече е задействан \"необратимо\", предаде Франс прес, цитирана от БТА. Приет миналата седмица от британския парламент, текстът, представен през юли 2017 г. от консервативното правителство на Тереза Мей, бе подписан днес от кралица Елизабет Втора. \"Кралското одобрение\" е последният етап от законодателната процедура във Великобритания, напомня АФП.", "date": "2018.06.26", "title": "Кралицата одобри закона за Брекзит, Великобритания може да напусне ЕС"}
{"url": "https://www.24chasa.bg/novini/article/6931525", "text": "Най-малко 45 000 души са избягали от обхваната от боеве югозападна сирийска провинция Дараа към съседна Йордания, съобщи Ройтерс. Йенс Лерке, говорител на Службата за координиране на хуманитарните дейности на ООН заяви, че цивилни, включително деца, са били убити и ранени, а болница е била изведена от строя при въздушни удари. \"Ние очакваме, че броят на бежанците може почти да се удвои с ескалацията на насилието\", каза на същата пресконференция Бетина Лусчър, говорителка на Световната продоволствена програма на ООН. ", "date": "2018.06.26", "title": "ООН: Най-малко 45 хиляди души бягат от боевете в Югозападна Сирия"}
{"url": "https://www.24chasa.bg/novini/article/6931526", "text": "Посягането към кранчето на чешмата се превърнало в отчайваща в хазартна игра за Елисабет Роблес. Първоначално имало течаща вода веднъж или два пъти седмично и домоуправителката на етажната собственост Роблес наемала камиони да пълнят подземния резервоар на сградата. Чрез самоналожено разпределение по дажби жителите имали вода, но само за час по три пъти на ден. \"Когато се прибереш у дома в пет следобед целият потен, не можеше да си вземеш душ\", споделя Роблес, собственичка на малък бизнес и адвокатка. \"То е като да те наказват посредством водата\". Най-накрая им писнало. След като правителството не било в състояние да достави вода, те решили да изкопаят собствен кладенец близо до блока си в модерния квартал \"Кампо Алегре\" - набиращо все повече популярност решение сред заможните във Венецуела, където водоснабдителната система се срива заедно с управляваната от социалистите икономика. Крахът на Венецуела бе ускорен при управлението на президента Николас Мадуро и принуди хората масово да напускат страната заради недостига на храна и лекарства, уличното насилие, честите спирания на тока, а сега и на водата. Роблес каза, че тя и съседите й наели компания да пробие кладенец през февруари за 7000 долара - грубо по 280 долара на семейство. Най-малко три други сгради на тяхната улица с дървета, намираща се до най-изтъкнатия кънтри клуб в столицата, са наели същия инженер. Компанията мести служителите си и внушителната си жълта сондажна машина от обект на обект. Шумната дизелова машина бръмчи денонощно в продължение на няколко дни, докато сондата достигне водата, намираща се на около 80 метра дълбочина. В същото време хората с по-малко късмет се борят с влошаващото се обществено водоснабдяване, надявайки се, че при спорадичното пускане на водата ще се напълнят пластмасовите им резервоари с вместимост 560 литра, снабдени с електрически помпи. Или стоят на опашка край хълмове с бавнотечащи извори, за да напълнят празните си кани безплатно. \"Понякога мръсните ти дрехи се натрупват\", казва Карлос Гарсия, безработен строителен работник, прекарал един ден осем часа да пълни контейнери с вода от извор. Недостигът на вода в жилищните квартали е предизвикал над 400 протеста из цялата страна през първите пет месеца на годината, твърди Венецуелският център за наблюдение на социалните конфликти. Каракас някога разполагаше с водоснабдителна система на световно ниво, пренасяйки вода от далечни резервоари във високи планини до долината, където е разположен градът. Сега водопроводите се късат, помпите се развалят, а малко стадо говеда пасе на дъното на резервоара \"Марипоса\" извън града, хранейки се с трева, която би трябвало да е дълбоко под водата. Липсата на дъжд се добавя към липсата на поддръжка, твърдят експерти. Хосе Мария де Виана, бивш президент на венецуелския държавен воден разпределител \"Хидрокапитал\", сочи за причина некомпетентността и не приема обяснението на правителството, че дъждовният сезон се е забавил и дъждът не е напълнил пресушените резервоари. Системата бе проектирана, за да снабдява града през сухите периоди, казва той. \"Без ежедневно изучаване на проблемите, ще имаме все по-малко вода в града\", казва Де Виана. \"Единственото нещо в повече ще бъдат протестите и гневът\". Служителите в \"Хидрокапитал\" и венецуелското министерство на екосоциализма и водните ресурси отказаха да коментират пред Асошиейтед прес. Копачът на кладенци Фернандо Гомес от компанията \"Венецуелско помпено инженерство\" заяви, че обажданията от отчаяни за вода хора са нараснали рязко. Телефонът звъни четири или пет пъти дневно в сравнение с едно или две обаждания на седмица преди година. Той казва, че единствената сондажна машина на компанията постоянно работи. \"Всички вече се нуждаят от нея\", казва Гомес. Повечето частни кладенци са нелегални. Законът изисква разрешение преди началото на пробивните дейности, но документацията може да отнеме до две години, а малцина имат желание да чакат. Копаенето на кладенци не е опция за преобладаващото мнозинство от венецуелците, чиито заплати се изпариха заради краха на националната валута и инфлацията. Минималната заплата се равнява на по-малко от два долара на месец. В лабиринта на тесните улички в Петаре, един от най-населените бедняшки квартали във Венецуела, Кармен Риверо разказва, че водата е повод за празник, когато потече, и за гняв, когато не потече - което е през по-голямата част от времето. Тя споделя, че понастоящем в квартала от три месеца няма течаща вода, а преди това е имало и период от цели осем месеца без вода. Жителите преживяват, като пълнят туби с вода от извор и благодарение на доставките с градските камиони, превозващи вода. Една нощ наскоро изненадващо потичане на водата взриви от радост целия квартал. \"Всички крещяха: Хей, водата дойде!\", казва Риверо, която изтичала до крана у дома. Напълнила син леген, приличащ на голям детски басейн, който заема цял ъгъл от малката й къща от червени тухли. Недоволството за водата избухнало наскоро и жителите на Петаре излезли по улиците на протест. Някои майки носели децата си. Риверо казва, че ги пресрещнали тежковъоръжени войници от националната гвардия и заплашили да ги арестуват, ако не се върнат вкъщи. \"Ти си човек и знаеш, че нищо не можем да правим без вода\", казала Риверо на един от войниците. Той обяснил, че и неговото семейство било в същото положение, но трябвало да изпълнява заповеди. (БТА)", "date": "2018.06.26", "title": "Богатите във Венецуела се борят с водната \nкриза, като си копаят частни кладенци"}
{"url": "https://www.24chasa.bg/novini/article/6931524", "text": "Президентът на Косово Хашим Тачи защити като емоционален, а не политически жеста, с който двама швейцарски футболисти от албански произход - със събиране на ръце под формата на двуглав орел, се радваха на головете в мача на световното първенство против Сърбия, съобщи Танюг, цитирана от БТА.  Този символ не е символ, който е убил хора. Това не е символ на нападение срещу когото и да било. Това е символ на птица. Затова, нека Швейцария лети към успех, заявил Хашим Тачи пред журналисти в Брюксел в понеделник, един ден след срещата си с президента на Сърбия Александър Вучич, съобщи порталът \"Политико\". Косовският президент заяви, че и ФИФА не би трябвало да приема решение въз основа на политически натиск. Порталът посочва в европейското си издание, че напрежението, което съществува по линията Белград - Прищина, се е разширило в петък върху световното първенство по футбол, когато футболистите от швейцарския отбор Гранит Джака и Джердан Шакири скръстили ръце под формата на двуглав орел след победата над отбора на Сърбия. \"Политико\" напомня, че двуглавият орел е традиционен символ на албанската идентичност и сръбски официални представители окачествили този жест като \"политическа провокация\". Заради показването с ръце на албанския национален символ двуглав орел, вчера ФИФА наказа с предупреждение и парична глоба от 10 000 швейцарски франка футболистите от отбора на Швейцария Гранит Джака и Джердан Шакири с обяснението, че са глобени заради \"неспортменско поведение\". Същевременно Танюг предаде, че албанската диаспора е подела инициатива за събиране на пари, за да плати глобата на двамата футболисти от отбора на Швейцария. За 14 часа бяха дарени над 11 хиляди долара и цялата сума ще бъде предадена на Футболния съюз на Швейцария. Донесоха на всички швейцарци и албанци по света щастие и радост, молим ви за малко подкрепа, се казвало в сайта, с който се събирали пари за глобата.", "date": "2018.06.26", "title": "Косовският президент защити Джака и Шакири: Символът на орела не убива хора"}
{"url": "https://www.24chasa.bg/novini/article/6931538", "text": ", е наркодилър, съобщиха за \"24 часа\" разследващи. Младият мъж е бил заведен до тоалетната, откъде е избягал през прозореца. От прокуратурата официално съобщиха, че той е скочил от втория етаж. Обявен е за общодържавно издирване.  От полицията отказват подробности за случилото се. Единственото, което казаха, е, че са предприели всички мерки за залавяне на пласьора. Той е от Монтана и е бил задържан за продажба на дрога. ", "date": "2018.06.26", "title": "Избягалият арестант от Пловдив е наркодилър"}
{"url": "https://www.24chasa.bg/novini/article/6931593", "text": "Столичното Седмо РУ издирва Цветелина Радославова Георгиева /43г./ от Омуртаг, с последен адрес в ж.к. “Младост 1“. На 15 юни сутринта жената напуснала дома си и оттогава е в неизвестност.0626 Цветелина Георгиева е висока около 170 см, с дълга, руса коса и кафяви очи. Била е облечена в сини дънки, червена тениска, светлосиньо дънково яке и обута с еспадрили. Умоляват се всички, който имат информация за издирваната, да се обадят на тел.112, 02/9828760, 02/9828731 или в най близкото районно управление на МВР.", "date": "2018.06.26", "title": "Издирват 43-годишна жена, напуснала дома си в \"Младост 1\" преди 15 дни"}
{"url": "https://www.24chasa.bg/novini/article/6931594", "text": "Сигнал за пътнотранспортно произшествие между автобус и микробус е получен около 14:55 часа днес. Катастрофата е станала на пътя за Гоце Делчев. Това съобщиха от пресцентъра на МВР. По първоначална информация от удара са пострадали 5 души, които са отведени в болнични заведения. На място са полицейски и пожарни екипи. Районът е отцепен, извършва се оглед. Към момента изцяло е затворен пътят Добринище-Гоце Делчев, обход - през Елешница.", "date": "2018.06.26", "title": "Рейс и микробус се сблъскаха край Добринище, петима са в болница"}
{"url": "https://www.24chasa.bg/novini/article/6931568", "text": "Помните ли Тони - момичето, което загуби краката си в миг на безрасъдство, скачайки под влак на бургаската гара? Днес тя вече ходи, работи, а на  29 юни ще участва в състезание по тенис на маса във Варна! Освен нова работа, Антония Спасова има и нови приятели, с които на 5 юни отпразнува 22-я си рожден ден. Седем месеца след трагедията, която младото момиче се опитва да забрави, Тони стъпи в живота с нови крака, благодарение на кампанията на в.\"24 часа\" и хилядите добри хора, които дариха средства за възстановяването й. С всеки изминал ден младото момиче става все по-уверено с протезите, които й постави в началото на годината екипът на известния столичен ортопед д-р Лъчезар Захариев и протезистът Димитър Ненчовски. Тони бе обгрижвана от най-добрите рехабилитатори, които пристигнаха в Бургас специално за нея. Благодарение на адекватната реакция на социалното министерство и община Бургас Антония Спасова се чувства пълноценен човек - тя вече ходи на работа, а за нея се грижат асистенти от сдружение \"Социален център\" Бургас. Антония впечатли медици и рехабилитатори с бързата си адаптация към протезите. Три месеца след като бургаски ортопеди спасиха живота й Тони започна да постига своите малки победи - да стигне сама до близкия магазин, да направи баница, да почисти стаята си... А днес се готви за състезание по тенис на маса. Този спорт й е любим още от дете. Загубвайки краката си Тони не вярва, че един ден отново ще държи хилките край тенис-масата. Но ето, че среща подходящите хора, също с двигателни проблеми, които я водят на тренировки и показват, че спортът не е химера, стига да имаш хъс и воля. Пред репортер на 24 часа Антония споделя, че сега се чувства по-силна от всякога, защото е разбрала, че не е сама. Трогната е от жеста на десетки непознати хора, които й подадоха ръка. Младото момиче е с тежка съдба. От 7-годишно живее в социален дом в плевенското село Тотлебен, тъй като родителите й имат още 4 деца. \"Скочих под онзи влак, защото се чувствах ужасно самотна, но сега разбрах, че не съм сама. Видях, че има хора, на които им пука за мен. Силна съм и ще се боря. Отново ще живея, ще уча. Мечтата ми е да следвам \"Социални дейности\" и да помагам на деца като мен - кой би ги разбирал по-добре от мен\", казва Антония. В кампанията на в. \"24 часа\" се присъединиха кметът на Бургас Димитър Николов и депутатът от ГЕРБ и наша колежка Диана Саватева, която организира благотворителен базар на книги на бургаски автори в парламента, а събраните средства внесе в сметката на Антония Спасова, открита по време на кампанията.", "date": "2018.06.26", "title": "Помните ли Тони, която загуби краката си? Днес ходи, работи и тренира тенис на маса"}
{"url": "https://www.24chasa.bg/novini/article/6931602", "text": "\"Шокирани сме от факта, че никой от ГЕРБ не излезе да се изкаже от трибуната по време на дебата по вота на недоверие. Даже лидерът на парламентарната група на ГЕРБ Цветан Цветанов не защити своя премиер и своето правителство.\" Това заяви говорителят на депутатите от БСП Елена Йончева на пресконференция на парламентарната група на социалистите в отговор на току-що приключилата на ГЕРБ. \"Вместо това излезе да говори тук (на трибунката), както прави Антон Тодоров\", отсече тя. \"Това, че не искат и не могат да защитят правителството и тичат да говорят по коридорите, не е наша отговорност. Нека те да обяснят кулоарната си политика\", отсече лидерът на парламентарната група на БСП Корнелия Нинова.", "date": "2018.06.26", "title": "БСП: Цветанов не защити премиера"}
{"url": "https://www.24chasa.bg/novini/article/6931608", "text": "По примера на италианския остров Капри и на българския Света Анастасия край Бургас може да се стигне до ограничаване броя на туристите, ако продължи да се пълни със същите темпове. Такива призиви се чуха в общинския съвет след като се разбра, че от началото на лятото досега парчето земя от 9 дка в открито море е било посетено от 6000 души. \"Островът е много натоварен през последната година и обмисляме възможност как да ограничим броя на туристите там, особено в събота и неделя, тъй като освен редовната линия от Бургас, акостират и корабчета от Несебър, Созопол и Поморие. Случва се така, че наведнъж на острова се събират до 300- 400 души, които не могат да бъдат обслужени веднага и се получават изнервящи опашки\", коментира кметът Димитър Николов. Тези дни се очаква 100-хилядният пасажер на острова, откакто общината взе Света Анастасия преди 5 години от държавата и го превърна в туристическа атракция. Заради многото туристи Николов предложи кейовият му пристан да се оборудва със спасителни комплекти, ако възникнат водни инциденти. 5 ще бъдат разставени в Зоната за обществен достъп на пристанището в Бургас до Магазия 1 и до Моста, гласува общинският съвет по предложение на общинските съветници Калояна Живкова и Димчо Грудев. Двамата заостриха вниманието, че край тях има много обекти за отдих и развлечение, включително и детска площадка, които се намират близо до дълбоки води. Оборудването ще осигури пристанището. Преди месец остров Капри и малкото градче Сирмионе на езерото Гарда в Италия повдигнаха въпроса за ограничаване на туристическия наплив в тях. Тогава се заговори за поставяне на турникети, които като капкомер да регулират пешеходния трафик. Същия проблем стои и пред венеция, която от години се задъхва от огромен туристопоток.", "date": "2018.06.26", "title": "Като на Капри: И остров Света Анастасия ограничава туристите, претъпкан е"}
{"url": "https://www.24chasa.bg/novini/article/6931629", "text": "Турция започна да прилага нови мита за 22 типа стоки, внасяни от САЩ, предаде ТАСС, като се позовава на влязъл в сила от днес правителствен указ, публикуван в Държавен вестник. Текстът на указа е придружен от таблица, в която е посочен \"размерът на допълнителното мито\" според вида на продукцията. Най-високи допълнителни мита са наложени на алкохолните напитки /70 процента/, на автомобилите /60 процента/, тютюна /30 процента/, ориза /25 процента/, козметика и гримове /30 процента/, редица стоки от целулозно-хартиената промишленост /30 процента/, както и на изделия от различни типове пластмаса /5-30 процента/. По-високи мита са въведени и за пресните зеленчуци, плодове и сушени плодове от САЩ, за вноса на които ще трябва да се заплаща допълнително мито от 10 процента, предаде БТА.  На 21 юни турският министър на икономиката Нихат Зейбекджи съобщи за решението на турското правителство да въведе допълнителни мита за внос на стоки от САЩ. Той поясни, че \"заради въведените по-рано от САЩ вносни мита, допълнителното бреме на Турция възлиза на около 260 милиона долара\" и стъпката на Анкара има за цел да компенсира тези загуби. През март САЩ въведоха нови мита за вноса на стомана и алуминий съответно в размер на 25 процента и на 10 процента. Турция е осмият по големина производител на стомана в света и шестият по големина износител на стомана за САЩ.", "date": "2018.06.26", "title": "Турция е започнала да прилага нови вносни мита за стоки от САЩ"}
{"url": "https://www.24chasa.bg/novini/article/6931643", "text": "Белград е благодарен на Лондон, че подкрепя европейския път на Сърбия независимо от излизането си от Европейския съюз, заяви днес сръбският външен министър Ивица Дачич в разговор с политическия директор на британското външно министерство Ричард Мур, предаде ТАСС, цитирана от БТА. Дачич подчерта голямото значение на факта, че срещата на върха за Западните Балкани през юли тази година ще се състои в Лондон. Дачич и Мур определиха отношенията между Белград и Лондон като \"добри и стабилни\" и размениха мнения за ситуацията в региона и приноса на Сърбия за опазването на мира и стабилността в Западните Балкани. Сръбският министър потвърди готовността на Белград да продължи да търси \"дългосрочно, компромисно и балансирано\" решение в диалога с Косово, което ще допринесе за стабилността в региона и в Европа.", "date": "2018.06.26", "title": "Великобритания подкрепя членството на Сърбия в ЕС въпреки Брекзита"}
{"url": "https://www.24chasa.bg/novini/article/6931605", "text": "66-годишната Татяна М. от Казахстан е  , съобщиха от полицията. Самоличността й е разкрита в резултат на съвместната работа на служителите от Районно управление Поморие и група „Издирване” при отдел „Криминална полиция” в  ОДМВР Бургас. Аутопсията показала, че жената е починала вследствие удавяне. Трупът е открит около 05.20 ч. на 24 юни в морето, близост до ресторант \"При американеца\". Установено е, че 66-годишната Татяна М. е дългосрочно пребиваваща в България. Тя пристигнала на почивка в Поморие, отсядайки в семеен хотел. Излязла предната вечер да поплува в морето, но се е удавила. Установяването на самоличността й бе затруднено, тъй като в дрехите й на брега не бяха открити документи за самоличност, а след инцидента никой не се обади в полицията да я търси.", "date": "2018.06.26", "title": "Казахстанката Татяна е удавничката от Поморие, открита преди 2 дни"}
{"url": "https://www.24chasa.bg/novini/article/6931652", "text": "Властите в Тайланд се опитват да спасят дванайсет младежи футболисти и техният треньор, блокирани от три дни в наводнена пещера в северната част на страната, предадоха ДПА и Асошиейтед прес, цитирани от БТА.  Момчетата на възраст между 11 и 16 години и техният 25-годишен треньор влезли в пещерата Тхам Луанг-Кхун Нам Нанг Нон в събота следобед след тренировъчен мач и оттогава са в неизвестност. Властите предприеха една от най-големите спасителни операции в историята на Тайланд, за да ги открият. В нея участват водолази от военноморските сили и се използва специализирана техника, включително водни роботи и дронове. Усилията обаче са затруднявани от покачването на водите и силните течения. Предполага се, че момчетата и техният треньор все още са живи и че са влезли навътре в пещерата, за да избегнат наводнението. В нея са открити отпечатъци от крака и ръце, което е обнадеждаващ знак. Властите се надяват, че в пещерата, която е дълга над 10 километра, все още има безопасни места. Те казаха, че туристи, блокирани от наводнения в миналото, са били спасявани след оттеглянето на водите. В момента е дъждовният сезон в Тайланд. Той продължава от юни до октомври и обикновено в него стават наводнения в пещерите.", "date": "2018.06.26", "title": "Младежи са блокирани от три дни в наводнена пещера в Тайланд"}
{"url": "https://www.24chasa.bg/novini/article/6931665", "text": "Значителни укрити приходи са установени в рамките на предприети проверки, в които са участвали служители на отдел „Икономическа полиция“ – ГДНП, колегите им от СДВР и представители на НАП, Изпълнителна агенция „Автомобилна администрация“ (ИААА), съобщи пресцентърът на НАП.  Съвместните действия са започнали преди седмица. Неотчетените продажби са установени след сравнителен анализ на броя обучаващи се за правоспособност за правоуправление на превозни средства, преминали през автошколите и явилите се на изпит пред „Автомобилна администрация“. Според действащото законодателство, всички компании, които провеждат обучение на бъдещи шофьори, са длъжни да водят точна отчетност, включително да подават данни за курсистите в Изпълнителна агенция „Автомобилна администрация“. В приходната агенция е извършено сравнение на броя на обучаемите, допуснати до изпит, със средните пазарни цени и са формирали минимален размер на приходите за всяка от автошколите. Тези данни са сравнени с информацията, подадена от касовите апарати и финансовите отчетите на фирмите. Още в първите няколко фирми са открити значителни отклонения и ще бъдат извършени пълни данъчни ревизии за последните 5 години, допълват от НАП. Предстои възлагането на подобни проверки в целия бранш. Очаквайте подробности.", "date": "2018.06.26", "title": "Данъчните след проверка: Автошколите масово крият приходи"}
{"url": "https://www.24chasa.bg/novini/article/6931663", "text": "Това заяви вицепремиерът, министър на отбраната и съпредседател на съуправляващата коалиция \"Обединени патриоти\" пред журналистите в парламента. \"Аз се бях подготвил за всяка от 9-те им тези от мотивите. Когато някой нищо не ти казва, как да им отговоря?\", обясни Каракачанов на въпрос защо не е излязъл на парламентарната трибуна. \"Има си психиатри и сексолози, не може военният министър да говори за петли\", отсече той по повод на бойкота на \"Воля\" на вота. Депутати на Веселин Марешки не дойдоха в Народното събрание днес, за да направят дарение на ограбвания човек от монтанското село Якимово, принуден на спи с петлите си, за да ги опази. \"Винаги ще има такива, които скачат от третия етаж, а не от втория, както каза БСП, винаги ще има желаещи да избягат от правосъдието\", отвърна Каракачанов на въпрос за избягалия днес арестант от Пловдив.", "date": "2018.06.26", "title": "Каракачанов: Най-безсмисленият и жалък вот!"}
{"url": "https://www.24chasa.bg/novini/article/6930998", "text": "„Детска градина“ еколозите наричат заниманията на възрастните птици с малките, в колонията къдроглави пеликани в резерватът „Сребърна“. Младите екземпляри получават първите си уроци за оцеляване в природата – природняване, плуване и ловуване на риба. Припомняме, че тази година сред къдроглавите пеликани гнездят и розови. За първи път се излюпиха и розови пеликанчета. Последно подобно явление е наблюдавано преди 70 години. Този вид пеликани се размножават обикновено в Делтата на р. Дунав, Гърция и Турция. Миналата година са били наблюдавани около сто розови пеликана, но тази година са едва двайсетина. В езерото „Сребърна“ се наблюдават още неми лебеди, лопатарки, сиви гъски и зеленоглави патици. Има и чапли, които са в размножителен период.", "date": "2018.06.26", "title": "Малките пеликанчета тръгнаха на „детска градина“ (Обновена)"}
{"url": "https://www.24chasa.bg/novini/article/6930911", "text": "Трима души бяха тежко ранени днес, а два вагона се обърнаха при дерайлиране на пътнически влак в Австрия. Според властите катастрофата е била причинена от превишена скорост, предаде Асошиейтед прес. Други 31 души получиха леки наранявания при злополуката, станала сутринта до Санкт Пьолтен, западно от Виена, заявиха транспортните власти в провинция Долна Австрия, предава БТА. Те казаха, че предните вагони са дерайлирали, защото влакът се е движил твърде бързо, а после задната част от композицията се е врязала в дерайлиралите вагони. Властите не уточниха с каква скорост се е движил влакът в момента на катастрофата. Засега не е ясно дали той е превишил ограничението на скоростта заради технически проблем или поради човешка грешка. Във влака са пътували около 80 души, два от вагоните са се преобърнали, скъсани са били електропроводи. Влакът е собственост на \"Мариацелербан\" - местен оператор на теснолинейни линии - и е пътувал за Санкт Пьолтен.", "date": "2018.06.26", "title": "Влак дерайлира в Австрия, трима са тежко ранени (Обновена)"}
{"url": "https://www.24chasa.bg/novini/article/6931672", "text": "Неандерталците са били умели ловци, използващи дървени копия, за да поразят плячката си от близко разстояние, съобщи в. \"Дейли мейл\", цитиран от БТА. Те са използвали прикритието на гористите местности, за да нападат едни от най-едрите животни, обитавали планетата ни в далечното минало. Откритието е направено от екип от учени, ръководен от д-р Сабине Гаудзински -Виндхойзер от университета \"Йоханес Гутенберг\" в Майнц, Германия. Учените са изследвали останки от плячката и от оръжията на неандерталците, част от които са на 120 хиляди години. Сред тях има и два големи скелета на изчезнал елен лопатар, открити край бреговете на малко езеро в близост до днешния град Хале в Германия. Дълго време пораженията по останките са били загадка. С помощта на микроскопия и на балистични тестове екипът е направил и анализирал симулации на лова. Така изследователите са открили, че неандерталците са се доближавали много близо до плячката и са я поразявали изотдолу, вместо да хвърлят копията си по нея. Останки от дървени копия на 300 и 400 хиляди години бяха намерени и по-рано на територията на Германия и Великобритания. Археолозите обаче не успяваха да открият пряка връзка между тях и останките на животните. Според д-р Гаудзински-Виндхойзер настоящото изследване дава първото доказателство за начина, по който неандерталците са ловували. \"Ловът от близко разстояние е рисков, изисква укритие и група от ловци с много добра координация помежду си\", заяви тя. Това навежда учените и на мисълта, че неандерталците са били много умели ловци.", "date": "2018.06.26", "title": "Неандерталците са били умели ловци"}
{"url": "https://www.24chasa.bg/novini/article/6931796", "text": "Европейските акции поскъпват предпазливо по време на търговията във вторник, опитвайки известна стабилизация след солидните разпродажби в началото на седмицата в резултат на ескалиращото търговско напрежение в световен план. Инвеститорите изглежда се опитват да преценят противоречивите коментари на видни представители на Белия дом относно идеята на Доналд Тръмп за забрана на чуждестранни (предимно китайски) инвестиции в американски технологични компании, предаде  . Общият европейски индекс Stoxx Europe 600 се повишава с 0,22%, но след като в понеделник се раздели с 2% от стойността си, отбелязвайки най-солиден спад от началото на март и приключвайки търговията в най-ниско ниво от 11-ти април. След здрава спад от 2,5% в понеделник, днес германският индекс се повиши първоначално с 0,5%, преди обаче в ранния следобед да се върне близо до вчерашното ниво на затваряне, докато френският индекс CAC40 нараства с 0,34%, а британският FTSE100 - с 0,48%, но след като вчера водещите индекси на борсите в Париж и в Лондон се понижиха съответно с 1,9% и с 2,2%. Трябва да се има предвид, че търговските диспути и по-бавният икономически растеж засегнаха през последните седмици доста сериозно европейските фондови борси, като индексът Stoxx Europe 600 е вече с 3% под неговите нива от началото на годината, докато индексът, включващ само компании от еврозоната, се понижава с 2,4%. И днес акциите на автомобилите компании остават под натиск от продажби с оглед на заплахите от страна на Доналд Тръмп ще може да наложи мита в размер на 20% върху вноса в САЩ на всички произвежданите в Европа автомобили. Акциите на BMW се понижават с нови 1,5% след като \"Файненшъл Таймс\" цитира висш представител на компанията да посочва, че германският автомобилен гигант може да вземе решение да затвори фабриките си във Великобритания, ако процесът на Брекзит доведе до нарушаване на веригите за доставки. Въпреки че тази информация беше опровергана по-рано днес от специален представител на компанията във Обединеното кралство, акциите на фирмата, произвеждаща на Острова моделите Mini и Rolls-Royce, остават под натиск от продажби. Негативно влияние върху автомобилния сектор оказва и информация на агенция \"Мудис\", според която заплахата на Тръмп за налагане на мита от 20% върху вноса на автомобили и на части за тях може да бъде кредитно \"негативно събитие\" за всеки един сегмент от глобалната автомобилна индустрия. В същото време фючърсите на американския индекс DJIA се понижават с нови 0,15% преди старта на днешната търговия на Уолстрийт, след като вчера индексът се срина с 328 пункта (понижение с 1,33%) до 24 253 пункта (най-ниско ниво от 4-ти май насам), приключвайки търговията под важната 200-дневна пълзяща-средна за пръв път от юни 2016-а година насам. Фючърсите на широкия индекс S&P500 се понижават с 0,10% (след вчерашен спад с 1,37%), докато фючърсите на технологичния индекс Nasdaq100 се повишават плахо с 0,09%, след като в понеделник технологичният сектор се раздели с цели 2,09% от общата си пазарна капитализация. Акциите на Harley-Davidson остават под натиск от продажби и на днешната извънборсова търговия, понижавайки се с около 1%, след като в понеделник те се сринаха с близо 6% в резултат на решението на ЕС да повиши от 22-ри юни митата за вноса на мотоциклети на американската компания от 6% на 31%, което според самата фирма ще увеличи средната цена на нейните мотоциклети с около 2200 долара. От Harley-Davidson също така посочиха, че обмислят да изнесат част от производството извън САЩ, за да избегнат новите високи европейски тарифи, но този план ще отнеме от 9 до 18 месеца. Според разчети на фирмата новите мита ще костват на Harley-Davidson около 30-45 млн. долара до края на 2018-а година и между 90 млн. и 100 млн. долара през всяка една следваща година. Трябва да се има предвид, че Европа е вторият най-голям пазар за известната марка мотоциклети, като през първото тримесечие на годината зае около 19% от продажбите при 61% продажби в рамките на САЩ. Европа беше също така и най-бързо растящият пазар за Harley-Davidson, като в началото на годината беше отчетен ръст от 8,1% на годишна база спрямо спад на продажбите с 12% в рамките на САЩ.", "date": "2018.06.26", "title": "Европейските акции поскъпват предпазливо след солидните разпродажби"}
{"url": "https://www.24chasa.bg/novini/article/6931719", "text": "Бившият футболист от Гоце Делчев Марио Метушев вече е с обвинение за убийството на приятеля си Красимир Колджиев. Преди 10 дни, на празника Рамазан Байрам двамата седнали да се черпят в заведение. После се преместили в дома на Колджиев, където продължили с алкохола и се скарали. С  нож, Метушев наръгал над 10 пъти Красимир, който починал веднага. Малко след кървавата драма, в стаята влязла майката на Красимир, която видяла сина си мъртъв, а до него с нож в гърлото бил Марио. Той бе откаран в болницата в Гоце Делчев. Освен раната в гърлото имал и още 5-6 прободни рани в корема. Лекарите направиха и невъзможното, но успяха ад спасят живота на Метушев. Днес той бе изписан от болница и веднага е задържан с прокурорско постановление за 72 часа. Повдигнато му е обвинение за умишлено убийство по особено жесток и мъчителен за жертвата начин, съобщи говорителят на окръжна прокуратура Весела Стоилова. Утре прокуратурата най-вероятно ще внесе в съда искане за постоянна мярка \"задържане под стража\". ", "date": "2018.06.26", "title": "Бившият футболист Метушев влезе от болницата в ареста за жестоко убийство"}
{"url": "https://www.24chasa.bg/novini/article/6931783", "text": "Заместник-министър Деница Николова, която е и Национален координатор на Стратегията на ЕС за Дунавския регион, участва в среща на комисаря за регионална политика Корина Крецу с Националните координатори и Координаторите на приоритетни области на Дунавската стратегия. Комисар Крецу подчерта отличното сътрудничество с Българското председателство на Стратегията и благодари за показания ангажимент за поставяне на региона сред основните приоритети на Председателството. Отбелязан беше постигнатият напредък в подобряването на навигирането по река Дунав в рамките на българо-румънския участък. Изтъкната бе и важността на политическия ангажимент на държавите по отношение на Стратегията и активното участие в изпълнението й. Това съобщиха от пресцентъра на МРРБ. Зам.-министър Николова отбеляза по време на срещата, че подобряването на резултатите и видимостта на Стратегията изискват съвместни действия на държавите от Дунавския регион и Европейската комисия. „Необходим е фокус върху изпълнението на стратегически проекти с висока добавена стойност за Дунавския регион“, каза зам.-министър Николова. На срещата бе подчертана необходимостта всички държави от региона да препотвърдят политическата си ангажираност по отношение изпълнението на Стратегията с оглед постигане на по-високи работещи и видими резултати.", "date": "2018.06.26", "title": "Зам.-министър Николова обсъди Дунавската стратегия с комисар Корина Крецу"}
{"url": "https://www.24chasa.bg/novini/article/6931818", "text": "Отговорна представителка на руския енергиен сектор, задържана в средата на юни, е заподозряна, че е предавала информации на Румъния и може би на САЩ във връзка с енергийните доставки към Крим и сепаратистките проруски територии в Източна Украйна, съобщи в понеделник руският вестник \"РБК\", цитиран от АФП. Карина Цуркан, член на управителния съвет на полудържавната електрическа компания \"Интер РАО\", бе задържана на 15 юни, според редица руски медии. Цуркан има румънско и руско гражданство, предаде БТА. Миналата седмица правосъдието потвърди пред руските информационни агенции поставянето под арест на жена, носеща това име, без да дава повече информации за обвиненията към нея. Цуркан е обвинена, че е предоставяла информации \"за преговорите за доставка на електричество за Крим и за републиките в Донбас\", уточни руският финансов ежедневник \"РБК\", цитирайки анонимен източник от руските служби за сигурност. \"Ние получихме информации от страна на руското външно разузнаване, според които някой е предавал информации на Румъния, членка на НАТО, зад която биха могли да стоят САЩ\", е заявил източникът, обвинявайки г-жа Цуркан, че стои в основата на това изтичане на информации. Изтичането на информация \"е продължило повече от година\", е посочил източникът на \"РБК\", подчертавайки че г-жа Цуркан е била в контакт с всички руски високопоставени служители в Украйна. Цуркан е предавала \"политически информации за това кой работи с нас /Русия - бел.АФП/ в Украйна, в Северна Корея, в Крим и в други райони, където ние доставяме електричество, кой сътрудничи, кой отказва, с кого разговаряме, какви са проблемите, стратегиите\", е добавил източникът. Руският президент Владимир Путин е \"разбира се\" в течение на този случай, е посочил на пресконференция говорителят на Кремъл Дмитрий Песков, без да коментира повече. Украинският полуостров Крим бе почти изцяло зависим от Украйна за снабдяването си с електричество до анексирането му от Русия през март 2014 г. Оттогава имаше многократно случаи на прекъсване на електроснабдяването, особено в края на ноември 2015 г. след саботаж на електропровод за високо напрежение, идващ от украинската територия. Повтарящите се спирания на електроснабдяването от украинска страна накараха Москва да построи \"електрически мост\" към полуострова през Керченския пролив и да направи големи инвестиции, за да модернизира електрическите му инфраструктури.", "date": "2018.06.26", "title": "Руски вестник: Доставките на електричество за Крим са в центъра на афера за шпионаж"}
{"url": "https://www.24chasa.bg/novini/article/6931799", "text": "Считано от 25 юни 2018 година, директор на дирекция „Социални дейности и здравеопазване“ в Община Велико Търново е Росица Димитрова. Тя заемаше тази позиция до назначаването й за заместник-министър на труда и социалната политика, съобщиха от местната администрация. При прекратяване на правоотношенията й с Министерството на труда и социалната политика Росица Димитрова има право да заеме предишната си длъжност в Община Велико Търново.  Тя подаде оставка след скандал със самолетен билет за 8000 лв. , закупен за скъпа командировка в САЩ в разгара на протестите на майките на деца с увреждания.", "date": "2018.06.26", "title": "Освободената зам.-министърка Димитрова\nсе върна на работа в Община Велико Търново"}
{"url": "https://www.24chasa.bg/novini/article/6931890", "text": "Социалният министър Бисер Петков и протестиращите майки на деца с увреждания са имали днес /преди дебатите в НС по вота на недоверие/ среща, целта на която е била те да кажат на какъв компромис са готови. Това обясни пред журналисти в парламента Петков, цитиран от БТА. Моето предложение и настояване беше да продължим да работим за регламентиране на личната помощ в двата законопроекта, които Министерството на труда подготвя/за хората с увреждания и за социалните услуги, уточни той. В четвъртък предстояла дискусия за социално-икономическата подкрепа на хората с увреждания. В рамките на общия подход, който предлагаме за всички с увреждания, да решим въпроса и за личната помощ, който се отнася и за хората със затруднение в ежедневното обслужване, поясни министър Петков.", "date": "2018.06.26", "title": "Бисер Петков се срещна днес с протестиращите майки"}
{"url": "https://www.24chasa.bg/novini/article/6931901", "text": "С книгата, която вече е в ръцете на читателите, отново ще се срещнем със словото и с идеите му. И ще сме убедени, че той не ни е напуснал… Изданието включва кратки текстове на проф. Стоянов по любимата му тема - Българското възраждане, подчинени на неговото правило в историческите изследвания, че \"Иcтopиятa кaтo нayкa имa зa цeл дa peкoнcтpyиpa иcтopичecкoтo минaлo тaкoвa, кaквoтo e билo, a нe тaкoвa, кaквoтo някoмy ce иcкa дa e билo.\" Преобладаващата част са свързани с личността на Васил Левски - за идеите, за втората му обиколка в Българско, за Левски и Каравелов, за залавянето на Апостола, за изграждането на паметника му в София, за митологизирането на личността на Васил Левски и превръщането му в идол и необходимо ли е това на българите. Сборникът носи заглавието на неговото есе за Левски \"Кой си ти, Апостоле?\" И в другите застъпени теми като тези за екзарх Антим I, Иван Касабов, за необходимостта историческите събития да се честват на датата, на която са се случили, а не едни по нов, други по стар стил, той поддържа тезата си, че пoлитизиpaнeтo нa минaлoтo ни и cъoбpaзявaнeтo мy c гocпoдcтвaщaтa пoлитичecкa кoнюнютypa yнищoжaвa иcтopиятa кaтo нayкa. И този сборник доказва, че публикациите на проф. Стоянов са \"рaзчyпвaнe нa cтepeoтипитe\" и \"пpoтивoпocтaвянe нa митoлoгeмитe\" - тaкa, както oпpeдeлят нeгoви кoлeги значимите му иcтopичecки изcлeдвaния. Отзивите и рецензиите за негови книги от проф. Пламен Митев, проф. Калчо Калчев, проф. Милена Кирова и други автори във втората част на сборника са оценки за един изключителен професионалист, наложил свой стил в изследването на Българското възраждане, учен, чието име остава в списъка на талантливите изследователи, на харизматичните оратори, за когото популяризирането на българщината по света бе не само научна, но и морална кауза. Макар и малък по обем, новият сборник с текстове на проф. Иван Стоянов ни връща към същността на учения, който се беше посветил на Историята, и за него тя беше и особен вид духовна материя и енергия, която се предава генетично от поколение на поколение, който се раздаваше, без да иска нещо в замяна на тази своя открита и безкористна обич към света. Той твърдо вярваше, че България и българската кауза ще пребъдат във вековете, пропити с жизнеността на нашия народ, с вдъхновеното по божия промисъл дело на Апостола на българската революция Васил Иванов Кунчев - Левски. За неговото безсмъртие проф. Стоянов отдаде много години научна и просветителска работа. Сборникът \"Кой си ти, Апостоле?\" ни връща към откритията и модерните виждания и оценки на проф. Стоянов за делото и личността на най-великия българин и на най-героичното време в българската история - Възраждането, без и против идеологеми, превратни тълкувания и шаблонни обобщения. Творческа вечер и представяне на новата книга събира колеги, студенти и приятели на проф. Иван Стоянов в Столична библиотека на 28 юни 2018 г. /четвъртък/ от 17.30 ч.", "date": "2018.06.26", "title": "\"Кой си ти, Апостоле\" - нова книга и творческа вечер в памет на проф. Иван Стоянов"}
{"url": "https://www.24chasa.bg/novini/article/6931902", "text": "Западните страни представиха днес проект, целящ да засили ролята на Организацията за забрана на химическите оръжия (ОЗХО), като й даде правомощия да посочва виновниците за химически атаки, предаде Франс прес, цитирана от БТА. Русия се противопостави на предложението. Напрегната среща по този повод започна в Хага в навечерието на очаквания доклад на инспекторите от ОЗХО за предполагаемата атака със зарин и хлор на 7 април в сирийския град Дума в околностите на Дамаск. Специалното заседание на висшия политически орган на ОЗХО бе свикано по искане на Великобритания, представена днес от външния министър Борис Джонсън. Лондон предприе тази инициатива няколко седмици след отравянето на бившия руски шпионин Сергей Скрипал и дъщеря му - първото от десетилетия химическо нападение в Европа, за което кралството обвини Русия. \"Виновниците трябва да бъдат наказвани въз основа на автентични и силни доказателства\", заяви при откриването на дебатите председателстващият заседанието - мароканецът Абделуахаб Белуки. \"Въпреки разликите и разногласията в позициите и мненията всички се стремим към конструктивно сътрудничество, за да освободим планетата веднъж завинаги от химическите оръжия\", каза той. Русия обаче разкритикува свикването на това заседание. Ръководителят на руската делегация Георгий Каламанов, цитиран от РИА Новости, заяви, че Москва е против британския проект и ще направи контрапредложение. Според Москва правомощията, които Великобритания иска да даде на ОЗХО, принадлежат на Съвета за сигурност на ООН и той е единственият орган с право да взема подобни решения, заяви руският представител. За други страни като Франция и САЩ обаче е крайно време ролята на ОЗХО да претърпи развитие. Пожелал анонимност френски дипломатически източник заяви, че \"мандатът и средствата на ОЗХО трябва да бъдат адаптирани към предизвикателствата на 21 век\". Дискусиите в Хага ще продължат утре при закрити врата и ще приключат може би в четвъртък, когато предстои решаващ вот по британската проекторезолюция. За да спечели, проектът трябва да събере две трети от гласовете. Намерение да участват в срещата са изразили около 153 от 193-те страни-членки на организацията.", "date": "2018.06.26", "title": "Западен проект предвижда разширяване на правата на Организацията за забрана на химическите оръжия"}
{"url": "https://www.24chasa.bg/novini/article/6931908", "text": "Първите три точки с доклади от дневния ред на предстоящата сесия на Столичния общински съвет в четвъртък, внесени от кмета Йорданка Фандъкова, трябва да бъдат отложени и напълно преработени. За това настоява лидерът на БСП - София и председател на групата на социалистите в СОС Калоян Паргов. Става въпрос за докладите, свързани с Плана за действие за устойчиво енергийно развитие на Столична община 2012-2020 г., с Плана за действие по енергийна ефективност (ПДЕЕ) за периода 2017-2019 г. и с Програмата за насърчаване използването на енергия на възобновяеми източници и биогорива (ПНИЕВИБ) за периода 2017-2019 г. Това съобщиха от пресцентъра на БСП-София. \"Двата плана и програмата трябва да бъдат напълно преработени и актуализирани, категоричен е Калоян Паргов. - В представения План за действие по енергийна ефективност не са спазени изискванията на чл. 12, ал. 2 от Закона за енергийната ефективност, както и не са изпълнени Указанията за подготовка на Планове за действие по енергийна ефективност, дадени от Агенцията за устойчиво енергийно развитие. Липсват верни анализи и прогнози, основани на максимално точна и актуална целева информация по направления промишленост, икономика, сгради, климат, екология, електропотребление, транспорт, услуги и т.н. Липсват също така обобщени данни от енергийни обследвания, изпълнени мерки за енергийна ефективност, реализирани енергийни спестявания и оценки за общински обекти и предприятия, задължени лица по Закона за енергийната ефективност. Няма информация за наличните горивни и климатични системи, които са собственост на Столична община и на общинските дружества. Липсва и актуална визия за оптимизацията им. Дадена е оскъдна, неактуална и разхвърляна информация. Освен това данните от Плана не кореспондират с информацията, вписана в Програмата за насърчаване използването на енергия от възобновяеми източници и биогорива. Учудващо е как без приет План за действие по енергийна ефективност са подготвяни и предавани в Агенцията за устойчиво енергийно развитие верни и актуални отчети по реда на Закона за енергийната ефективност\". Лидерът на БСП - София припомни, че Планът за действие за устойчиво енергийно развитие на Столична община 2012-2020 г. беше приет след сериозен дебат между политическите сили през 2013 година. \"Столичният общински съвет го прие под условие за спешна преработка, тъй като Столична община имаше ангажименти към Конвента на кметовете в Брюксел и беше поставен срок. БСП тогава изпрати предложение до ресорния заместник-кмет Савина Савина за създаване на работна група във връзка с належащата преработка на Плана, къй като в него имаше стари и некоректни данни и грешни постановки, обясни той. - Този План, който е предложен в момента да бъде гласуван, трябва да бъде актуализиран и да бъде синхронизиран с Плана за действие по енергийна ефективност и с Програмата за насърчаване използването на енергия от възобновяеми източници и биогорива\". Във внесената за гласуване от СОС Програма за насърчаване използването на енергия на възобновяеми и биогорива пък има несъответствия с изискванията за съдържание и обхват, разписани в чл. 10, ал. 1 от Закона за енергията от възобновяеми източници, каза Калоян Паргов. \"Няма актуална и надеждна информация за възобновяеми енергийни източници на територията на Столична община. Няма и анализ с актуални и проверени данни за реалната ситуация в енергопотреблението по сектори, коментира той. - Използваните данни се разминават с данните, представени в Плана за действие по енергийна ефективност. В същото време са цитирани различни проекти и програми, които като цяло нямат отношение към задължителното съдържание на програмата в съответствие със Закона за енергията от възобновяеми източници. Като цяло тези доклади категорично не трябва да бъдат приемани, докато не бъдат цялостно преработени и синхронизирани един с друг!\".", "date": "2018.06.26", "title": "Паргов: Плановете за енергийно развитие и ефективност трябва да бъдат напълно преработени!"}
{"url": "https://www.24chasa.bg/novini/article/6931913", "text": "Италианският премиер Джузепе Конте заяви днес, че страната му ще приеме някои от мигрантите на борда на спасителния кораб на германската хуманитарна организация \"Мишън лайфлайн\", блокиран във водите близо до Малта от дни, предаде Асошиейтед прес, цитирана от БТА.  В изявление Конте днес каза, че е поел такъв ангажимент в разговор с малтийския си колега, пред когото изразил надежда и други страни от Европейския съюз да направят същото. Корабът \"Лайфлайн\" с над 200 мигранти се намира на около 40 км от бреговете на Малта от няколко дни, след като и Италия, и Малта отказаха да го приемат в пристанищата си. Двете страни подчертаха, че корабът е действал неправомерно, тъй като не е следвал нарежданията на италианския команден център, направляващ спасителни операции в морето. Испанският премиер каза, че страната му е готова да участва в общи европейски действия за оказване на помощ на кораба с мигранти, но не уточни дали ще му позволи да акостира в испанско пристанище.", "date": "2018.06.26", "title": "Италия ще приеме някои мигранти от блокирания кораб \"Лайфлайн\""}
{"url": "https://www.24chasa.bg/novini/article/6931923", "text": "С провеждането на извънреден Съвет \"Външни работи/Отбрана\" на 25 юни в Люксембург приключи изпълнението на календара на българското председателство на Съвета на ЕС в областта на отбраната. В заседанието участва заместник-министърът на отбраната Атанас Запрянов, съобщиха от Министерството на отбраната. Българското председателство на Съвета на ЕС завършва с постижения в реализирането на четирите приоритета в областта на отбраната, които Министерството на отбраната формулира: активно подпомагане на изпълнението на инициативите по прилагане на приоритетите на Глобалната стратегия на ЕС в областта на сигурността и отбраната; подкрепа за развитието на военните способности на ЕС; укрепване на сигурността на Западните Балкани; задълбочаване на сътрудничеството ЕС - НАТО. В периода на българското председателство е постигнат напредък в изграждането на Постоянното структурирано сътрудничество. Приети са и правилата за управление на проектите по него. Започна работата по изпълнението на първия пакет от 17 проекта в рамките на Постоянното структурирано сътрудничество в областта на отбраната. България участва в три от тях: \"Създаване на мрежа от логистични хъбове\", \"Трансгранична военна мобилност\" и \"Надграждане на системата за морско наблюдение\". Постигната е договореност по Европейската програмата за развитие на отбранителната индустрия, чрез която ще бъдат финансирани проекти за изграждане на отбранителни способности. През шестмесечния период България активно подпомогна диалога между държавите-членки на ЕС и между тях и институциите на евросъюза за изпълнението на Европейския план за действие в областта на отбраната и Европейския фонд за отбрана. Бяха проведени четири триалога между Европейската комисия, Европейския парламент и Съвета на Европейския съюз по регламента за Европейска програма за индустриално развитие в областта на отбраната. На 22 май четвъртият триалог завърши с успешно съгласуван текст, а на 7 юни регламентът за Европейска програма за индустриално развитие в областта на отбраната беше одобрен от Комитета на постоянните представители. За развитието на военните способности на ЕС допринесе финализирането на двустранните консултации с всички страни-членки на съюза в рамките на пробния цикъл на Координирания годишен преглед на отбраната. Предстои приемането и на разработения План за развитие на способностите на ЕС. Особено важен за нашата страна е приоритетът, свързан с укрепване на сигурността и стабилността на Западните Балкани. Дебат по този въпрос беше проведен на срещата на директорите по отбранителната политика в Брюксел на 19 април. Темата за изграждането на капацитет в областта на сигурността и отбраната в страните от Западните Балкани беше във фокуса на дискусиите на международен форум, проведен в София на 11 май т.г, организиран от Министерството на отбраната. Постижение на българското председателство в диалога за задълбочаването на сътрудничеството между ЕС и НАТО беше проведеното съвместно заседание на военните комитети на двете международни организации, което бе оценено изключително високо. Участие в съорганизирания от Европейската агенция по отбрана и Министерството на отбраната симпозиум по военната мобилност, който се състоя на 7 юни в Брюксел, взеха министри на отбраната от ЕС и НАТО, Върховният представител на ЕС по външна политика и политиката за сигурност Федерика Могерини, заместник-генералният секретар на НАТО Роуз Гьотемьолер и високопоставени представители на САЩ. За успешното изпълнение на приоритетите на българското председателство на Съвета на ЕС в областта на отбраната бяха проведени над 30 събития, повечето от които в България, други в Брюксел, Белгия, и в трети страни. По-важните от тях бяха: срещи на директорите по отбранителната политика (19 и 20 февруари, София, и 19-20 април, Брюксел); Съвет \"Външни работи/Отбрана\" (6 март, Брюксел, и 25 юни, Люксембург); неформална среща на министрите на отбраната от ЕС (4 и 5 май в София); изнесено заседание на Военния комитет на ЕС (26-28 април, София и Пловдив); заседание на Военния комитет на ЕС (21 февруари, Брюксел); заседание на Военния комитет на ЕС във формат \"началници на отбраната\" (15 май, Брюксел); изнесено заседание на \"Политико-военната група\" (19-21 март, София); заседание на Специалния комитет \"Атина\" (25-27 април, София); семинар на високо експертно ниво по изграждането на капацитет в секторите за сигурност и отбрана на страните от Западните Балкани (11 май, София); международна научна конференция на тема \"Научните изследвания, иновации и индустриално сътрудничество в интерес на общата европейска отбрана и сигурност\" (31 май, Пловдив), изнесено заседание на работните групи на Военния комитет (31 май-1 юни 2018); симпозиум на тема: \"Военната мобилност: ключ към европейската сигурност\" (7 юни, Брюксел, Белгия) и др. Министерството на отбраната бе домакин и на част от програмата на посещението на Комитета по политика и сигурност у нас (6-7 юни, София и Пловдив). В България бяха проведени също така два курса, две учения, олимпиада по общата политика за сигурност и отбрана на ЕС, годишна конференция на Инициативата по планинска подготовка, изнесени дни по въпросите на кибер отбраната. Общата координация на подготовката и провеждането на българското председателство на Съвета на ЕС, както и организацията на основните събития от календара в областта на отбраната беше осъществена от дирекция \"Отбранителна политика\" в Министерството на отбраната. По реализацията на отделни събития и приоритети работиха дирекции \"Отбранителна аквизиция\", \"Финанси\", \"Стратегическо планиране\", командванията на видовете въоръжени сили, Военна академия \"Г.С. Раковски\", Националният военен университет, Висшето военноморско училище \"Н.Й.Вапцаров\", Институтът по отбрана и екипа на Министерството на отбраната/Щаба по отбрана в Постоянното представителство на Република България към ЕС.", "date": "2018.06.26", "title": "Вижте постиженията в областта на отбраната по време на европредседателството ни"}
{"url": "https://www.24chasa.bg/novini/article/6931931", "text": "Трима от пострадалите при катастрофата до Добринище ще бъдат откарани в болницата в Благоевград и са в тежко състояние. Други двама са в болницата в Разлог.  Тежка катастрофа стана около 15 ч по пътя Добринище-Гоце Делчев. Микробус е навлязъл в насрещната лента и се ударил в идващ автобус с пътници. Пострадали са петима души. Шофьорът и спътникът му от буса на по 38 и 48 г., са с политравми и състоянието им е сериозно. Други двама ранени мъже са с контузии на крайниците и комоцио. Една жена е със счупен нос. Все още е затворен пътят Добринище-Гоце Делчев. Полиция регулира движението по обходен маршрут през Елешница. В микробуса, който пътувал към Гоце Делчев е имало и кон.", "date": "2018.06.26", "title": "В катастрофиралия до Добринище бус имало и кон"}
{"url": "https://www.24chasa.bg/novini/article/6932035", "text": "В Комисията за защита на конкуренцията /КЗК/, на основание чл. 24, ал. 1 от Закона за защита на конкуренцията /ЗЗК/, е постъпило уведомление, по което е образувана преписка КЗК-537/2018 г., за намерението на \"Инерком България\" ЕАД да придобие едноличен контрол (пряк и непряк) върху предприятия от корпоративната група на ЧЕЗ в Република България. Това пише в сайта на КЗК. Искането е КЗК да извърши преценка дали нотифицираната сделка представлява концентрация между предприятия, подлежаща на предварително уведомяване, и ако я счете за такава, да извърши оценка на концентрацията и да се произнесе с решение съгласно чл. 60, т.14 от ЗЗК, съответно чл. 82, ал.3, т.2 от ЗЗК, с което да я разреши безусловно, както и да постанови незабавно изпълнение, пише в съобщението.", "date": "2018.06.26", "title": "\"Инерком\" поиска разрешение от КЗК да купи фирмите на ЧЕЗ в България"}
{"url": "https://www.24chasa.bg/novini/article/6932011", "text": "\"В нашия мандат средната работна заплата ще бъде 1500 лв., 650 лв. - минималната. Структурата на икономиката променихме. Инвестираме в образование, образователна инфраструктура.\" Това обяви министър-председателят Бойко Борисов по време на конференция за сближаване на заплатите в Европа, която бе организирана от синдикатите. Целта на конференцията е да се сключи алианс между профсъюзите и работодателите, за да има общ европейски стандарт от заплатите, така че равен дял от добавената стойност в икономиката да отива в работниците.", "date": "2018.06.26", "title": "Борисов: 1500 лв. средна заплата в нашия мандат, минималната ще стане 650 лв."}
{"url": "https://www.24chasa.bg/novini/article/6932036", "text": "Британският принц Уилям изрази надежда, че ще научи повече за Близкия изток при посещението си в Израел и палестинските територии, предаде Асошиейтед прес. На среща с израелския президент Реувен Ривлин в Ерусалим днес принцът каза, че очаква с нетърпение да се запознае с различните проблеми, да опознае различните култури и религии, предаде БТА. Той сподели също, че няма търпение да разгледа Стария град в Източен Ерусалим. Някои израелци се разгневиха от маршрута на принца, в който Източен Ерусалим е представен като част от \"окупираните палестински територии\". Израелският президент разказа на Уилям спомени от детството си в Ерусалим по време на британското управление и го помоли за предаде послание за мир на палестинския президент Махмуд Абас, с когото ще се срещне утре в Рамала, на Западния бряг.", "date": "2018.06.26", "title": "Принц Уилям се надява да научи повече за Близкия изток при посещението си в Израел"}
{"url": "https://www.24chasa.bg/novini/article/6932077", "text": "Вътрешният министър на Германия Хорст Зеехофер не смята, че управляващата коалиция на ХДС/ХСС и социал-демократите ще се разпадне заради разногласията за борбата с нелегалната миграция, предаде ТАСС, като цитира сп. \"Фокус\". Според Зеехофер спекулациите на германски политици и медии за възможно разпадане на коалицията са \"откъснати от действителността\". Същевременно той отбеляза, че няма да прояви разбиране, ако ХДС начело с Меркел не приеме плана му за борба с нелегалната миграция. \"Ние сме единни в това, що се отнася до целта, става дума само за процедурата\", каза министърът и добави:\"Не разбирам съпротивата, това ме обърква\". ХСС даде на канцлера две седмици (до 1 юли), за да намери решение на проблема. В противен случай председателят на ХСС Зеехофер заплаши да вземе едностранни мерки, като затегне контрола на германската граница, предаде БТА. ", "date": "2018.06.26", "title": "Зеехофер не смята, че управляващата коалиция в Германия се разпада"}
{"url": "https://www.24chasa.bg/novini/article/6932085", "text": "Парламентът ще гласува на първо четене Законопроект за киберсигурност, внесен от Министерския съвет. Това предвижда проектопрограмата на Народното събрание за тази седмица. Очаква се депутатите да гласуват на второ четене промени в Административнопроцесуалния кодекс и в Закона за регистър БУЛСТАТ, а на първо четене - промени в Кодекса на труда, предаде БТА.  Тази седмица се предвижда парламентът да приеме процедурни правила за избор на управител на Националната здравноосигурителна каса /НЗОК/, както и за избор на членове на Комисията за публичен надзор над регистрираните одитори. В проектопрограмата са още Доклад за дейността на Комисията за енергийно и водно регулиране за 2017 г., Годишен доклад за дейността на Комисията за защита на конкуренцията за 2017 г. и Отчет за дейността на Българската телеграфна агенция за 2017 г. Петък ще започне с гласуване на проект на решение за вот на недоверие на правителството на Бойко Борисов заради провала в политиката по сигурността. След това се очаква депутатите да разгледат Проект на решение на БСП за отмяна на лятната ваканция на Народното събрание през 2018 г. Парламентарният контрол се предвижда да започне с разисквания по питане на депутати от левицата към министъра на здравеопазването Кирил Ананиев относно Национална здравна карта.", "date": "2018.06.26", "title": "Парламентът ще гласува нов закон за киберсигурността"}
{"url": "https://www.24chasa.bg/novini/article/6932084", "text": "МВР разпространи снимка на избягалия от районното управление в Пловдив арестант, където бил за срок от 24 часа. Младият мъж е бил заведен до тоалетната, откъде е избягал през прозореца. От прокуратурата официално съобщиха, че той е скочил от втория етаж. Обявен е за общодържавно издирване.                                                                                                                                                                                                                                                                                                                       ", "date": "2018.06.26", "title": "Вижте избягалия арестант от районното в Пловдив (Снимка)"}
{"url": "https://www.24chasa.bg/novini/article/6932083", "text": "На редовно заседание правителството ще разгледа утре План за действие за 2018 г. за изпълнението на Националната стратегия в областта на миграцията, убежището и интеграцията 2015-2020 г. Това съобщиха от пресцентъра на кабинета. Очаква се МС да предостави безвъзмездна финансова помощ на болградска гимназия \"Г. С. Раковски\" - Болград, Одеска област, Украйна, по повод нейната 160 годишнина. Министрите ще приемат проект на споразумение между правителствата на България и на Китай за сътрудничество в областта на науката и технологиите. На заседанието ще се разгледа промяна на наредбата за условията и реда за осъществяване на закрила на деца с изявени дарби.", "date": "2018.06.26", "title": "Правителството ще разгледа утре план за миграцията, убежището и интеграцията"}
{"url": "https://www.24chasa.bg/novini/article/6932093", "text": "Холандия прие ограничена забрана за носене на \"скриващи лицето облекла\" на публични места. Забраната се отнася включително за ислямските бурка и никаб, но не и за хиджаба, който покрива само косата, съобщи Асошиейтед прес, цитирана от БТА. Крайнодесният политик Герт Вилдерс се опитва от над 10 години да прокара такава забрана. Горната камара на парламента одобри днес с гласуване окончателно мярката. Холандският закон е представен от правителството като \"религиозно неутрален\" и няма толкова голям обхват, колкото във Франция и в съседна Белгия. Той се отнася до обществения транспорт, образователните институции, болници и правителствени сгради. Проучвания показват, че само няколкостотин жени в Холандия носят никаб или бурка.", "date": "2018.06.26", "title": "Холандия забранява бурките"}
