{"url": "https://www.24chasa.bg/novini/article/7386680", "text": "Полицията разследва всички версии, възможно е да става дума за терористичен атентат Неизвестни към този момент лица са открили стрелба в датския град Рунгстед. При нея са пострадали няколко души, съобщава  , позовавайки се на информация от местната полиция. От там допълват, че един човек е прострелян в главата, втори в крака. Сигналът за стрелбата е подаден в 18.03 местно време, а ранените са транспортирани за лечение в местна болница. Към момента не се знае дали става въпрос за криминално престъпление или за терористичен акт. Полицията не изключва нито една версия, тъй като по думите на неин говорител все още е твърде рано да се даде информация за мотивите. Възможно е и престрелката да е между две банди.", "date": "2019.04.06", "title": "Откриха стрелба в датския град Рунгстед, има ранени"}
{"url": "https://www.24chasa.bg/novini/article/7386635", "text": "Турнир по фигурно пързаляне, в памет на трагично загиналото българско семейство в авиокатастрофата в Северна Македония, стартира днес в \"Зимния дворец\" в София. Двете момичета на семейството са тренирали фигурно пързаляне и техните приятели решиха да организират надпреварата в тяхна чест. Треньорската на двете момичета Цветелина Янкова заяви пред  , че всички са шокирани от трагичната смърт на семейството. Тя допълни, че бащата на децата Георги е спонсорирал част от мероприятията, в които е участвал техният отбор. \"В състезанието ще вземат участие голям брой участници. Всички ние сме много натъжени от този трагичен инцидент. Затова и решихме да посветим този турнир на тях. Надпреварата е в памет не само на Деяна и Гергана, но и на Георги и Калина. Те бяха част от нашия клуб от дълги години. Георги е участвал в спонсорирането на наши участия по други състезания. Той беше изключително благороден човек. Потресени сме от случилото се\", заяви треньорката на двете момичета.", "date": "2019.04.06", "title": "Турнир по фигурно пързаляне в памет на загиналите в авиокатастрофата в Северна Македония"}
{"url": "https://www.24chasa.bg/novini/article/7386483", "text": "На всички потребители в България трябва да се осигури интернет на достъпна цена. Това предвижда актуализираната политика в електронните съобщения до 2022 г. Документът е пуснат с обществено обсъждане. В интернет достъпа трябва да са включени минимален брой от 11 услуги, сред които имейл, търсачки и социални мрежи, възможност за онлайн пазаруване, използване на електронни административни услуги. Ако се установи, че цената не е достъпна, особено за потребители с нисък доход или със специални социални потребности, те могат да получат помощ от държавата. Друг вариант е операторите да предоставят тарифи за бедни, различни от обичайните им оферти, а социално слабите да я ползват срещу ваучери. Държавата може да задължи компаниите да имат общи тарифи за цялата територия на страната. Няма ограничения за техническите средства, използвани за осигуряване на връзката - тя може да е по кабел или чрез безжична мрежа. За да има ефикасност при предоставянето на услугата, ще се избират два подхода. Първият е да се определи един или няколко оператора, които да гарантират наличност на цялата територия на държавата. Вторият е да има териториално разделение и да се определят доставчици за съответния регион. Държавата ще гарантира, че достъпът до интернет ще е на принципите на обективност, прозрачност, недопускане на дискриминация. Ако се установи, че разходите на операторите за доставката на интернет са по-високи от определената цена, компаниите ще бъдат компенсирани. Това ще става чрез обществен фонд, който да покрива разликата. ", "date": "2019.04.06", "title": "Евтин интернет за всички до 2022 г."}
{"url": "https://www.24chasa.bg/novini/article/7386647", "text": "Над 40 души бяха арестувани днес в Барселона за това, че са водили туристи в незаконни канабис барове, предаде ДПА. Арестуваните 46 души са заговаряли туристите в каталунската столица и след това им показвали къде могат да си купят и консумират марихуана и хаших, пише днес вестник \"Паис\", като се позовава на полицейски източници, предаде БТА. Групата е била активна в стария град и особено в популярния Готически квартал, където е имало много \"клубове\", които нямат разрешение да продават канабис, се посочва в материала на вестника. Акцията е започнала през март и приключи с арести около популярната за туристите улица \"Ла Рамбла\".", "date": "2019.04.06", "title": "Арестуваха 46 души в Барселона, водили туристи в незаконни канабис барове"}
{"url": "https://www.24chasa.bg/novini/article/7386673", "text": "Водещият кандидат на консервативната Европейска народна партия за евровота през май Манфред Вебер участва днес в предизборна проява с австрийския канцлер Себастиан Курц, предаде ДПА. На митинг в град Щраубинг в Бавария Вебер бе придружен на сцената от Курц и баварския премиер Маркус Зьодер. Той заяви, че принадлежи към първото поколение, което е живяло в мирна и свободна Европа. \"И няма да позволим това да бъде унищожено от днешните националисти\", добави Вебер. Той се изказа в подкрепа на идеята за по-голяма сигурност по границите на Европа. \"Не желая банди, занимаващи се с трафик на хора, да решават кой ще идва в Европа\", каза Вебер, цитиран от БТА. Ако партиите, принадлежащи към ЕНП, се представят добре на изборите на 26 май, Вебер има големи шансове да заеме поста председател на Европейската комисия.", "date": "2019.04.06", "title": "Вебер: Не желая банди, занимаващи се с трафик на хора, да решават кой ще идва в Европа"}
{"url": "https://www.24chasa.bg/novini/article/7386585", "text": "Испанската полиция съобщи днес, че е арестувала полски бизнесмен, издирван в страната си заради скандал с незаконни подслушвания, който е допринесъл за поражението на парламентарните избори през 2015 г. на центристката партия \"Гражданска платформа\", предаде Франс прес. Аферата се разрази през 2014 г. с публикуването в медии на извадки от компрометиращи разговори между полски политически и икономически лидери. Те били записани от сервитьори в скъпи ресторанти по инициатива на бизнесмена Марек Фалента. Той бе осъден в Полша на две години и половина затвор, предава БТА. Без да го назовава поименно, испанската полиция каза в комюнике, че е арестувала, в сътрудничество с полските сили на реда, издирван от Варшава \"мултимилионер\" в луксозен апартамент в крайбрежния град Кулера. В текста фигурират само инициалите М.А.Ф. Полският вътрешен министър Йоахим Бруджински потвърди в \"Туитър\", че става дума за Фалента. Датата на ареста не се уточнява. Бизнесменът ще се яви пред съдия преди евентуална екстрадиция в Полша.", "date": "2019.04.06", "title": "Арестуваха полски бизнесмен в Испания, издирван заради незаконни подслушвания"}
{"url": "https://www.24chasa.bg/novini/article/7386442", "text": "Обвиненият в убийството на русенската журналистка Виктория Маринова - Северин Надеждов, е поискал делото срещу него да се води по съкратено производство и така ще се размине с доживотната присъда. Адвокатът на Надеждов е внесъл молбата в деловодството на съда, съобщиха представители на Темида. Надеждов е обвинен, че е убил брутално журналистката, блудствал е с нея и я е изнасилил. На 6 октомври м. г. България беше потресена от жестокото престъпление в Русе. Красивата млада жена правела сутрешния си крос по крайдунавската алея и се подготвяла за участие в маратон.  Северин пък бил на рожден ден на приятел и пил до 6 часа сутринта. Все още пиян, тръгнал сам да се прибира. Проследил я, а когато останали само двамата по алеята, забил лявото си кроше в носа ѝ и я замъкнал в храстите. Часът бил малко след 11 преди обед. Изнасилил я брутално, а 30-годишната телевизионна водеща издъхнала от раните си. По това време Северин вече бил в дома си в ромската махала “Тракция”. Още на следващия ден Надеждов накарал свой приятел да го закара до град Щаде в Германия, където живее майка му. Признал ѝ за убийството и ѝ казал, че дошъл да я види, а след това ще се предаде. По това време в България заподозрян за смъртта на Виктория бе и бившият ѝ съпруг Свилен Максимов, от когото тя има дъщеря. След като преглеждат записи от камери обаче, полицаите стигат до Надеждов. Отиват в дома му и намират дрехите му, обилно напоени с кръвта на Виктория. След като от МВР се свързват с немските власти, Надеждов е задържан на 9 октомври. Седмица по-късно е върнат у нас. По време на мерките си за неотклонение той признава, че е убил Виктория, но не ѝ, че я е изнасилил. Само за 5 месеца прокуратурата приключи разследването и внесе обвинителния акт в съда на 19 март. Делото е насрочено за 22 април. От молбата на адвоката му се разбира, че Така дори да бъде осъден на доживотен затвор, съдът трябва да замени наказанието му с решетки от 20 до 30 г. Това пък позволява на Надеждов да подаде молба за предсрочно освобождаване, след като излежи половината от присъдата. Ако обаче работи, докато е в затвора, 21-годишният ром ще може да поиска да излезе на свобода след по-малко от 15 години. Причината е, че 2 дни труд се броят за 3 зад решетките. След като се разбра за искането на Северин, “24 часа” се свърза с бившия съруг на Виктория - Свилен. “Какво да ви кажа, съжалявам за това, което се случва. Очаквам каква ще бъде присъдата, за да си направя сметката кога този човек ще излезе от затвора и кога отново би могъл да бъде потенциална заплаха за мен и моето семейство. Това, естествено, не означава, че се страхувам, но мерки никога не са излишни”, коментира Максимов искането за съкратено съдебно производство. 2 седмици преди Северин да реши да признае вина, Максимов заяви в интервю за “24 часа”, че разчита на българското правосъдие и очаква убиецът да получи строга присъда, имайки предвид факта, че съдиите също са родители, имат семейства и не биха искали нещо лошо да се случи на някого от роднините им. Потърсен от “24 часа”, прокурорът на Русе Георги Георгиев не отговори на телефона си. Факсимиле от броя на “24 часа” от 3 ноември м.г. Тогава дадохме думата на адвокат Марин Марковски, който поиска да отпадне възможността бруталните убийци да признават вина и да не лежат до живот. В анализа адвокат Марковски той обясни, че дори някой да избие с гранатомет цял квартал, ако признае вината си, ще лежи само 30 години. Юристът призова депутатите да променят закона. ", "date": "2019.04.06", "title": "Северин признава, че е убил Виктория, отървава доживотния затвор (Обзор)"}
{"url": "https://www.24chasa.bg/novini/article/7386602", "text": "Анонимен сигнал за бомба на самолет Боинг-787 предизвика претърсване на летище Домодедово в Москва, съобщава РИА Новости. Машината е трябвало да изпълни полет за Токио, но анонимен глас съобщил, че на борда има взривно устройство. В този момент 298-те пътници все още очаквали да се качат в самолета. Новата вълна анонимни телефонни заплахи за бомби в Русия започна през януари и обхвана градовете в Далечния изток. Подобна беше ситуацията и преди година, когато масовите заплахи за взривни устройства обхванаха почти цялата територия на Русия, припомня  . Подобни заплахи са получили 75 от общо 85 руски региона. По данни на Федералната служба за сигурност, само в Москва щетите от заплахите се оценяват на 150 милиона рубли. Евакуирани са били повече от 2 милиона души от различни обекти на територията на цялата страна. В нито един от случаите не е открита бомба.", "date": "2019.04.06", "title": "Анонимен сигнал за бомба на самолет предизвика паника на летище Домодедово"}
{"url": "https://www.24chasa.bg/novini/article/7386608", "text": "Русия ще изпрати над 4000 единици хуманитарна помощ на Иран заради големите наводнения в ислямската република, съобщи руското външно министерство, цитирано от ТАСС и БТА. Взето е решение за изпращане на над 4000 единици материални средства - одеяла, палатки и други продукти от първа необходимост, посочи външното министерство. Иранските власти наредиха да бъдат евакуирани още шест града в югозападната провинция Хузестан, която е сериозно засегната от наводненията, отбелязва Асошиейтед прес. Провинциалният губернатор Голамреза Шариати каза, че спасителни екипи отвеждат жителите в близки подслони, включително три казарми. Евакуациите бяха разпоредени, след като се очакват нови дъждове и наводнения. По-рано бяха евакуирани 11 града и множество села. Вътрешният министър Абдолреза Рахмани Фазли заяви, че има опасност за около 400 000 души от петмилионното население на провинцията. По данни на властите наводненията в Иран са отнели живота на 70 човека. Ирак заяви, че е затворил до второ нареждане своя контролно-пропускателен пункт Шиб на границата с Иран за пътници и търговия, след като наводненията в Иран продължават, посочва Ройтерс.", "date": "2019.04.06", "title": "Русия изпраща хуманитарна помощ на Иран заради наводненията"}
{"url": "https://www.24chasa.bg/novini/article/7385230", "text": "Над 20 000 католици ще се струпат пред храма “Пресвето сърце Исусово” в Раковски да се молят с папа Франциск. Там той ще отслужи литургия на 6 май. Това ще е един от най-бляскавите моменти от визитата му у нас. За градчето с най-голямата католическа общност събитието е паметно и ще остане като бляскава страница в историята му. “Хората са много въодушевени. казва строителят Петър Киманов. Той и цяла бригада ударно довършват благоустройството на храма “Свети Михаил Архангел” в кв. “Секирово”. Там светият отец пък ще се срещне със 700 вярващи от цялата страна. Раковски в момента е строителна площадка. На всички входове са поставени вече билбордове с образа на главата на Римокатолическата църква. Асфалтират се улици, правят се тротоари и се оформят градинки с цветя. В кв. “Генерал Николаево”, където ще служи папата, се оформя логото на посещението му в България с Символът представлява глобус, поддържан от две ръце, и трикольорът. 253 деца на възраст 8-9 г. тръпнат и отброяват часовете до срещата с наместника на свети Петър. В негово присъствие те ще приемат първото си причастие. За родителите това е “най-великото събитие” в живота на синовете и дъщерите им. “Децата вярват, че този момент ще ги преобрази”, казва Ана Йовчева от “Секирово”. Тя и съпругът ѝ Иван през 2002 г. бяха от щастливците, които получиха благослов лично от папа Йоан Павел Втори в Пловдив  “Първото причастие е тайнството на евхаристията. В църквата се прави от 2000 г. Свързва се с Тайната вечеря на Христос и 12-те апостоли, на нея Исус им дава хляб и вино с думите: “Вземете от моето тяло и моята кръв” и им завещава да го правят за негов спомен”, обясни отец Димитър, ангажиран с визитата на папата. По същия начин и децата ще хапнат парченце хляб и ще отпият вино. Ритуалът ще продължи около 2 часа. Очаква се папата да благослови присъстващите, след което да се оттегли за кратка почивка и обяд в манастира “Света Елисавета” в двора на храма. Монахините не искат да издадат с какво ще посрещнат светия отец и дали те ще приготвят ястията, или неговите готвачи. В Раковски обаче се говори, че най-вероятно ще го гостят с типични местни ястия. Едно от тях е гъши дроб, приготвен по специална местна рецепта. В половината Раковски отглеждат патици заради деликатеса. Дробът се слага за 10-15 минути в нагрята фурна, за да си пусне мазнината. След това се изважда, поставя се в отделен съд и се залива със сос, приготвен от мазнината, мед и оцет. Пчелният продукт се слагал, за да обира мазнината. Възможно е обаче медът да се замени със сладко от боровинки. “При всички случаи трябва да го почерпят и с пиде - нещо като пърленка, която се пече на сач”, казват местните. По-вероятно е обаче на масата да бъде поднесена лека зеленчукова супа, тъй като е възрастен човек. На трапезата до него ще седнат тримата епископи у нас - монсеньорите Георги Йовчев, Христо Пройков и Петко Христов. След отдиха в обителта понтификът ще се отправи към “Секирово”. Църквата “Свети Михаил Архангел” е обновена до неузнаваемост. Пред парадното стълбище току-що е излят бетон, който оформя площадчето. Встрани от него е опънато скеле и майстори измазват фасадата на къщата, в която живее свещеникът отец Румен. Трябва да приключат до 25-и. Дотогава и улицата ще е асфалтирана. В момента по нея е положена трошено-каменна настилка и валяк я отъпква. Работници с чукове редят плочки по тротоарите. Срещата на папата с католическата общност ще продължи там около час. Хората от квартала са притеснени, че няма да могат да се доберат и масово се записват за месата на светия отец в София на 5 май. “Задължително ще заминем с децата. Искаме да се помолим с него за здраве, благослов и мир”, казва Ангелина Любеноячева. Хората от близките магазини са в ужас от предстоящите мерки за сигурност. “Едва ли ще можем да се доберем да го видим. Два дни преди пристигането му ще ни накарат да затворим”, смята продавачката в близкия до църквата зеленчуков магазин. В социалното предприятие в кв. “Секирово” пък се тюхкат, че няма да могат да подарят на Франциск изработени от тях. Затова те ще бъдат поставени в олтара на “Свети Михаил Архангел”, за да ги благослови папата. Но от община Раковски се надяват, че ще успеят да му поднесат картина. Творбата е избрана след конкурс, в който са участвали седем местни художници. Папа Франциск ще получи и чипровски килим с логото на посещението му “Мир на земята”, изписано на български и латински. Подаръкът от Чипровци не е случаен - там е създадена първата католическа общност у нас.", "date": "2019.04.06", "title": "20 000 католици в Раковски се молят  с папа Франциск"}
{"url": "https://www.24chasa.bg/novini/article/7385271", "text": "Две седефени броеници се пазят като скъпа семейна реликва от Ана и Иван Йовчеви. Съпрузите бяха от малкото щастливци, които лично бяха благословени преди 17 г. от папа Йоан Павел Втори. Това стана в Пловдив, където светият отец отслужи тържествена меса на площада. “Оттогава ни се случи най-хубавото в живота. Децата ни пораснаха и се задомиха, имаме вече и внуци”, разказва Ана. Тя и Иван още не могат да забравят съприкосновението с папата. И двамата признават, че са били много притеснени преди срещата. “През цялото време треперех, а като се приближих до него - още повече. Чудя се как удържах табличката с розовото масло, която поднесох на Йоан Павел Втори”, връща лентата Ана. За нея допирът с този свят човек им подействал магнетично. Почувствали се окрилени. “Когато разбрах, че ще му поднасяме дар, не се стъписах толкова. В мига, когато го доближих, коленичих и застанах очи в очи с него, краката ми се подкосиха от вълнение”, описва Иван. За него Йоан Павел Втори е една от големите личности на ХХ век, който реформирал църквата и повлиял на важни исторически процеси в света. След като ги благословил, понтификът им подарил двете броеници. Всяка е с по 33 зърна - колкото са годините на Христос. Сега Йовчеви, въпреки прекомерната си ангажираност в семейния бизнес, ще отидат и в София, и в “Секирово” да зърнат папа Франциск “Българите сме късметлии. Два пъти в рамките на 17 години папа ни идва на крака. Къде другаде го има”, казва Иван, докато приготвя сирене в своята мандра. Фамилията отглежда 170 крави и телета. Притежава две бази - в едната са животните, а в другата се приготвя мляко, сирене и кашкавал. “Работим от сутрин до вечер. Забряваме кога е понеделник, кога е събота и неделя. Нито можем да си видим любимите внуци, нито можем да оставим добитъка за ден”, описват двамата. Захванали се със земеделие и животновъдство, тъй като бащата на Иван притежавал много ниви. Първоначално купили една крава, впоследствие втора, трета и така завъдили цяло стадо. Иван, който по-рано имал три камиона и те пътували до Русия и Гърция, решил да изостави транспортния бизнес. Отдал се изцяло на преработката на млякото. “Работата е много, защото са три сектора - земеделие, животновъдство и производство”, посочват Йовчеви. Категорични са, че на всяка цена ще видят папа Франциск, за да се помолят с него за здраве и мир.", "date": "2019.04.06", "title": "Ана и Иван Йовчеви: Благословът на Йоан Павел II промени живота ни"}
{"url": "https://www.24chasa.bg/novini/article/7386561", "text": "Епидемията от ебола в североизточната част на Демократична република Конго отне живота на 100 души само за три седмици, предаде Франс прес, като се позова на министерството на здравеопазването. От началото на епидемията през август миналата година досега починалите са над 700, уточнява БТА. Освен това здравните власти изследват 295 души, за които се подозират, че също може да са заразени.", "date": "2019.04.06", "title": "Сто жертви на епидемията от ебола в Конго само за три седмици"}
{"url": "https://www.24chasa.bg/novini/article/7386566", "text": "Две жени остават под домашен арест Трима от задържаните за подкупи след спецакция в “Автомобилна администрация” в Перник излизат от ареста. Началникът на местната дирекция на ДАИ беше оставен без мярка за неотклонение. А двете жени, обвинени за участие в организираната престъпна група ще остават под домашен арест, предава Нова тв. Едната от тях е психолог и издава удостоверения за психологическа годност на водачите. Другата е със средно образование и адвокатът й се аргументира, че дори няма правомощия да прави проверки на шофьори. В ареста остават главния инспектор, сочен за организатор и двама от инспекторите. Според съда има опасност да извършат друго престъпление.", "date": "2019.04.06", "title": "Трима от задържаните за подкупи в ДАИ - Перник излизат от ареста"}
{"url": "https://www.24chasa.bg/novini/article/7386449", "text": "Осъдиха условно   27-годишният Десислав Тошков сключи споразумение с прокуратурата, което съдът е одобрил. Тошков се признал за виновен, че на 24 ноември м.г. влязъл с взлом в стопанска пристройка в бащиния дом на депутата и изнесъл от там 10 буркана с кисели краставички и чушки, 10 литра червено вино, 2 лозарски ножици, още инструменти и кабели. Той е признал и за опита за кражба на лозарска тел от двора на имота. Крадецът е осъден на три месеца лишаване от свобода, с три годишен изпитателен срок. Съдът отчита още, че деянието е извършено в условията на повторност, тъй като Тошков има присъда с пробация от 2016 г. на районния съд в Монтана за друга кражба. Споразумението е окончателно и не подлежи на обжалване, съобщиха от съда.", "date": "2019.04.06", "title": "Обралият бащината къща на Валери Симеонов с условна присъда"}
{"url": "https://www.24chasa.bg/novini/article/7386513", "text": "До 3 млн. лв. ще струва компютърната обработка на резултатите от евроизборите, които ще се проведат на 26 май. Това става ясно от обявената от Централната избирателна комисия обществена поръчка. Преброителят трябва да обработи данните, пристигащи от секционните избирателни комисии в РИК, както и тези от РИК в ЦИК. Освен това трябва да осигури онлайн излъчване на заседанията на РИК в реално време и проверка на списъците на кандидатските листи, застъпниците, наблюдателите и анкетьорите. Срокът за подаване на оферти в ЦИК е 11 април, а всеки участник, предложил по-висока от прогнозната цена, ще бъде отстранен. Избирателната комисия прие и условията, на които трябва да отговарят кандидатите за евродепутати. Те трябва да са с навършени 21 г., да имат постоянен адрес в страната и да са живели през последните 6 месеца в България или в друга страна - членка на ЕС, да не са поставени под запрещение и да не изтърпяват наказание лишаване от свобода. Освен тези условия чужденците, които искат да се кандидатират за евродепутати от България, трябва да имат статут на продължително или постоянно пребиваващи и да не са били лишени от правото да бъдат избирани в държавата членка, на която са граждани. Кандидат може да се яви на евровота само в една страна - членка на ЕС. От регистрацията до обявяване на изборните резултати кандидатите не могат да бъдат задържани или привличани като обвиняеми освен за извършено престъпление от общ характер. Имунитет няма да получат вече задържани или привлечени като обвиняеми преди регистрацията.", "date": "2019.04.06", "title": "До 3 млн. лева дава ЦИК за броене на  резултати от евровота"}
{"url": "https://www.24chasa.bg/novini/article/7386514", "text": "Стотици хора се събраха днес пред притежавания от Бруней лондонски хотел Дорчестър в знак на протест срещу ново законодателство, основаващо се на шериата и предвиждащо смъртно наказание за хомосексуализъм, прелюбодейство и изнасилване, предаде Ройтерс. Бруней, бивш британски протекторат с предимно мюсюлманско население от 400 000 души, защитава правото си да прилага шериата, който наказва содомията, прелюбодействието и изнасилването със смърт, включително умъртвяване с камъни, а кражбата - с ампутация. Новите закони, елементи от които за първи път бяха приети през 2014 година, предизвикаха международно недоволство, предава БТА. Държавната инвестиционна агенция на Бруней притежава хотелската група Дорчестър кълекшън (Dorchester Collection). Протестиращите в Лондон развяваха знамена с цветовете на дъгата, отбелязва Асошиейтед прес. ООН заяви в сряда, че Бруней нарушава човешките права като прилага шериата. Оксфордският университет съобщи днес, че ще преразгледа почетното звание, което е присъдил на султана на Бруней след критиките срещу новите закони в страната. Университетът уточни, че споделя \"международното отвращение\", което е предизвикал законът и ще преразгледа решението си от 1993 година да присъди почетна титла по гражданско право на султана Хасанал Болкиах. Световноизвестни личности като американският актьор Джордж Клуни, британският певец Елтън Джон и телевизионната водеща от САЩ Елън де Дженерис подкрепиха световен бойкот на 9-те хотела, свързани със султана.", "date": "2019.04.06", "title": "В Лондон протестираха срещу смъртното наказание за хомосексуални в Бруней (Снимки)"}
{"url": "https://www.24chasa.bg/novini/article/7386394", "text": "Най-голямата опозиционна коалиция в Полша започна днес своята кампания за изборите за Европейски парламент следващия месец, като предупреди, че управляващата евроскептична партия \"Право и справедливост\" може в крайна сметка да извади страната от Европейския съюз, предаде Ройтерс. Повечето поляци подкрепят оставането в ЕС, а \"Право и справедливост\" никога не е призовавала за излизане на Полша от общността. Според опозицията обаче острата реторика на партията срещу ЕС и поредицата спорове с Брюксел правят евентуално излизане на Полша по-близко. Лидерите на опозиционната Европейска коалиция заявиха, че гласуването за Европейски парламент през май представлява сериозен избор за бъдещето на страната. \"Предстои голям избор: или силна, богата, демократична Полша в силна Европа, или това, което виждаме днес - партийна държава, която е напът да напусне ЕС\", каза Гжегож Схетина, който оглавява центристката партия \"Гражданска платформа\", участваща в Европейската коалиция. \"Предстоят ни избори за Европейски парламент, които са най-важните избори от 1989 г. Сега залогът е още по-голям\", каза той на конференция на опозиционната коалиция, имайки предвид изборите преди 30 години, белязали връщането на демокрацията, предаде БТА. Проучване на общественото мнение този месец показа, че 88 процента от поляците биха гласували против излизане от ЕС, ако в Полша бъде произведен референдум като този във Великобритания за членството в общността. Социологически данни прогнозират подкрепа от 39 процента за \"Право и справедливост\" на европейските избори срещу 36,5 процента за Европейската коалиция.", "date": "2019.04.06", "title": "Полската опозиция: Предстои избор - силна и демократична Полша или Полша извън ЕС"}
{"url": "https://www.24chasa.bg/novini/article/7386406", "text": "Силите, лоялни на либийския военен командир Халифа Хафтар, казват, че са установили контрол върху най-голямото летище в Триполи, съобщи Асошиейтед прес. Пресслужбата на Хафтар каза днес, че неговите войски са превзели и зоната Уади ел Рабея, южно от Триполи, след сблъсъци с вражески милиции. Летището не функционира от сраженията през 2014 г., при които бе унищожена голяма част от обекта, предава БТА. Засега няма коментар по темата от подкрепяното от ООН правителство, милициите, които го подкрепят, или от самата световна организация.", "date": "2019.04.06", "title": "Силите на Халифа Хафтар твърдят, че са превзели летището в Триполи"}
{"url": "https://www.24chasa.bg/novini/article/7386431", "text": "Десетки пакети с кокаин са били изхвърлени от вълните на румънския бряг на Черно море от град Нъводари на север до Мангалия на юг, съобщава ТАСС, като се позовава на Медиафакс. Според органите на следствието става дума за количество от над сто килограма наркотик. Местни жители са започнали да намират пакетите на плажовете от петък. Засега няма обобщени данни, но пакетите са около стотина, всеки от които с до един килограм кокаин. Полицията в Констанца призова хората да не укриват пакетите, а да съобщават в полицията или на спешния телефон 112, предаде БТА. Полицейските власти съобщиха, че в момента на черноморското крайбрежие на Румъния се провежда голяма операция срещу търговията с наркотици с участието на над 300 полицейски, гранични и жандармерийски служители, 60 автомобила, 14 плавателни съда и 2 хеликоптера.  Тогава румънската полиция откри в двойно дъно на лодката повече от 800 килограма наркотици, вероятно кокаин, на стойност 300 млн. евро на черния пазар.", "date": "2019.04.06", "title": "Вълните на румънския бряг на Черно море изхвърлиха десетки пакети с кокаин"}
{"url": "https://www.24chasa.bg/novini/article/7386452", "text": "Мигрантите, които се събраха от четвъртък на импровизиран лагер край Солун и влязоха в сблъсъци с полицията, постепенно се изтеглят, съобщава \"Катимерини\". Според регионалния координатор на министерството на миграционната политика за Северна Гърция и Епир Никос Рангос около 300 души вече са се изтеглили или очакват наети автобуси, за да се завърнат в центровете за настаняване, предаде БТА. От четвъртък стотици мигранти се събраха край бежанския лагер Диавата край Солун в отговор на анонимен призив в социалните мрежи да тръгнат към границата със Северна Македония, която се намира на 60 километра, за да продължат към Западна Европа. Вчера броят им достигна 2000. Вчера и днес край импровизирания лагер избухнаха сблъсъци с полицията при опит на мигрантите да пробият кордона и да се насочат към границата. При сблъсъците мигрантите хвърляха по полицията камъни, а тя отговори със сълзотворен газ и зашеметяващи гранати. В Атина вчера десетки мигранти окупираха централната железопътна линия на града и седнаха на железопътните линии с призиви Гърция да отвори границите. По-късно те се изтеглиха от гарата. При днешните сблъсъци е ранен един фоторепортер, а двама мигранти са задържани.", "date": "2019.04.06", "title": "Мигрантите постепенно се изтеглят от импровизирания си лагер край Солун"}
{"url": "https://www.24chasa.bg/novini/article/7386464", "text": "ТЕЦ \"Бобов дол\" ще бъде включен в работен режим в понеделник сутрин, каза за \"Хоризонт\" по   изпълнителният директор на дружеството инж. Емил Христов. Сегашното спиране е планово, за разлика от предишното – през март, когато причина бе ниската цена на елекроенергията на борсовия пазар. Спирането от петък вечерта до понеделник сутрин е планово заради текущи ремонти и дейности по поддържането на мощностите. Дежурните екипи са на работните си места. Няма пуснати в отпуск работници и специалисти, каза изпълнителният директор инж. Христов. \"Централата е спряна планово. В понеделник сутринта централата пак ще работи. Ще пуснем блока и ремонт – има си абсолютно всичко, всичко. Те могат всеки момент да ни поискат да активираме студения резерв. Ние сме длъжни да го подсигурим\". Спиранията по никакъв начин не нарушават ритъма и баланса в работата на централата. Малко повече от две денонощия престой не се оказват на загуба. \"Значи, всичко зависи от цената. Първо, от цената. Второ, от нуждите на централата. На централата трябва да се прави поддръжка. Имаме си ремонтни програми. Ние като правим такова нещо, винаги си правим сметката, дали ни е изгодно или не ни е изгодно\", завърши Христов.", "date": "2019.04.06", "title": "ТЕЦ \"Бобов дол\" спря планово до понеделник"}
{"url": "https://www.24chasa.bg/novini/article/7386469", "text": "Турската основна опозиционна партия, Народнорепубликанската (НРП), заяви днес, че нейният кандидат за кмет на Истанбул запазва малката си преднина пред кандидата на управляващата Партия на справедливостта и развитието (ПСР) след повторното преброяване на бюлетините в почти половината от урните в града, съобщи Ройтерс. ПСР оспорва резултатите от изборите миналата неделя както в Истанбул, така и в столицата Анкара. Според ПСР има повече от 300 хиляди невалидни гласа в Истанбул и малко под 110 хиляди в Анкара, предава БТА. Кандидатът на НРП в Истанбул Екрем Имамоглу води пред кандидата на ПСР Бинали Йълдъръм със 17 919 гласа след повторното преброяване на бюлетините в 49 процента от избирателните урни в града, твърди НРП. Говорителят на ПСР Йомер Челик каза днес, че партията му ще приеме окончателното решение на Висшата избирателна комисия, която трябва да се произнесе по жалбите.", "date": "2019.04.06", "title": "Турската опозиция  твърди, че продължава да води в изборите в Истанбул след повторно преброяване на бюлетините"}
{"url": "https://www.24chasa.bg/novini/article/7386472", "text": "Германските власти арестуваха 31-годишен мъж, заподозрян за  , съобщи прокуратурата в Берлин, цитирана от Франс прес и ДПА. При преглеждане на писмени материали, намерени при обиск в апартамента на заподозрения в северната провинция Шлезвиг-Холщайн, са открити доказателства, че мъжът вероятно е проучвал как да направи бомба, изтъкна говорителка на прокуратурата. Имейлите, изпращани от пролетта на 2018 година, били подписвани от името на \"Национал-социалистическа офанзива\", \"Вермахт\" (нацистката армия), или НСУ 2.0 (NSU 2.0) - съкращението на неонацистка нелегална групировка, припомня БТА. Едно от тези послания предизвика евакуация и превантивно претърсване на гарата в северния град Любек и на данъчната служба в Гелзенкирхен. Множество заплахи за атентати бяха изпратени през януари до районните съдилища в много германски градове, сред които Хамбург, Кил и Потсдам. Имейли бяха изпратени и до политици, адвокатски кантори, журналисти, Централния еврейски съюз в Германия, както и до певицата Хелене Фишер, която зае позиция през септември против насилието срещу чужденци след сблъсъците в източния германски град Кемниц.", "date": "2019.04.06", "title": "Хванаха заподозрян за имейлите с бомбени заплахи до видни личности в Германия"}
{"url": "https://www.24chasa.bg/novini/article/7386476", "text": "В момента се изпълняват проекти на стойност 25 млн. евро в цялата страна за възстановяване на манастири и религиозни храмове по мярка 7.6 „Проучвания и инвестиции, свързани с поддържане, възстановяване и подобряване на културното и природното наследство на селата” от Програмата за развитие на селските райони (ПРСР 2014-2020). Предстои отварянето на втория прием, който ще е за около 15 млн. евро. Това каза министърът на земеделието, храните и горите Румен Порожанов, който участва в освещаването на възстановения по ПРСР ранносредновековен манастир „Св. 40 мъченици“ в село Лева река, община Трън. Той допълни, че както първия прием, така и предстоящия ще бъде съобразен с всички изисквания на “Светия Синод” за това, къде да бъде даден приоритет. Ще бъдат подпомагани основно паметници на културата, независимо от национално, регионално или друго значение, съобщиха от пресцентъра на Министерството на земеделието.  „Паметниците на културата минават през специален режим за одобрение на проектите, респективно и при плащането. Това води до известно забавяне в процеса, но получаваме съдействие от Министерство на културата”, увери министърът. Водосветът на манастира беше извършен от белоградчишкия епископ Поликарп. Сред гостите бяха областният управител на Перник Ирена Соколова, кметовете на общините Перник, Трън, Земен, както и кметовете на околните населени места.", "date": "2019.04.06", "title": "Порожанов: Изпълняват се проекти за 25 млн. евро за възстановяване на манастири и храмове"}
{"url": "https://www.24chasa.bg/novini/article/7386509", "text": "Бившият американски президент Барак Обама призова младите хора да се ангажират повече с проблемите в света и да бъдат активни, предаде ДПА. Работа на младите е да променят света: Вие можете да промените света, заяви днес Обама в Берлин на среща с младежи в Европейското училище за мениджмънт и технологии. Не разрешавате на баба си или дядо си да решават какви дрехи да носите или каква музика да слушате. Тогава защо ще допускате те да решават в какъв свят ще живеете, попита Обама. Според него младите трябва да имат думата в политиката, а ако се учат един от друг могат да променят света, предаде БТА. Обама приветства мобилизацията на младите хора в света да протестират всеки петък срещу климатичните промени, допълни Франс прес. Много от тези хора не могат да гласуват, все още са много млади да гласуват, но знаят какво се случва, допълни Обама. Той отбеляза, че социалните медии правят възможно световното общуване, но тези медии могат да служат също така за дезинформация и могат да предизвикат конфликти. Европа е добре. Има един от най-високите стандарти на живот, добро равнище на образование и демокрация, посочи Обама. Той обаче предупреди, че живеем в несигурни времена и мощни сили искат да разрушат тези стандарти. Обама, който напусна Белия дом в началото на 2017 година след два мандата, е в Германия от четвъртък, за да популяризира своята фондация, чиято цел е да допринесе за появата на \"утрешните лидери\". ", "date": "2019.04.06", "title": "Барак Обама към младите: Вие можете да промените света"}
{"url": "https://www.24chasa.bg/novini/article/7385337", "text": "1280 ще бъдат местата за петокласници в 29 профилирани гимназии с профил “Математически” или “Природни науки” през следващата учебна година. Държавният план-прием за 5-и клас ще се утвърди до 30 април по области със заповед на началника на регионалното управление на образованието. Сегашният набор четвъртокласници е сред най-големите - 64 186. За сравнение абитуриентите са под 53 хил. Право на участие в приема в 5-и клас имат ученици, които успешно са завършили началния етап на основно образование, явили са се на миниматури в 4-и клас и са участвали във включени в календара на МОН олимпиада на областно ниво и поне едно състезание по математика и/или природни науки или поне две състезания в областта на математиката и/или на природните науки. Състезанията, в които участва ученикът, на такса или дарение, категоричен е регламентът. За места, определени с държавния план-прием в 5-и клас, могат да кандидатстват и ученици от училища в чужбина, които тази пролет завършват клас, съответстващ на 4-и клас в България и признат по реда на Наредбата за оценяване на резултатите от обучението на учениците, обясниха от МОН. Учениците се класират според резултата от миниматурата по математика, средноаритметичната стойност от превърнатите в точки оценки от удостоверението за завършен начален етап по предметите, изучавани в 4-и клас, и резултатите от най-малко една олимпиада на областно ниво и едно състезание, които са в областта на математиката и/или на природните науки, или две състезания в областта на математиката и/или на природните науки. Според регламента за участие в класирането учениците подават заявление до директора на профилираната гимназия, копие на удостоверение за завършен начален етап, както и копие от документите с резултатите от състезанията или олимпиадите. Учениците могат да кандидатстват едновременно в повече от едно училище и една област. Педагогическият съвет на училището определя методиката за извършване на класирането и от състезанията и/или олимпиадата. Приемът се извършва до 15 юли за предстоящата учебна година. Броят на учениците в областта, обясни Павлин Петков, председател на Сдружението на директорите на математическите гимназии и директор на математическата гимназия във Варна. За да получи право да приема след 4-и клас, над 60% от паралелките на гимназията след 7-и клас трябва да са с математически и природо-математически профил или софтуерни и хардуерни науки. “Ценното е, че в областта на математиката и природните науки. Ние инвестираме в тези деца с идеята в 7-и клас да бъдат най-добрите ни гимназисти. Така и става. Резултатите им не са случайни, иска си натрупване, и всякакви международни изяви. След приема след 4-и клас децата попадат в конкурентна среда и се развиват със съвсем друго темпо. Темпът на развитие в по-голяма степен съответства на индивидуалното развитие на детето. Това е най-големият плюс”, коментира Павлин Петков. Според него пътеката по приема в математическите гимназии след 4-и клас “вече се е поотъпкала”. Имало случаи, при които ръководства на масови училища ревнуват, че математическите гимназии отрано им вземат най-добрите ученици. Най-често това ставало в по-малките населени места. ЛИЛЯНА ТРЪНКОВА, АНЕЛИЯ ПЕРЧЕВА Най-големи възможности за прием след 4-и клас има в столицата. Във всяка област има математическа или природо-математическа гимназия, като в някои са и двете. Варна е доброто изключение, там възможностите са три - математическата гимназия “Д-р Петър Берон”, музикалното училище “Добри Христов” и хуманитарната гимназия “Константин Преславски”. “В тези три училища реален изпит има само в музикалното, но той е за проверка на способностите на децата, които кандидатстват. В математическата гимназия се вземат предвид оценките на децата от завършения 4-и клас, външното оценяване, както и резултатите от няколко математически състезания и олимпиади. В хуманитарната гимназия класирането става по бал”, обясни за “24 часа” началникът на регионалното управление Венцислава Генова. През последните години най-много деца кандидатстват в математическата гимназия “Д-р Петър Берон”. За учебната 2019/2020 година там ще бъдат сформирани 3 нови паралелки с 26 деца във всяка. В хуманитарната гимназия новите паралелки петокласници също ще бъдат 3, с по 29 деца в тях с насоченост български език и литература, хореография, изобразително изкуство и музика. В музикалното училище, което е към Министерството на културата, приемът е и с проверка на възможностите в паралелките с различни музикални инструменти, пеене и класически танци. За улеснение на родителите РИО - Варна, организира първата по рода си у нас среща с експерти. Тя ще се проведе на 23 април в хотел “Черно море”. В 14 павилиона екипи от инспектората ще разясняват на родителите всички подробности по приема в различните училища, графиците, особеностите на външното оценяване. В един от павилионите ще бъде и началникът на инспектората със свой изнесен офис и готовност да отговаря на всякакви въпроси. Единственото училище в Пловдив, което ще приема след 4-и клас, е образцовата математическа гимназия “Акад. Кирил Попов”. Става въпрос за две паралелки с общо 56 места. “Очакваме огромен наплив. На пролетните математически състезания, които се провеждат при нас и също са вход за тези паралелки, се явиха 213 ученици”, заяви директорът Веселина Карапеева. Гимназията е сред най-желаните в града и конкуренцията за нея е ожесточена и след 7-и клас. В Софийската математическа гимназия “Паисий Хилендарски” ще приемат 156 петокласници в 6 паралелки. Националната гимназия за древни езици и култури “Св. Константин Кирил Философ” за първи път обявява прием за 5-и клас. Ще бъдат приети 50 ученици, които ще се обучават в 2 паралелки, съобщиха от елитното училище. Кандидатите за 5-и клас ще се класират в низходящ ред по реда на бала, който се образува от оценката по български език и литература и оценките по чужд език, математика и човекът и обществото от удостоверението за завършен 4-и клас и удвоен брой точки по български език и литература от миниматурата след 4-и клас. При записването учениците и техните родители трябва да подадат заявление, в което да посочат какъв език искат да изучават като първи чужд. Изборът е между английски, италиански, испански, френски и немски език Ще се обособят 2 паралелки от двата езика, събрали най-много желаещи. Петокласниците ще имат допълнителни часове по история, български език, както и по предмета антична култура. Като факултативни учебни часове се предлагат латински или италиански език. Подаването на документи за прием е от 15 април до 20 май Класическата гимназия ще организира и ден на отворените врати на 25 април от 14,30 часа и на 7 май от 10 часа в сградата на ул. “Баба” 16 в столичния квартал “Модерно предградие”. “Идеята да открием приема след 4-и клас е, за да разширим параметрите на класическото образование в България. Искаме да подготвим грамотни и стойностни млади хора, които да могат да продължат образованието си в гимназията след 7-и клас”, обясни заместник-директорът на НГДЕК Даниел Иванов. Според ръководството, започвайки от по-ранна възраст занимания с антична култура и латински език, децата ще придобият редица компетентности, които ще са им от полза в следващите етапи на образованието. ", "date": "2019.04.06", "title": "Откриват 1280 места за 11-годишни математици наесен"}
{"url": "https://www.24chasa.bg/novini/article/7386538", "text": "Папа Франциск обвини Европа и САЩ, че продават оръжия във военни зони, че разпалват конфликти и причиняват жертви в Сирия, Йемен и Афганистан, съобщи Асошиейтед прес. Папата заяви пред студенти и преподаватели в Милано че причината, поради която има толкова много войни по света, е, че \"богатите в Европа и Америка продават оръжия. . . използвани за убийството на деца и на възрастни хора\". Франциск също така добави, че без оръжия страни като Сирия, Йемен и Афганистан е нямало да бъдат във война, предаде БТА. По думите му смъртта на всяко дете и разрушаването на всяко семейство тежи на съвестта на страните, които произвеждат и продават оръжия.", "date": "2019.04.06", "title": "Папа Франциск обвини САЩ и Европа в продажба на оръжия във военни зони"}
{"url": "https://www.24chasa.bg/novini/article/7386540", "text": "Политически опоненти излизат днес на протест във Венецуела на фона на все по-оспорвана битка за контрол върху разтърсваната от криза държава, предаде Асошиейтед прес. Малки групи от привърженици на опозиционния лидер Хуан Гуайдо, носещи венецуелски знамена и плакати с искания за свобода, се събират на определени места днес, за да протестират срещу непрекъснатите спирания на тока, предава БТА. Гуайдо се опитва да свали от власт президента Николас Мадуро, чиито привърженици се събират около сцена с кънтяща музика преди шествие до президентския дворец. Това ще бъде първият протест, воден от Гуайдо, откакто привържениците на Мадуро отнеха депутатския имунитет на опозиционния лидер, с което се отваря възможност той да бъде съдебно преследван и евентуалното арестуван за предполагаемо нарушаване на конституцията. ", "date": "2019.04.06", "title": "Венецуелци отново протестират срещу спирането на тока"}
{"url": "https://www.24chasa.bg/novini/article/7386398", "text": "Турският президент и руският му колега ще се срещнат в понеделник на церемонията по откриването на Турско-руската година на културата, която ще се проведе в „Болшой театър“ в Москва, съобщава Анадолската агенция като се позовава на руския посланик в Анкара. Това ще е третата среща между Реджеп Ердоган и Владимир Путин в руската столица от началото на годината, предаде  . Руският посланик в Турция Алексей Ерхов изрази задоволството си от предстоящото събитие. „Тази специална година предоставя на двете страни възможността да се опознаят по-добре и да се разберат по-добре, да покажат своята богата култура и да се обогатят на духовно и интелектуално ниво“, заяви той. Церемонията ще бъде последвана от гала представлението „Троя“ в операта. Дипломатът подчерта, че двамата лидери са особено доволни от факта, че събитието ще се състои за пръв път в Русия. Ердоган ще участва и в 8-то заседание на Съвета за двустранно сътрудничество на високо равнище между двете държави. Срещите се провеждат традиционно от 2010 година насам.", "date": "2019.04.06", "title": "Путин и Ердоган на опера в Москва"}
{"url": "https://www.24chasa.bg/novini/article/7386349", "text": "ООН ще проведе планираната национална конференция за Либия въпреки нападението на Либийската национална армия на фелдмаршал Халифа Хафтар срещу Триполи, заяви специалният пратеник на генералния секретар на световната организация за Либия Гасан Саламе, цитиран от Ройтерс и Франс прес. Твърдо решени сме да проведем тази общонационална конференция за Либия от 14 до 16 април, освен ако важни обстоятелства не попречат на това, отбеляза пратеникът на ООН пред журналисти в Триполи. В четвъртък силите, верни на фелдмаршал Халифа Хафтар започнаха офанзива за превземането на Триполи, където е централата на международно признатото либийско правителство, припомня БТА. Телевизия \"Ал Джазира\" съобщи по-рано днес, че бойната авиация на либийското правителство е нанесла удари срещу позиции на Либийската национална армия (ЛНА) на 80 километра южно от Триполи. Генералният секретар на ООН Антониу Гутериш, който направи тази седмица посещение в Либия, вчера заяви, че си тръгва от страната \"с натежало сърце и дълбоко безпокойство\". По-рано през деня Гутериш се срещна в източния град Бенгази с Хафтар. Според телевизия Ал Арабия командващият ЛНА уведомил генералния секретар на ООН, че операцията срещу Триполи ще продължи, докато тероризмът бъде победен. Хафтар отклонил предложение на Гутериш да се срещне в Женева с премиера на правителството в Триполи Файез Сарадж.", "date": "2019.04.06", "title": "ООН ще проведе планираната конференция за Либия въпреки нападението срещу Триполи"}
{"url": "https://www.24chasa.bg/novini/article/7386361", "text": "Външните министри на страните от Г-7 се споразумяха днес да окажат натиск върху отговорните за изпълнената с насилие борба за власт в Либия, особено върху командващия либийската национална армия фелдмаршал Халифа Хафтар, заяви германският външен министър Хайко Маас, цитиран Ройтерс. Съгласни сме, че трябва да използваме всички възможности, които имаме на разположение, за да окажем натиск върху тези, които са отговорни за Либия, особено генерал Хафтар, така че да избегнем допълнително военно изостряне на напрежението. Всички сме съгласни, каза той пред репортери. Всяка страна ще използва собствени канали, допълни германският външен министър, като отбеляза, че Италия и Франция имат преки контакти с Либия. Ситуацията е много обезпокоителна и не можем да приемем допълнителна военна ескалация, каза Маас след министерска среща, предава БТА. Маршал Халифа Хафтар трябва да се вслуша в предупрежденията от международната общност и да спре напредването си към Триполи в противен случай ще трябва да се види какво трябва да бъде направено, каза днес италианският външен министър Енцо Миланези след среща на външните министри на страните от групата Г-7 във френския морски курорт Динар. Много ясно изразихме позицията си, каза той. Надяваме се, че ще я вземе предвид. Ако не го стори, ще видим какво може да се направи, коментира Миланези. Предприетото в четвъртък настъпление от Либийската национална армия на Хафтар, която е в съюз с паралелното либийско правителство в Източна Либия, изостря борбата за властта, разцепила Либия след свалянето на Муамар Кадафи през 2011 година. Силите, верни на Хафтар, започнаха офанзива за превземането на Триполи, където е централата на международно признатото либийско правителство. Руският министър на външните работи Сергей Лавров призова страните в либийския конфликт да започнат диалог за преодоляване на кризата в северноафриканската държава, предаде ДПА. Призоваваме всички либийски страни и власти да започнат диалог без предварителни условия, каза Лавров на съвместна пресконференция с египетския си колега Самех Хасан Шукри Селим. Лавров, който пристигна в Кайро по-рано днес на двудневно посещение в Египет, обвинява за сегашната криза отстраняване на либийския лидер Муамар Кадафи с подкрепата на НАТО. Не можем да обвиним никоя от страните за конфликта в тази криза (...) проблемът е какво направи НАТО в тази страна, каза Лавров. Шукри отбеляза, че военните методи не могат да решат кризата в Либия и призова за незабавен диалог.", "date": "2019.04.06", "title": "Хайко Маас: Г-7 не може да приеме \nизостряне на военното напрежение в Либия"}
{"url": "https://www.24chasa.bg/novini/article/7385266", "text": "Соломон Паси и неговият Атлантически клуб бяха най-важната движеща сила за осъществяването на предишната папска визита в България през 2002 г. - първата подобна в цялата 12-вековна история на отношенията на България със Светия престол. На 6 декември 1990 г. дипломатическите отношения между София и Ватикана са възстановени след прекъсването им през 1949 г. от комунистическия режим в България. През 1991 г. в София е отворена Апостолическата нунциатура, а същата година Соломон Паси създава Атлантическия клуб. Три години по-късно вече е факт и първата аудиенция. На 18 ноември 1994 г. Негово Светейшество папа Йоан Павел II приема делегация на Атлантическия клуб от 40 души, сред които известни политици, интелектуалци, спортисти и журналисти. Тогава и поставя въпроса за невинността на страната ни в опита за атентат срещу светия отец през 1981 г. в Рим. Още тогава от Ватикана е получено уверение, че Негово Светейшество никога не е вярвал в т.нар. българска следа и е готов да го заяви публично в деня, когато посети България. След завръщането си от Ватикана Паси подема организация, която довежда до създаването на Инициативен комитет за посрещането на папата. Работата на комитета ще се увенчае с окончателен успех, когато на 23 май 2002 г. папата пристига на апостолическа визита в България. Два дни преди това папата дава частна аудиенция на Паси в Рим. По това време Соломон Паси вече е външен министър на България в правителството на Симеон Сакскобургготски, за когото папското посещение също е приоритет. По време на визитата си у нас светият отец удържа на думата, дадена през 1994 г., и в които то е било намесвано покрай опита за атентат. Атлантическият клуб изиграва важната роля и за кръщаването на площад в София на името на папата и издигането на негов паметник на същото място, а също и издаването на специална пощенска марка. През 2003 г. мемориална композиция на проф. Тодор Варджиев е издигната в градините на Ватикана - една от малкото, които не са дело на италиански автори там. Тя е с надпис: На папа Йоан Павел II с любов от народа на България. През 2005 г. с помощта на Атлантическия клуб на името на папата е кръстен полуостров в северната част на остров Ливингстън, Антарктида, където е българската база. Следващата година делегация от клуба представя картата с преименувания полуостров на новия папа Бенедикт XVI по време на аудиенция в Рим. На 6 февруари 2013 г. представители на Атлантическия клуб са сред 25-членната делегация, която получава аудиенция при папа Бенедикт XVI. Във връзка с визитата на папа Франциск в България атлантиците предлагат да бъде организиран концерт в негова чест под мотото Laudato Si по името на неговата втора енциклика, както и общо полагане на венец на паметника на папа Йоан Павел II в София.", "date": "2019.04.06", "title": "Атлантическият клуб на Паси и връзката със Светия престол"}
{"url": "https://www.24chasa.bg/novini/article/7386102", "text": "Сондата \"Паркър\" оцеля и след второто си доближаване до Слънцето, с което повтори рекорда си от 24 милиона км от повърхността на звездата ни, съобщи в. \"Дейли мейл\", позовавайки се на НАСА. Всички системи изглеждат здрави. НАСА очаква данни от спускането да започнат да пристигат до няколко седмици, предава БТА. По време на перихелиона - най-близката позиция до Слънцето, сондата \"Паркър\" се е движела с 343 000 км/ч. \"Паркър\" е трябвало да се справи с екстремната космическа радиация - 500 пъти по-силна, отколкото е на Земята, и с температури от 1300 градуса Целзий. До 2024 г. са предвидени още 22 доближавания на \"Паркър\" до Слънцето. При последното сондата ще е само на 6,1 милиона км от него. За първи път сондата се доближи на 24 милиона километра от Слънцето през ноември миналата година. Космическият апарат \"Паркър\" беше изстрелян от НАСА през август миналата година, за да изследва слънчевата корона - външната атмосфера. Този район е по-горещ от фотосферата - \"повърхността\" на звездата. Механизмите, на които се дължи това презатопляне, не са добре изучени. Надеждите на специалистите са \"Паркър\" да премине през външната атмосфера и да изследва пряко частиците, магнитното и електрическо поле. През ноември миналата година, освен че подобри рекорда за доближаване до Слънцето, сондата Паркър\" постави и рекорд за скорост, като разви 343 112 км/ч. Тези рекорди преди това принадлежаха на американо-германската сонда \"Хелиос 2\" от 1979 година.", "date": "2019.04.06", "title": "Сондата \"Паркър\" оцеля и след второто си доближаване до Слънцето (Видео)"}
{"url": "https://www.24chasa.bg/novini/article/7386119", "text": "Обвиненият в убийството на русенската журналистика Виктория Маринов - Северин Красимиров, е поискал делото срещу него да се води по съкратено произвдоство. Адвокатът на Красимиров е внесъл такава молба в деловодството на съда, съобщиха представители на Темида. Това означава, че вероятно той ще се размине с очакваната доживотна присъда и ще излезе по-рано от очакваното от затвора. \"Какво да ви кажа, съжалявам за това, което се случва. Очаквам каква ще бъде присъдата, за да си направя сметката кога този човек ще излезе от затвора и кога отново би могъл да бъде потенциална заплаха за мен и моето семейство. Това естествено не означава, че се страхувам, но мерки никога не са излишни\". Така бившият съпруг на Виктория Свилен Максимов коментира пред \"24 часа\" исканията на Красимиров за съкратено съдебно производство. Наскоро в интервю за \" 24 часа\" Свилен Максимов заяви, че разчита на българското правосъдие и очаква убиецът да получи строга присъда, имайки предвид факта, че съдиите също са родители, имат семейства и не биха искали нещо лошо да се случи на някой от роднините им. Прокурорът на Русе Георги Георгиев не отговори на телефона си.", "date": "2019.04.06", "title": "Убиецът на Виктория поиска съкратено производство (Обновена)"}
{"url": "https://www.24chasa.bg/novini/article/7386127", "text": "Нови огнища на птичи грип установи в Асеновград и село Крумово Българската агенция по безопасност на храните. Националната референтна лаборатория потвърди пробите. Засегнатите птици са кокошки-носачки,  На този етап няма засегнати хора и няма опасност за потребителите. Яйцата не са опасни за човешка консумация. Евентуално заразяване може да стане при пряк контакт с болни птици. За да се предотврати вероятността за разпространяване на заболяването при други птици, Агенцията изтегля от търговската мрежа яйцата от засегнатите ферми. Разпоредено е да се ликвидират огнищата, за да се пресече разпространението на инфекция сред птиците в района. След това обектите ще се почистят и дезинфектират. Определени са 3-километрови предпазни зони и 10-километрови зони за наблюдение около констатираните огнища на заболяването. Около и в наблюдаваните зони е забранено движението на птици и продукти. Забранява се и търговията, както и придвижването на домашни, диви и други птици и яйца за разплод, а така също и разселване на птици за подновяване на дивечовия запас. Ще се извършват клинични прегледи на птиците, отглеждани в останалите селища в предпазните зони и ще се проведе епизоотично проучване за причините, довели до заболяването. БАБХ напомня, че фуражите и суровините за птици трябва да се съхраняват в закрити помещения. По този начин се избягва възможността диви пернати да заразят фуража, а оттам и питомните да бъдат заразени с вирус.", "date": "2019.04.06", "title": "Нови огнища на птичи грип в Асеновград и Крумово"}
{"url": "https://www.24chasa.bg/novini/article/7386133", "text": "Иранският президент Хасан Рохани призова днес страната му и съседен Ирак да разширят търговията с газ и електроенергия помежду си и да работят за изпълнението на план за свързване на железопътните им мрежи, предаде Ройтерс, цитирана от БТА. \"Плановете за износ на електричество и газ и - да се надяваме - на петрол продължават и ние сме готови да разширим тези връзки не само между двете страни, а и с други страни\", каза Рохани след среща с гостуващия иракски министър-председател Адел Абдел Махди. Рохани изрази надежда, че работата по изграждането на железопътна линия, свързваща Иран и Ирак, съгласно постигнато през март споразумение, ще започне през следващите няколко месеца.", "date": "2019.04.06", "title": "Рохани: Иран е готов да разшири търговията \nс газ и електричество с Ирак"}
{"url": "https://www.24chasa.bg/novini/article/7386137", "text": "Протести срещу непрестанното повишаване на наемите и недостига на жилища се очакват днес в няколко германски градове, предаде ДПА. Протестите са на сдружения на наематели и на други инициативни комитети. Най-голямата демонстрация се очаква да бъде в Берлин. Организаторите очакват няколко хиляди души да се включат в протестно шествие, което да премине през квартали, в които цените на жилищата са най-високи. По-малки демонстрации са планирани в други германски градове като Мюнхен, Кьолн, Лайпциг и Франкфурт, а също в европейски градове, сред които Париж, Барселона и Лисабон, информира БТА. Гневът на хората е насочен срещу частните фирми, притежаващи жилища и отдаващи ги под наем. При частните фирми през 2013 г. жилищата са били по-скъпи от общинските средно със 70 евроцента на квадратен метър, а през 2017 г. са били с 1,30 евро по-скъпи от общинските, показват данни на Германския икономически институт. В Берлин организаторите на протестите организираха петиция за референдум в подкрепа на идеята общинските власти да изкупят апартаменти от онези частни компании-собственици, които притежават над 3000 жилища, допълва Асошиейтед прес. Те настояват цената на сделката да бъде определена, като се отчетат интересите на обикновените хора, а не пазарната стойност. Целта е изкупените жилища после да бъдат използвани като домове, които хората да могат да си позволят, и да бъдат управлявани от наемателите и избрани членове на обществеността, а печалбата да бъде влагана в поддръжка и модернизиране на жилищата и построяване на нови. Основният обект на недоволство е най-големият собственик на жилища в Берлин - компанията \"Дойче вонен\", която има 111 500 апартамента в столицата с приблизителна пазарна стойност около 15,2 милиарда евро. Повечето от тях компанията купи от градските власти през последните десетина години. Ако искането за изкупуване на жилищата на частни компании стане реалност, това може да засегне освен жилища на \"Дойче вонен\", и такива на още няколко компании - тоест близо 243 000 апартамента на стойност над 36 милиарда евро. \"Дойче вонен\" намекна, че инициативата е погрешно насочена. Компанията отбеляза, че нейните апартаменти са със средна площ 60 квадратни метра и наемът за тях е скромен - 580 евро, и че дори имотите да бъдат продадени на града, това няма да реши жилищната криза. Според оценки на Сената на Берлин, който освен столица е и отделна федерална провинция, изкупуването на апартаменти, които са собственост на частни компании, би струвало на и без това силно задлъжнелия регион над 30 милиарда евро, допълва ДПА.", "date": "2019.04.06", "title": "Протест срещу високите наеми и недостига на жилища в Берлин и други германски градове"}
{"url": "https://www.24chasa.bg/novini/article/7385256", "text": "Преди 90 години от малкото италианско градче Асти, в област Пиемонт, семейството на Джовани Анджело Берголио потегля към Аржентина, за да търси късмета си. Това е дядото на днешния папа Франциск. Заедно с родителите си тръгва от Италия и Марио, бащата на бъдещия папа. Фамилията се установява в Буенос Айрес. Там на църковна служба Марио среща Реджина, дъщеря на италианка от Пиемонт и на аржентинец с лигурийски произход. От любовта им се раждат 5 деца - първото е Берголио Хорхе Марио, който идва на бял свят на 17 декември 1936 г. Малкият Берголио е записан в детската градина към католическия колеж в родния си квартал. Там той ще продължи да се връща всяка година и когато става архиепископ на Буенос Айрес. Берголио е привързан към колежа, в който е и монахинята Долорес, която е повече от учителка за него. През 1957 г., вече семинарист, Берголио е приет по спешност в болницата. Заради опасна инфекция му отстраняват част от десния бял дроб. Младият Берголио умира от болки и не разбира защо страда толкова много. Сестра Долорес, която го посещава в болницата, му обяснява, че Берголио ще запомни този урок завинаги. Въпреки че в училище е пристрастен по литературата, психологията и религията, баща му Марио го записва в институт с изучаване на химия и физика, за да може синът му лесно да си намери работа. Още като ученик Берголио започва и да работи – чисти във фабриката за чорапи, в която баща му е счетоводител. По-късно работи и в лаборатория за химични анализи на храни. Обратът в живота му настъпва на 21 септември 1953 г. Той трябва да замине със съучениците си на екскурзия, но преди това отива в църквата “Сан Хосе де Флорес”. Среща свещеник – отец Дуарте, когото никога преди това не е виждал, и решава да му се изповяда. Именно в този момент той чувства изведнъж и неочаквано призванието си и чe трябва да се отдаде на Бог. Берголио не отива на гарата, където го чакат съучениците му, а се прицира вкъщи решен да стане свещеник. “Това беше изненадата на една среща, дадох си сметка, че ме чакат”, казва Берголио. Въпреки взетото решение минават още 4 г., преди да влезе в Ордена на йезуитите. През 1969 г. го ръкополагат за свещеник. Голямата промяна настъпва през 1992 г., когато папа Йоан Павел II го назначава за епископ на Буенос Айрес, а през 1997 г. става архиепископ. 2001 г., пак по волята на Войтила, става кардинал. Харизматичният Берголио е на косъм да стане папа през 2005 г., когато е вторият най-гласуван в тогавашния конклав, който в крайна сметка избира предшественика му Йозеф Рацингер - Бенедикт XVI. Казват, че тогава Берголио бил толкова изплашен от възможността да го изберат за папа, че убеждавал поддръжниците си да не го гласуват. В крайна сметка обаче аржентинецът успява при следващия конклав през 2013 г., след оттеглянето на Бенедикт XVI. Папа Франциск е водил открай време изключително скромен и семпъл живот. Дълги години като архиепископ живее в малък апартамент и използва метрото. Въпреки отдадеността си на вярата, не само тя изпълва живота му. Като истински аржентинец Берголио Поддръжник е на историческия клуб “Сан Лоренцо” от Буенос Айрес. И като стана папа, Франциск не се отказа от спартанския стил на живот. Отказа се от пищността и лукса на Апостолическия дворец и вместо това отиде да живее в “апартамент” от 50 кв. м (спалня и кабинет) на кардиналския дом “Санта Марта” във Ватикана. Храни се с всички останали в столовата, за да може да комуникира всекидневно с хора от всички нива. Дните на Франциск се разделят между четенето на книги, молитви, аудиенции, разговори. Папата е елиминирал всичко червено от облеклото си, облича се сам, бръсне се сам, сам си носи чантата при пътуванията. Сам си избира рамки за очила или обувки. Като папа живее така както и като отец Хорхе. Всяка сутрин го буди в 4,45 ч. Бръсне се и се облича. След молитва, в 7 часа отслужва служба в капелата на “Санта Марта” за стотина вярващи. След нея поздравява всеки от тях поотделно. Утрините папата прекарва в срещи, аудиенции и разговори. Това е времето, когато във Ватикана идват от държавни глави и министри до групи, участващи в различни конференции. Тогава идват за разговори и кардинали и епископи. Обикновено тъй като се подготвя за общата аудиенция в сряда на площад “Свети Петър”. В неделя по традиция е неделната молитва “Ангел Господен”. Един от любимите периоди на папата през деня е обедът – тогава има възможност да си говори с гостите на “Санта Марта” – кардинали, обикновени служители, негови приятели, а понякога дори и клошари, които са канени за обед. Следoбед си почива около час, след което започва отново работа – чете документи, подготвя речи. Във всекидневната работа го подпомагат двама секретари, а за малкото му домакинство се грижат двама икономи. Те му помагат за всекидневните нужди. За сигурността денем и нощем се грижи шефът на ватиканската жандармерия. Светият отец вечеря в 20 ча след което си ляга. Не обича да гледа телевизия. За резултатите от мачовете на любимия си отбор се информира от един от ватиканските гвардейци. Приятели на папата днес са и едновремешните му най-близки приятели. “Ако съществува приятелство, то не се мени само защото някой е сменил функциите си”, каза преди време Франциск в интервю. Сред най-близките приятели на папата и днес са Марсело Фигероа, пастор евангелист и журналист, както и Алехандро Мармо – аржентински скулптор. “Приятелството е нещо много свято. Библията казва – имай един или двама приятели. Преди да сметнеш някого за приятел, остави времето да го покаже”, каза Франциск в интервю за аржентинско радио.", "date": "2019.04.06", "title": "Светият отец живее в апартамент от 50 кв. м, храни се в столова с другите"}
{"url": "https://www.24chasa.bg/novini/article/7386141", "text": "Въведените вчера допълнителни санкции на САЩ срещу петролния сектор във Венецуела имат за цел да бъдат откраднати ресурсите на Боливарската република, но те няма да се увенчаят с успех. Това написа в Туитър кубинският министър на външните работи Бруно Родригес, цитиран от ТАСС и БТА. \"Шейсет години империалистическа агресия не сломиха волята на кубинците и новите мерки, въведени днес от антикубинските чиновници и политици в САЩ, също няма да се увенчаят с успех. Те знаят, че вървят против волята на мнозинството от американския народ\", заяви дипломатът. \"Отхвърляме новите мерки за икономическо пиратство, приети от Вашингтон, за да нанесе вреда на Венецуела и да открадне ресурсите й, те ще претърпят неуспех\", посочи Родригес. По-рано вчера САЩ добавиха в санкционния списък две компании, работещи в нефтения сектор на Венецуела, един техен танкер, участвал в превози на нефт от Боливарската република за Куба, както и 34 плавателни съда на компанията \"Петролеос де Венесуела\". Венецуелското правителство ще отговори на новите санкции по юридически път, обяви венецуелското министерство на външните работи. Според външнополитическото ведомство новите санкции на САЩ \"нарушават международното право\" и \"основополагащи икономически права\".", "date": "2019.04.06", "title": "Куба: Новите санкции на САЩ срещу Венецуела са икономическо пиратство"}
{"url": "https://www.24chasa.bg/novini/article/7386148", "text": "Японски учени опровергаха теорията на Стивън Хокинг за тъмната материя, съобщи Сайънс алърт. Теорията на британския астрофизик гласи, че във Вселената има малки черни дупки, формирани веднага след Големия взрив, и че от сливането им се е образувала тъмна материя. Те са с малки размери, но с огромна маса - черна дупка с хоризонт на събитията 0,1 милиметра би трябвало да е с маса 67 квинтилиона тона. Съществуването на тези черни дупки би могло да обясни липсващата маса на Вселената, предава БТА. С помощта на телескопа Субару в Хавай учените са се опитали да регистрират изкривяване на светлината от обекти, край които се движат черни дупки. За 7 часа, преминали в опити да се регистрира изменение в яркостта на звезда вследствие на минаване на първична черна дупка между светилото и наблюдателя, са били направени 190 снимки. Ако теорията на Хокинг отговаряше на истината, учените щяха да наблюдават около 1000 пъти ефекта на гравитационната леща, но са станали свидетели само на едно подобно събитие. Следователно делът на първичните черни дупки съставлява само 0,1 процента от тъмната материя, а това опровергава теорията на Хокинг от 1971 г.", "date": "2019.04.06", "title": "Астрономи опровергаха теория на Стивън Хокинг за тъмната материя"}
{"url": "https://www.24chasa.bg/novini/article/7386174", "text": "Гробница на повече от 2000 г. с добре запазени стенописи и непокътнати мумии на животни в египетската провинция Сохаг беше представена пред журналисти, съобщи АФП, цитирана от БТА. Египетското правителство редовно огласява археологически открития с надеждата да привлече туристи. Гробницата е от епохата на Птолемеите. \"Това е една от най-удивителните находки в този район\" - каза генералният секретар на Висшия съвет за античните ценности Мустафа Уазири. По думите му прекрасно съхранилите се стенописи със сцени от живота на боговете не са загубили яркостта си. Подземната гробница с много вътрешни помещения е в Ахмим. Тя е принадлежала на големец. В нея е намерена човешка мумия и повече от 50 мумии на животни - мишки, соколи, котки. Открити са два саркофага, но вторият е празен. Вероятно е бил предназначен за съпругата на погребания.", "date": "2019.04.06", "title": "Гробница на повече от 2000 г. беше открита в Египет (Снимки)"}
{"url": "https://www.24chasa.bg/novini/article/7386194", "text": "Проблеми в много райони на Източен Крит са възникнали в резултат на силните бури, които започнаха през миналата нощ, информира телевизия Скай, цитирана от БТА. Съобщава се за свлачища и повреди на пътната мрежа на острова. Пожарната се е намесила в два случая, за да спаси пътниците в автомобили, повлечени от придошлите води. Река Геропотамос е преляла. Близо стогодишен мост в селището Миртос е заплашен от водите и жителите се опасяват да не се повтори срутването на моста на река Керитис при наводненията през февруари. \"Елефтерос типос\" съобщава, че в момента се извършва операция за спасяването на четирима души в селището Пахя Амос, които са потърсили сигурност от водите с дълбочина от 3 метра на терасата на дома си. Петима души загубиха живота си при наводненията на остров Крит през февруари тази година.", "date": "2019.04.06", "title": "Нови бури и валежи предизвикват проблеми на гръцкия остров Крит"}
{"url": "https://www.24chasa.bg/novini/article/7386209", "text": "Мигранти и гръцката полиция влязоха днес в нови сблъсъци край бежанския лагер Диавата близо до Солун, съобщава \"Елефтерос типос\". Маскирани мигранти отново са се опитали да пробият полицейския кордон. За да ги отблъснат, силите на реда са употребили химически средства, а мигрантите са започнали да хвърлят камъни и да палят пожари, информира БТА. По-рано в лагера пристигна автобус и микробус, за да вземат 44 души, които са се съгласили да се върнат в центровете за настаняване. Останалите не дават признаци, че имат намерение да напуснат мястото на сблъсъците. От четвъртък стотици мигранти се събират край Солун. Мигрантите казват, че се събират в отговор на анонимен призив в социалните мрежи да тръгнат към границата със Северна Македония, която се намира на 60 километра от там, за да продължат към Западна Европа. Вчера броят им достигна 2000. В Атина вчера десетки мигранти окупираха централната железопътна линия на града и седнаха на железопътните линии с призиви Гърция да отвори границите. По-късно те се изтеглиха от гарата.", "date": "2019.04.06", "title": "Сблъсъци между мигранти и полиция край Солун"}
{"url": "https://www.24chasa.bg/novini/article/7386230", "text": "Протестиращи от движението на \"жълтите жилетки\" излязоха по улиците на френските градове за 21-ва поредна събота, предадоха световните агенции. Въпреки забраните за демонстрации в някои райони на френската столица, въведени след изблиците на насилие на 16 март, и днес най-много протестиращи се събраха в Париж. Първата колона от 400 души се образува на парижкия площад на Републиката с плакати \"Макрон - оставка\", информира кореспондент на ТАСС, цитиран от БТА. Още в началото на колоната полицията задържа няколко души, маскирали лицата си, което е забранено според новия закон за борба с безредиците по време на протести и се наказва с глоба от 1500 евро и 1 година затвор. Стотици се събраха днес и в нормандския град Руан, включително представители на няколко синдиката, като колоната започна да обикаля около забранената зона в центъра на града, уточнява Франс прес. Демонстрации са организирани от социалните мрежи и в Лион, Дижон, Ница, Нант, Монпелие, Бордо и Тулуза.", "date": "2019.04.06", "title": "Френските жълти жилетки поемат по улиците за 21-ва поредна събота"}
{"url": "https://www.24chasa.bg/novini/article/7386258", "text": "Бившият ръководител на френско-японското автомобилостроително обединение Рено-Нисан-Мицубиши (Renault-Nissan-Mitsubishi) Карлос Гон е е създал по време на управлението си множество фиктивни компании, чрез които превеждал на себе си пари на Нисан, съобщава японският вестник \"Майничи\", цитиран от ТАСС. Според изданието приближен до Гон юрист, живеещ в Ливан, бил учредителят на множеството подставени фирми, чрез които средства на Нисан били прехвърляни на лични сметки на автомобилния магнат, предава БТА. В четвъртък сутринта в жилището на Карлос Гон в центъра на Токио пристигнали служители на прокуратурата и го отвели с автомобил, за да бъде извършена процедурата по новия му, четвърти пореден арест. За японското правосъдие не е характерно да бъде арестувано отново лице, пуснато на свобода под гаранция, отбелязва публикацията. Според предварителното разследване сума от 32 милиона долара е преведена на представителя на концерна в Оман от контролирания от Гон президентски фонд на автомобилостроителя. Част от средствата - 5 милиона долара - били преведени чрез фиктивни компании и се предполага, че са използвани за закупуване на яхтата, ползвана от Гон и семейството му.", "date": "2019.04.06", "title": "В. \"Майничи\": Карлос Гон е имал множество фиктивни компании за превеждане на пари"}
{"url": "https://www.24chasa.bg/novini/article/7386268", "text": "Хърватско китайските отношения се интензифицираха през последните години особено чрез формата \"16 плюс 1\", в рамките на който държавни и правителствени ръководители и китайският премиер Ли Къцян ще се срещнат в Дубровник на 11 и 12 април, съобщи Хина. В последните две и половина години хърватският премиер Андрей Пленкович и неговият китайски колега проведоха пет срещи. Според Пленкович това показва, че форматът \"16 плюс 1\" улеснява усилията на малките европейски страни да развият отношения с китайската икономика, предава БТА. Осмото издание на срещата на върха между Китай и 16 страни от Централна и Източна Европа, която според хърватското правителство е най-големият външнополитически форум на хърватска територия, е насрочено за 11-12 април в Дубровник. Предишната среща в този формат се проведе в София през 2018 г. Китайският премиер ще пристигне в Загреб след срещата ЕС - Китай на високо равнище в Брюксел на 9 април. Ли, който ще пристигне в Загреб във вторник вечерта, ще бъде съпроводен от делегация от 250 души. Още 300 китайски бизнесмени ще пристигнат за икономическия форум в Дубровник. Събитието ще бъде отразявано от около 70 китайски журналисти. На 10 април Ли ще разговаря с хърватския премиер Андрей Пленкович и други високопоставени официални лица, сред които президентът Колинда Грабар Китарович и председателя на хърватския парламент Гордан Яндрокович.", "date": "2019.04.06", "title": "Осмата среща във формата \"16 плюс 1\" \nще се проведе в Дубровник на 11 и 12 април"}
{"url": "https://www.24chasa.bg/novini/article/7386280", "text": "Компанията \"Аккую Нуклеар\", реализираща проекта за изграждане на първата ядрена електроцентрала в Турция, е подала през март документи в Турската агенция за атомна енергия /ТАЕК/ за получаване на лиценз за изграждане на трети блок на АЕЦ \"Аккую\", съобщи ТАСС. От пресслужбата на компанията заявиха за ТАСС, че задачата през тази година ще бъде приключването на оформянето на релефа на площадката. До сега са готови 70 процента от цялата територия. Останалите 30 процента ще бъдат оформени до края на годината, заявиха от \"Аккую Нуклеар\", предава БТА. Компанията съобщи още, че през 2019 г. е планирано да бъде издадено основното разрешение за изграждане на втория блок на централата и да започне отливането на фундаментната му плоча. През декември ТАЕК даде ограничено разрешение за строителството на втория блок, което позволи на \"Аккую Нуклеар\" да започне строително-монтажни работи. Първата АЕЦ в Турция се строи на основата на междуправителствено споразумение между Русия и Турция, подписано през 2010 г., и в нея ще бъдат инсталирани руски реактори ВВЕР-1200.", "date": "2019.04.06", "title": "\"Аккую Нуклеар\" подаде документи за лиценз за строежа на трети блок на АЕЦ \"Аккую\""}
{"url": "https://www.24chasa.bg/novini/article/7385220", "text": "В родината си тя е известна като “словашката Ерин Брокович”, защото след 14 години борба успя да спаси родния си град от токсично сметище. Доскоро напълно неизвестна в политическите среди, активистката в борбата срещу корупцията Зузана Чапутова победи врелия и кипелия дипломат Марош Шефчович, зам.-шеф на Еврокомисията, и стана първата жена президент в родината си. 45-годишната адвокатка доби популярност само за няколко месеца с кампанията си, фокусирана върху борбата за пълно равенство пред закона. от традиционните партии, и това отново показва доколко гражданите на Европа и света са разочаровани и уморени от досегашните политически елити. Чапутова е и най-младият държавен глава в историята на Словакия. Президентът в тази страна, отцепила се от Чехословакия, има по-скоро церемониална роля, докато реалната власт е в ръцете на премиера Петер Пелегрини. Но когато встъпи в длъжност през юни, Чапутова ще има правомощия за блокиране на закони, ще е главнокомандващ на въоръжените сили и ще може да назначава върховните съдии. Коя е във властта? Родена е на 21 юни 1973 г. в работническо семейство в град Пезинок, по-онова време в Чехословакия. Завършва право в университета в Братислава, а по-късно допълва квалификацията си с обучение по мениджмънт на промяната. След завършването си работи в общинския съвет на родния си Пезинок и по-късно става зам.-кмет. След това минава в неправителствения сектор и се занимава със случаи на деца, жертва на сексуална злоупотреба. Между 2001 и 2017 г. работи за гражданската организация Via Iuris и с “Грийнпийс”. Получава прозвището словашката Ерин Брокович, след като през 2013 г. печели дело срещу нелегално депо за токсични отпадъци край родния ѝ град, което застрашава почвата, въздуха и водата. То е изградено само на 200 м от къщите и жителите на града заплащат с по-висок процент на заболявания от рак и дихателни алергии, а когато старото сметище се запълва догоре, собственикът решава да изгради ново, без да уведоми местните хора. и включва организиране на протести, пледиране пред съдилища и писане на петиции до ЕС. Заради кампанията си получава престижната награда “Голдман” за опазване на околната среда, често сравнявана с “Нобел” в сферата на защитата на природата. По-късно екоактивистката казва, че воденето на тази битка ѝ е показало как функционират и могат да бъдат манипулирани институциите, а също как да се справя с лични нападки. В края на 2017 г. Чапутова започва да се занимава с политика, като миналата година става вицепредседател на “Прогресивна Словакия” - новосъздадена партия, която все още не се е явявала на парламентарни избори. Юристката изгражда кампанията си с цел №1 да се бори срещу корупцията и да попречи на полицията и магистратите да се месят в политиката. Миналогодишното брутално убийство на разследващия журналист Ян Куцияк и годеницата му насочи вниманието към политическата корупция. Чапутова твърди, че за президент. Ян Куцияк, който работеше по разследвания за подкупи сред политическия елит, бе убит през февруари 2018 г. Трима души бяха арестувани и обвинени за екзекуцията, включително милионер, за когото се твърди, че е свързан с левоцентристката партия “Посока - социална демокрация”. Убийството предизвика антиправителствени протести, които принудиха премиера Роберт Фицо да подаде оставка. Независимо от това партията продължава да е първа парламентарна сила. Либералните възгледи на адвокатката пък привличат младите избиратели в страна, където еднополовите бракове не са законни. Тя защитава еднополовите съюзи и често е казвала, че е по-добре такива двойки да осиновяват деца, вместо те да бъдат оставяни в сиропиталища. Чапутова е убедена също, че е право на жената да решава дали да направи аборт, или не. “Тя е човек, от когото Словакия има нужда - любезна, честна. Никога не напада опонентите си”, казва млада жена, гласувала за нея. “Видях я лично как говори с хората на едно събитие и веднага ми стана ясно, че ще я подкрепя”, казва друг неин привърженик, според когото Чапутова е автентична, човечна и вдъхваща доверие. Но всички признават, че най-много им допада безкомпромисното ѝ отношение към овластената корупция. “Щастлива съм не толкова от резултата, но най-вече, че е възможно да не се поддадем на популизма, а да казваме истината, да защитаваме интересите си без агресивен речник”, каза новоизбраната президентка пред свои привърженици в Братислава. “Оптимистка съм - добавя тя. - Човек, който вярва и се надява, че промяната е възможна.” Чапутова е разведена майка на две деца, а раздялата през 2018 г. със съпруга ѝ Иван Чапута почти съвпада с възхода ѝ на политическата сцена. За момента не е ясно дали на официални посещения тя ще бъде придружавана от “първи мъж”, тъй като сега който работи в рекламна агенция. На партито след втория тур той носеше черна блуза с надпис: “Първо гадже на Словакия”. Чапутова разкри връзката си с него през февруари, когато стана ясно, че ще се кандидатира за президент. Конечни каза наскоро, че двамата още са в познавателна фаза и не живеят заедно. Зузана Чапутова практикува дзен йога като начин да постига душевно равновесие и да бъде във форма.", "date": "2019.04.06", "title": "Словашката Ерин Брокович спаси града си от отровно сметище и стана президент"}
{"url": "https://www.24chasa.bg/novini/article/7385759", "text": "Вчера в офиса си американският президент Доналд Тръмп се срещна с Лиу Хъ, член на Политбюро на ЦК на ККП, вицепремиер на Китай и ръководител на китайската делегация за всеобхватните търговско-икономически консултации между двете държави,  Той изрази надежда представителите на двете държави да сключат в най-скоро време всеобхватно споразумение с историческо значение, което е от голямо значение не само за двете държави, но и за целия свят. В отговор на въпрос на Китайската медийна група за „ангажиментите към света\", той призна, че САЩ и Китай носят отговорност пред света, което е точно и причината за събирането на представителите на двете държави в Белия дом. Не само те, но и всички страни, ще се възползват от сключването на споразумение между тях. Китайският председател Си Дзинпин нееднократно е подчертавал, че Китай и САЩ имат общи задачи за световния мир и просперитет. По време на настоящите консултации във Вашингтон, Лиу Хъ предаде на Тръмп устно послание от Си Дзинпин, като потвърди също, че стабилното и здраво развитие на китайско-американските отношения отговаря на интересите на двата народа и на народите по света. Поради тази причина двете държави трябва да изиграят своите стратегически ръководни роли. Изказванията на Тръмп пред Лиу Хъ може да се считат за отговор на устното послание на Си Дзинпин. Фактически на фона на безпрецедентните промени в света, всички страни се надяват Китай и САЩ да поемат съвместно отговорността за мира, развитието и управлението на света. Американският дипломат Николас Плат, който е посещавал Китай с бившия президент Ричард Никсън, счита, че Китай и САЩ са свързани неразривно, че ако една от тях навреди на интересите на другата, ще навреди и на себе си. Затова те трябва да си сътрудничат, друга опция няма.", "date": "2019.04.06", "title": "Страните по света очакват Китай и САЩ да изпълнят „глобалните си ангажименти\""}
{"url": "https://www.24chasa.bg/novini/article/7385787", "text": "Тази седмица единственото родилно отделение в Ямбол затвори врати, предава Нова тя. Причината е дефицитът на лекарски персонал. От 1 април Многопрофилната болница остана без неонатолог и така на някои родилки ще им се налага да пътуват по близо 90 км до най-близкото лечебно заведение. Спешните случаи лечебното заведение ще продължава да поема. След това родилките и бебетата ще се транспортират до болница в съседните области - Сливен, Стара Загора или Бургас. Така ще бъде поне до август, освен ако междувременно не се намери неонатолог. Болничното ръководство продължава да търси решение на проблема. От декември 2015 г. областната болница в Ямбол има и акредитация за база за специализанти. 13 млади медици работят в различните отделения, но лекари пак не достигат. С казуса е запознато и Здравното министерство.", "date": "2019.04.06", "title": "Ямболската болница остана без родилно отделение заради липсата на неонатолог"}
{"url": "https://www.24chasa.bg/novini/article/7385768", "text": "Компанията Боинг планира да намали темпото на производство на самолети 737 от 52 месечно на 42 месечно, предаде Ройтерс. Това обяви изпълнителният директор на компанията Денис Мюлънбърг. Планираното намаляване на темпото на производство става в момент, в който компанията се опитва да се справи със ситуацията на временното спиране по света от полети на самолетите 737 МАКС след двете катастрофи с тях за половин година. Мюлънбърг заяви, че неговата компания сега знае, че \"верига от събития\" са предизвикали катастрофите със самолети на авиокомпаниите Лайън еър и Етиопиън еърлайнс, като погрешното активиране на системата за стабилизиране на полета е \"общата връзка\" между двете, съобщава БТА. Компанията продължава да напредва с актуализирането на системата за стабилизиране на полета на 737 МАКС, за да \"предотврати катастрофи като тези да се повторят някога\", допълни Мюлънбърг. В четвъртък етиопските власти публикуваха предварителен доклад за катастрофата на самолета на Етиопиън еърлайнс, станала на 10 март, припомня Франс прес. Този доклад сне отговорността за катастрофата от плещите на пилотите и констатира проблем със системата за стабилизиране на полета. Ръководителят на отдела за гражданко въздухоплаване на Боинг Кевин Макалистър обеща още тогава, че \"всички допълнителни необходими мерки за засилване на сигурността ще бъдат взети\" в момент, в който етиопските разследващи препоръчват на авиационните органи да проверят дали системата за стабилизиране на полета е правилно модифицирана, преди да разрешат на самолетите Боинг 737 МАКС отново да летят. \"Предварителният доклад съдържа информации, предоставени от черната кутия с данните за полета, според която данните за така наречения ъгъл на атака, подадени на самолета от пожарната сонда са били погрешни, което е задействало автоматизираната система за стабилизиране на полета, както е бил и случаят с полета на Лайън еър\", се казваше в изявление на Боинг от четвъртък след разпространяване на доклада. Шефът на Боинг Мюлънбърг обеща още тогава, че когато самолетите МАКС полетят отново с променените във функциите на системата за стабилизиране на полета, те ще бъдат най-сигурните самолети, които някогаа са летяли. Причините за дефекта в сондата, довела до активирането на системата за стабилизиране на полета и при двете самолетни катастрофи, засега не са установени. В документ, разпратен до екипажите на самолетите още на 6 ноември след катастрофата със самолета на Лайън еър, Боинг обяснява, че грешка в пожарната сонда може да застави системата за стабилизиране на полета да накара самолета рязко да насочи носа си към земята. За да се реши този проблем, се препоръчва на пилотите да дезактивират системата до края на полета, припомня Франс прес. \"Малко след излитането, стойностите измерени от сензора за ъгъла на атака, са станали погрешни\", се казва в предварителния доклад за катастрофата в Етиопия. Автопилотът е бил в даден момент дезактивиран и пилотите на няколко пъти са се опитали да изправят ръчно самолета, който рязко е насочил носа си надолу, констатират разследващите. След това екипажът е поискал от въздушните диспечери разрешение да обърне и да се върне на летището в Адис Абеба. Разрешение е било дадено, но самолетът се е разбил в поле с приблизителна скорост от 1000 километра в час, се казва в доклада. Според него ударът на самолета в земята е бил толкова силен, че двигателите са били открити забити на дълбочина 10 метра в земята, а отломки от корпуса са били разпръснати на площ от 300 метра дължина и 200 метра ширина. \"Не е било възможно някой да оцелее при такава катастрофа\", се заключава в предварителния доклад. Пилотите на етиопския самолет, въпреки че са били млади (29 и 25 години), са приложили всички спешни процедури, се казва в друго заключение на документа. Миналия понеделник американското Федерално управление за гражданско въздухоплаване каза, че първите представени от Боинг модификации на системата за стабилизиране на полета са недостатъчни. В сряда управлението обяви създаване на група за общо действие, включваща НАСА и международни органи за гражданско въздухоплаване. Групата ще оцени направените модификации на 737 МАКС. Междувременно етиопските разследващи казаха, че пълният доклад от катастрофата може да е готов между 6 и 12 месеца и че предварителното разследване не е установило никаква индикация за щети, причинени от външен обект. Това уточнение бе направено след появили се в медиите информации за птица, която може да е ударила пожарната сонда на самолета. Боинг 737 МАКС е най-новата версия на самолетите 737 на авиокомпанията, датиращи от 60-те години на миналия век, припомня Асошиейтед прес. По-малко от 400 самолета МАКС са доставени досега на авиокомпании по света. Но Боинг е получил поръчки за още 4600 броя. Капитанът на разбилия се етиопски самолет 29-годишният Яред Гетачев е имал 8000 летателни часа след завършването на военновъздушната академия през 2010 г, допълва още АП. Той е летял над 1400 часа със самолети Боинг 737, но само 103 часа със самолети МАКС. Това не е изненадващо тъй като етиопските авиолинии са имали едва пет самолета от този вид, вкл. и разбилият се на 10 март. Вторият пилот Ахмед Нур Мохамед Нур е бил само на 25 години и на 12 декември е получил разрешително да лети на 737 и на МАКС. Той имал 361 летателни часа, от които 207 часа е бил на 737, вкл. 56 часа на МАКС.", "date": "2019.04.06", "title": "Боинг намалява производството на модела 737 (Обновена)"}
{"url": "https://www.24chasa.bg/novini/article/7385785", "text": "В Шуменското с. Велино жителите сами предотвратяват нарушения закона, предава Нова тв. Населеното място е под постоянно видеонаблюдение и 24 часа се следи какво се случва в трите края на селото, както и в центъра му. След като се разчуло за това, апашите, които нападали почти всяко стопанство във Велино, се отказали. Решението за видеонаблюдението е взето от цялото село, а за финансирането са намерени спонсори. Жителите са инструкирани, ако забележат непознат автомобил или съмнителен човек, да запишат номера му или отличителните му белези. Наблюдателни жители дори заловили избягал престъпник, обвинен за убийство.", "date": "2019.04.06", "title": "Жители на шуменско село сами предотвратяват престъпления"}
{"url": "https://www.24chasa.bg/novini/article/7385788", "text": "Германският ежедневник \"Велт\" коментира в редакционна статия новия опит на британския премиер Тереза Мей да си осигури от ЕС удължаване на крайния срок за Брекзит, предаде ДПА, цитирана от БТА. Тереза Мей може да влезе в учебниците по история като премиерът, опитал всичко, но не постигнал нищо и загубил накрая и малкото, което и е останало. Откакто тя встъпи в длъжност през юли 2016 г., нейният приоритет беше да умиротворява твърдолинейните в своята партия, торите. Междувременно силата на реалността или, иначе казано, осъзнаването, че е невъзможно да се напусне ЕС и едновременно с това да бъдат запазени всички преимущества от еврочленството, стана крайно очевиден факт от политическия живот, пише \"Велт\". Вместо да признае това още на ранен етап, Мей изтощи както страната си, така и Европа в дълго проточил се процес, който се оказа най-вече вреден както в политически, така и в икономически план, отбелязва изданието. Не вижда ли Мей - или пък просто не иска да види - че тактиката на изнудването, до която тя прибягва като последен опит за манипулиране, няма да сработи? И не вижда ли, че накрая тя може да постигне всичко друго, но не и Брекзит?, допълва вестникът. А това всичко друго, което може тя може да постигне, е: предсрочни избори, нов референдум (за Брекзит) или въпреки всичко страната й изобщо да не напусне ЕС. Което би означавало накрая британският министър-председател да загуби всичко, коментира изданието.", "date": "2019.04.06", "title": "\"Велт\": Мей все още може да загуби Брекзит"}
{"url": "https://www.24chasa.bg/novini/article/7385794", "text": "Приемах с голяма любов работата, която вършех в Народното събрание. Преходът създава вътрешно напрежение. Имах възможност да докажа административния си опит. Това предизвикателство в момента е много сериозно. Приемам мандата като тежко и сериозно възлагане. Длъжен съм да дам всичко от себе си. Това заяви новият правосъден министър Данаил Кирилов в предаването \"Тази събота и неделя\" по Би Ти Ви. \"Аз съм приел каузата на ГЕРБ, приел съм да бъда един от експертите на ГЕРБ. Винаги съм се борил - още от Столична община. Още през 2005 г. при частичните избори, когато Борисов беше избран за кмет на Столична община - всичко се промени. Това, за което сме се борили аз и Бодижар Димитров - да има прозрачност в разпореждането с общинското имущество, да има излизане от онзи модел, който беше установен повече от 10 години\", каза още той. \"Сложни са отношенията с БСП. Познавам ги много добре отвътре и това е основание за притеснение, но смятам, че винаги съм бил политически коректен в политическата битка и борба. Винаги съм отстоявал принципите си\", допълни Кирилов. \"Законов проблем няма, категоричен съм. Фактите и обстоятелствата съм ги възприел от медиите, не съм изгледал нито един документ в неговия оригинал, не сме разгледали архитектурните проекти на сградите. Морален проблем има, с оглед възприятието на ситуацията\", заяви Кирилов по повод скандала с апартаментите.", "date": "2019.04.06", "title": "Данаил Кирилов: Познавам БСП отвътре и това е основание за притеснение"}
{"url": "https://www.24chasa.bg/novini/article/7385781", "text": "Русия и Египет координират действия за възстановяване на либийската държавност чрез национален диалог. Това заяви руският министър на външните работи Сергей Лавров в интервю от днес за египетския вестник \"Ахрам\", цитирано от ТАСС и БТА. \"Москва и Кайро координират тясно стъпките по либийското направление\", каза той. \"Задачата ни е да помогнем на либийците да преодолеят съществуващите разногласия, да постигнат устойчиви договорености по параметрите на националното помирение\", заяви Лавров. \"Имаме общо виждане за пътя на възстановяването на либийската държавност чрез инклузивен национален диалог с участието на представителите на водещите военно-политически сили, гражданското общество и регионите\", добави руският министър. Той каза, че се надява общолибийската конференция този месец в либийския град Гадамес да осигури напредък по урегулирането на ситуацията в Либия. Лавров допълни, че Русия подкрепя действията на ООН за нормализиране на обстановката в Либия чрез избори и конституционни реформи. Днес руският министър ще се срещне в Кайро с египетския си колега Самех Шукри.", "date": "2019.04.06", "title": "Лавров: Москва координира с Египет стъпки за уреждане на ситуацията в Либия"}
{"url": "https://www.24chasa.bg/novini/article/7385816", "text": "Цените на автомобилните горива вървят нагоре от януари насам, предава Нова тя. В началото на годината поскъпването е било минимално - с 1 стотинка. На 1 януари литър от най-масовия бензин се е продавал за 1,95 лв., а 30 дни по-късно цената е била 1,96 лв. Същото незначително покачване наблюдаваме и при дизела – от 2,15 лв. в началото на януари до 2,16 лв. в края на същия месец. Не е такава картината през февруари обаче. Тогава поскъпването е с 12 стотинки и при бензина, и при дизела. Докато в началото на месеца литър от А-95 се е продавал за 1,96 лв., в края цената достига 2,08 лв. Покачване, но с 6 стотинки през февруари има при газа – от 0,92 до 0,98 ст. за литър. През март бензинът е поскъпнал с още 5 стотинки – до 2,13 лв. за литър, дизелът – с 4 стотинки – до 2,32 лв. за литър, а газа - с 3 стотинки – до 1,01 лв. за литър. Ако трябва да обобщим - за три месеца горивата са поскъпнали с почти 20 стотинки. Според експертите поскъпването се дължи основно на покачването на цените в световен мащаб.", "date": "2019.04.06", "title": "От януари до сега цените на горивата се вдигат"}
{"url": "https://www.24chasa.bg/novini/article/7385804", "text": "Стотици души се събраха пред бежанския лагер край Солун, предава Нова тв. Хората са били подведени от пост в социалните мрежи, според който пътят към границата бил свободен. Мигрантите се събират пред лагера и разпъват палатки. „Всички искат да си тръгнат. Тук няма работа, нищо няма“, казва един от мигрантите. Вече има сблъсъци между бежанците в лагера и тези пред него. Причината е недостигът на хранителни запаси. Гръцкото правителство има план как да действа – да върне мигрантите на местата, в които са пребивавали, чрез автобуси. „От вчера следобяд сме усилили границите с допълнителни патрули“, казва министърът на вътрешните работи Младен Маринов.", "date": "2019.04.06", "title": "Мигранти от бежанския лагер край Солун: Тук няма работа"}
{"url": "https://www.24chasa.bg/novini/article/7384469", "text": "- Това е един от механизмите, чрез които се постигат цели за енергийна ефективност. Прилага се още от 70-те години на миналия век в САЩ, а в Европа – повече от 20 години, първоначално във Великобритания и в Дания. През 2012 г. схемата за задължения за енергийни спестявания влиза и в европейското законодателство. В Директивата за енергийна ефективност е дефиниран набор от мерки, включително и тази схема, чрез които ЕС си поставя цел да постигне 20-процентово подобряване на енергийната ефективност до 2020 г. От 28 държави-членки 16 са информирали Европейската комисия, че ще използват схемата за задължения, за да постигнат индикативните си национални цели за енергийна ефективност до 2020 г. Четири от тях, между които и България, са информирали, че смятат да използват единствено тази схема за изпълнение на целите си. Останалите държави няма въобще да я прилагат, а предвиждат по-широк спектър от мерки като например енергийни и въглеродни данъци, финансови схеми, фискални стимули, динамично ценообразуване, модерно отчитане, доброволни споразумения и т.н. От отчетите на ЕК става ясно, че чрез схемата за задължения се очаква да се изпълни около 1/3 от европейската цел за енергийна ефективност до 2020 г. В България първоначално схемата за задължения е посочена като единствен инструмент за изпълнение на целта. После в плановете за енергийна ефективност са включени и други мерки, например добре известното безвъзмездно саниране на жилища изцяло с бюджетни средства. Така че България продължава да от средноевропейските по отношение на схемата за задължения, чрез която разчита, че ще може да изпълнява по-голямата част от целите си не само до 2020, но и до 2030 г. - Схемата за задължения е въведена в националното законодателство и се прилага от 2014 г. Задължения по схемата имат 89 търговци на горива и енергия. Индивидуалните им ежегодни цели за спестяване се изчисляват като процент от техните продажби. Сумарната цел за 2017 г. например е да докажат спестявания от 703 294 МВтч, а за 2018 – 1 497 029 МВтч. За да придобиете по-точна представа – целта за 2018 г. е съпоставима с годишното потребление на електрическа енергия на 500 хиляди домакинства. - Накратко казано, схемата не работи. Данните на Аагенцията за за устойчиво енергийно развитие показват, че е за спестявания през 2017 г. е изпълнена. Само 10 от 89-те задължени лица, предимно газоразпределителни дружества, които са намерили подходящ начин да съчетаят лицензионните си задължения с тези за енергийни спестявания, са изпълнили своята индивидуална цел. Нулево (или близко до нулата) изпълнение отчитат търговците на електрическа енергия, крайните снабдители на ЧЕЗ, ЕВН и „Енерго-Про”, топлофикациите, големи компании като „Булгаргаз”, „Девен”, „Шел”, НЕК. Отчетни данни за 2018 г. все още няма, но те едва ли ще са по-оптимистични. Така че, налага се да бъде направен анализ, който да идентифицира пречките пред схемата и пътищата за отстраняването им. А ако пречките са неотстраними – да се помисли за алтернативни мерки, които биха могли да заместят схемата за спестявания, особено в контекста на следващия 10-годишен период и подготвяния в момента Интегриран национален план Енергетика – Климат. - Причините стават ясни, когато се прочете внимателно директивата и когато се сравни добрата практика на другите европейски държави с националната практика. На първо място, трябва да се знае, че задължените лица са задължени да реализират мерки за енергийна ефективност за трети лица, обикновено техни клиенти, но не и да финансират тези мерки. Основен принцип на схемата е, че разходите за изпълнението на мерките за енергийна ефективност трябва да бъдат предварително пресметнати, а финансирането – осигурено. Механизмите и източниците за финансиране са различни – чрез цени, с бюджетни средства, средства от европейски фондове и програма и прочие, подбрани в зависимост от националните специфики. Обикновено мерките и размерът на финансирането се договарят предварително, така че да има ясна рамка и финансова сигурност. Например във Великобритания отсега са ясни мерките и са осигурени финансовите средства не само за текущата година, но и за следващите три. Актуалният годишен бюджет, одобрен за задължените лица, е от порядъка на 700 млн. евро и се осигурява чрез цените. На второ място, директивата изисква целите да се изпълняват по разходноефективен начин. За на мерки за енергийна ефективност, които са най-лесни за изпълнение от задължените лица, но не и най-изгодни за обществото, практиката на другите европейски държави е ясно да ориентират мерките във времето и пространството, образно казано. Т.е. да е ясно какво, къде, за кого и кога ще се прави от задължените лица. Обикновено мерките се комплектоват по оптимален начин – дългосрочни и средносрочни, по-скъпи и по-евтини, така че да влязат в рамките на осигурения финансов ресурс и да се постигне най-нисък разход на спестен МВтч енергия. В противен случай съществува риск целите за енергийна ефективност да бъдат изпълнени по начина, по който бяха изпълнени целите за възобновяема енергия. Рекордно скъпо - през 2012 г. българската цена за МВт инсталирана фотоволтаична мощност беше най-високата в света. - Някои национални схеми за задължения за енергийни спестявания, включително и българската, позволяват прехвърляне между задължени лица и/или между задължени лица и трети страни. Тази възможност обаче е само теоретично регламентирана в националното законодателство, но не са разработени правилата за нейното прилагане. Така че, след като бъде подготвена средата за такива сделки – нормативно и практически – това ще стане осъществимо. Но това е по-далечно бъдеще. На първи етап би трябвало да се създаде необходимата среда за директни интервенции при крайни клиенти за подобряване на тяхната ефективност при потреблението на енергия, а след това да се мисли за по-софистицирания вариант за създаване на специфичен финансов пазар. Това обаче не отменя основния нерешен у нас проблем – финансовото възмездяване на задължените лица в процеса на изпълнение на национални цели и политики. - В края на януари ЕК поиска с официални уведомителни писма от 15 държави членки правилно да транспонират Директивата за енергийна ефективност в националните си законодателства. На тези държави е даден срок от два месеца, за да отговорят на писмото на ЕК. След тези два месеца, ако предприетите действия от дадена държава са незадоволителни, ЕК може да премине към втора фаза на и да изпрати мотивирано становище към съответните държави. Конкретният текст на писмото до българската държава не е публичен, но от самото съобщение се разбира, че има проблеми, вероятно пропуски, при транспонирането на Директивата в националното законодателство. Този тип писма са стандартни и често прилагани от ЕК. Отговорите също са стандартни - компетентните институции преценяват дали и какви промени трябва да направят в съответните нормативни актове, след което уведомяват комисията за направеното и процедурата се прекратява. И тъй като става въпрос за транспониране на европейски документи в националното законодателство, очевидно отговорността за това е на националните институции, които имат законотворчески функции. Така че твърденията, че писмото на ЕК се отнася за неизпълнението на цели за енергоспестяване от енергийните компании, са безпочвени. Успокоителното е, че от това писмо няма да последват санкции.", "date": "2019.04.06", "title": "Иванка Диловска: Българската схема за енергийни спестявания не работи"}
{"url": "https://www.24chasa.bg/novini/article/7385846", "text": "От събота всички редовни полети на летище \"Ататюрк\" се прекратяват. Те ще бъдат изпълнявани от новото летище \"Истанбул\". То се намира в европейската част на Турция и е много по-близо до нашата граница, съобщава  Самолетите ще се издигат и снишават над българското въздушно пространство. Очаква се страната ни да се превърне в стратегически разпределителен център от Близкия изток към Европа. Прогнозите са въздушният трафик над България да се увеличи с 20%. В момента над територията ни ежедневно преминават 3200 полета, а с пускането на новото турско летище те ще се увеличат с над 600.", "date": "2019.04.06", "title": "Спират всички редовни полети от летище \"Ататюрк\""}
{"url": "https://www.24chasa.bg/novini/article/7385850", "text": "Украинският комедиен актьор Володимир Зеленски води нетрадиционна за Украйна предизборна кампания, чрез която успя да засенчи на първия тур много по-опитни противници и да се класира на първо място за втория тур, който ще бъде на 21 април, отбелязва Ройтерс, цитирана от БТА. Преди броени дни Зеленски качи видео във Фейсбук, в което постави условия на опонента си за втория тур - действащия президент Петро Порошенко, и му даде срок до 24 часа да отговори на тях. Четиридесет и пет минути след качването на видеото във Фейсбук, то беше видяно 141 000 пъти, споделено над 22 000 пъти и беше коментирано 3300 пъти. Зеленски призова Порошенко да дебатират на най-големия стадион в Украйна и да си направят медицински изследвания, за да се установи, че нито един кандидат не е зависим от алкохола или дрогата. Порошенко прие дебатите на стадиона и предложението за прегледа и вчера и двамата кандидати се подложиха на изследванията. Зеленски пренебрегва традиционните тактики за водене на кампания, като например организиране на големи митинги или разполагането по улиците на предизборни шатри, където се раздават листовки на хората. Комикът предпочита да разчита основно на социалните медии или на скечове, в които отправя шеги към противниците си. Той се представя за човек от народа, който може да се противопостави на корумпираните елити и на когото украинците могат да разчитат. Част от предизборния екип на Зеленски работи в голяма къща в шикозен квартал на Киев. Офисите там са пълни с млади доброволци. Двадесет и осем годишният Михаил Фьодоров, чийто екип управлява различните страници във Фейсбук, ЮТюб и Инстаграм, казва: \"Онова, което правим, е да не бъдем като никой друг\". Фьодоров допълва, че екипът на Зеленски не иска да използва думи, които политиците използват традиционно и че иска да се отдалечи от това, колкото се може повече. Фьодоров разказва, че още от началото Зеленски се е противопоставял на традиционните начини за действие. \"В резултат на това имаме само една платформа - тя е интернет\", допълва той. Зеленски например призовава последователите си във Фейсбук да дават предложения за справяне с такива проблеми, като например високите сметки за битови услуги или да споделят какъв премиер биха искали да имат. Дмитро Разумков, политически съветник на Зеленски, казва, че комикът няма да организира масови митинги преди втория тур, защото той иска да се държи по един прозрачен и автентичен начин. Олександър Корниенко, друг високопоставен член на екипа на Зеленски, казва, че една от използваните техники е разпращане по имейл на предизборни послания до избирателите и насърчаването им да ги отпечатват и разпространяват. В един от тези имейли екипът на Зеленски например призовава младите му поддръжници да показват неговите видеоклипове на по-възрастни гласоподаватели. Зеленски има 3,3 милиона последователи в Инстаграм. Това е повече от последователите на Еманюел Макрон, на Ангела Меркел, на Тереза Мей и на Джузепе Конте, взети заедно. Порошенко има 234 000 последователи. Зеленски поства често пъти кадри от ежедневието си, като например как тича или тренира във фитнеса. Понякога обаче постовете му са подигравка с конкурентите му. Така например бившият премиер Юлия Тимошенко, която беше елиминирана още на първия тур, качи преди изборите видео, на което се вижда, че хапва хотдог в популярна верига заведения. Целта беше да покаже, че тя е близко до народа. Екипът на Зеленски качи в социалната мрежа снимка, на която се вижда как той и негови сътрудници похапват също хотдог на същото място като Тимошенко. Очаква се преди втория тур на изборите на 21 април Зеленски да е под засилено наблюдение. Той е заможен и имиджът му на скромения, честен и смирен президент, който играе в популярен сериал, вероятно ще бъде оспорен от Порошенко. По време на предизборната кампания Зеленски бе обвинен, че е марионетка на богат бизнесмен, чийто телевизионен канал излъчва сериала му. Зеленски и олигархът отрекоха това.", "date": "2019.04.06", "title": "Предизборната тактика на Зеленски се отличава от традициите в Украйна"}
{"url": "https://www.24chasa.bg/novini/article/7385861", "text": "Източнолибийските сили контролират все още бившето Международно летище на Триполи, съобщава Ройтерс, позовавайки се на източнолибийски военен говорител и жители. Според телевизия \"Ал Джазира\" е имало сблъсъци между привърженици на властите в Триполи и армейски подразделения в района на магистралата, минаваща близо до международното летище на Триполи, информира БТА. Засега постъпва противоречива информация кой в момента контролира летището. Първо Либийската национална армия (ЛНА) заяви, че е завзела аерогарата, която от около пет години не работи, след като беше почти напълно разрушена при боеве през юли 2014 г. Буквално след няколко часа министерството на вътрешните работи на правителството в Триполи пусна комюнике, в което заяви, че контролът над стратегическия обект е възстановен. Почти веднага обаче говорителят на силите на Хафтар бригаден генерал Ахмед Мисмари опроверга това. \"Армията все още държи летището\", каза той. Въоръжени групировки от град Мисрата пристигнаха на помощ на формированията на заседаващото в Триполи правителство на националното единство на Либия с премиер Файез Сарадж, съобщи телевизия \"Ал Джазира\", цитирана от ТАСС. Според телевизионния канал отрядите от Мисрата (намираща се на 200 км източно от столицата) се отправили към южните покрайнини на Триполи, за да подкрепят проправителствените войски при удържането на настъплението на Либийската национална армия с командир фелдмаршал Халифа Хафтар. Мисратците, изиграли немалка роля при свалянето на полковник Муамар Кадафи през 2011 г. и освобождаването в края на 2016 г. на град Сирт от бойците на терористичната групировка \"Ислямска държава\", представляват сами по себе си най-боеспособната и организирана сила, която може да се противопостави на подразделенията на Хафтар. Разполагат с тежко въоръжение, в това число танкове, артилерия и системи за залпов огън, както и бойна авиация. Съобщава се, че готовност да отрази щурм на Триполи е заявило и самото командване на разположената в Мисрата военновъздушна база. Според телевизионния канал \"218\" вчера Сарадж в качеството си на върховен главнокомандващ на въоръжените сили е сформирал Обединен оперативен щаб и е назначил за негов ръководител началника на така наречения Западен военен окръг към правителството си генерал-майор Осама Джувейли. Освен него в структурата влизат командващите Централния и двата столични военни окръга, началникът на военното разузнаване и представител на президентската гвардия. Съветът за сигурност на ООН изрази безпокойство от военната активност край либийската столица Триполи и предупреди, че тя заплашва стабилността на Либия. Съветът също така призова командваната от Халифа Хафтар Либийска национална армия да прекрати всякакви придвижвания на войските си, предаде Ройтерс. Германският постоянен представител в ООН Кристоф Хойсген, който през април е ротационен председател на съвета, изчете съвместна декларация на съвета, приета, след като на заседание при закрити врати органът на Обединените нации беше информиран за последния развой на събитията в Либия. \"Съветът също така призова всички сили да понижат и прекратят военната активност. Не може да има никакво военно решение на конфликта\", каза Хойсген. Съветът изрази и намерението си \"да потърси сметка от отговорните за по-нататъшни конфликти\", предаде Асошиейтед прес. Членовете на органа на Обединените нации отново изразиха пълна подкрепа за генералния секретар на ООН Антониу Гутериш, който вчера напусна Либия, след като по-рано през деня се срещна с Хафтар. Съветът \"призова всички страни в конфликта да възобновят диалога и да изпълнят ангажимента си да взаимодействат конструктивно с политическия процес под егидата на ООН\". В декларацията се подчертава задължението съгласно международното право да се пазят цивилното население и служителите на ООН. Русия и Египет пък координират действия за възстановяване на либийската държавност чрез национален диалог. Това заяви руският министър на външните работи Сергей Лавров в интервю от днес за египетския вестник \"Ахрам\", цитирано от ТАСС. \"Задачата ни е да помогнем на либийците да преодолеят съществуващите разногласия, да постигнат устойчиви договорености по параметрите на националното помирение\", заяви Лавров. \"Имаме общо виждане за пътя на възстановяването на либийската държавност чрез инклузивен национален диалог с участието на представителите на водещите военно-политически сили, гражданското общество и регионите\", добави руският министър. Той каза, че се надява общолибийската конференция този месец в либийския град Гадамес да осигури напредък по урегулирането на ситуацията в Либия.", "date": "2019.04.06", "title": "Напрежение в Либия заради военна офанзива към Триполи"}
{"url": "https://www.24chasa.bg/novini/article/7385831", "text": "„Ще направим всичко възможно първите 100 автономни таксита да започнат тестове в град Чанша до края на тази година\", каза Джу Дзиен, каза официален служител от градската управа,  Байду и две местни фирми създадоха дружество в понеделник, което цели да промотира проекта, след подписаното споразумение за превръщане на Чанша в демонстрационен град за автономно шофиране миналия октомври. Административната столица на провинция Хунан е пионер в развитието на интелигентните превозни средства, след като построи национална зона за тестове и изгради добра индустриална верига. Китайският гигант Байду инвестира сериозно в сферата на автономното шофиране през последните години. Компанията стартира платформата Apollo през 2017 г, която цели да координира усилията между различните сектори при развитието на автономните автомобили. Това развитие, според изпълнителния директор на Байду включва три фази, инфраструктура, автономно паркиране и безпилотни операции.", "date": "2019.04.06", "title": "Автономните таксита на Байду тръгват в град Чанша до края на година"}
{"url": "https://www.24chasa.bg/novini/article/7385879", "text": "Американският президент Доналд Тръмп съобщи вчера, че отново няма да присъства на годишната галавечеря на асоциацията на журналистите, акредитирани към Белия дом, и нарече събитието прекалено отрицателно, предаде Ройтерс, цитирана от БТА. Така за трети път президентът ще пропусне престижната вечеря, която ще е на 27 април в хотел във Вашингтон. Тръмп има трудни отношения с акредитираните в Белия дом журналисти, които често обвинява, че са пристрастни. Въпреки това той отговаря на журналистически въпроси почти всеки ден. Тръмп информира журналистите на южната морава пред Белия дом, че ще бъде на политическа проява със свои привърженици, вместо да отиде на вечерята. \"Ще отида на митинг, защото вечерята е толкова скучна и толкова негативна, затова ще направим много положително събитие\", каза президентът. Тръмп добави, че мястото на митинга още не е избрано, но той ще е голям, а вечерята на кореспондентите е прекалено негативна. \"Обичам положителните неща\", каза президентът. Обикновено на тази вечеря се отдава дължимото на свободното слово и свободата на печата. Предишните президенти на САЩ по правило уважаваха поканата да присъстват и произнасяха реч, посочват ДПА и Франс прес. Първоначално Тръмп намекна, че тази година може да присъства, след като организаторите промениха традиционния формат и се отказаха да канят комик, посочва Асошиейтед прес. Тази година вечерята ще се концентрира най-вече върху журналистиката, а не върху блясъка и известните имена, заради критики, че събитието се е отклонило от целите си, уточнява ДПА. Почетен оратор ще е историкът и носител на награда \"Пулицър\" Рон Черноу. Това е разчупване на традицията асоциацията обикновено да кани комик, който да направи основното изказване. Миналата година това беше Мишел Улф. Тя изпълни монолог, в който подложи на жестока критика високопоставени политици и личности от медиите, но беше критикувана задето е била прекалено рязка. Вечерите на кореспондентите при Белия дом започват през 1921 г. От 1980 г. досега всички президенти са присъствали на събитието, с изключение на Роналд Рейгън през 1981 г., когато се възстановяваше от нападение, при което беше тежко ранен. На вечерята през 2011 г., на която беше гост, Тръмп стана мишена на критиките на тогавашния президент Барак Обама, който се подигра с пристрастеността му към теории на конспирацията, посочва АФП. Години наред магнатът в областта на недвижимите имоти Тръмп поставяше под съмнение родното място на Обама и легитимността му като президент на САЩ.", "date": "2019.04.06", "title": "Тръмп отново бойкотира годишната вечеря на асоциацията на кореспондентите в Белия дом"}
{"url": "https://www.24chasa.bg/novini/article/7385885", "text": "Хиляди палестинци протестираха днес в ивицата Газа край границата с Израел, предаде Асошиейтед прес. Така станалите традиционни демонстрации в петък срещу израелската блокада на анклава навлязоха във втората си година. Протестът е първият след договореното прекратяване на огъня между Израел и движението Хамас, което контролира ивицата Газа. Той се проведе броени дни преди предсрочните парламентарни избори в Израел във вторник. Здравните власти в ивицата Газа съобщиха за 83 ранени палестинци. Един от тях е в критично състояние. Най-малко 263 палестинци и двама израелски войници са били убити от началото на протестното движение по данни на Франс прес.", "date": "2019.04.06", "title": "Десетки палестинци пострадаха при нови протести в ивицата Газа"}
{"url": "https://www.24chasa.bg/novini/article/7385281", "text": "- Най-трудно бе по време на самото отвличане, докато баща ми го нямаше. Реално от моите действия зависеше животът му - давах си сметка, че ако не платя откуп, ще го убият. В такава ситуация може да ти се искат много неща - да беснееш, да отмъщаваш, но когато има заложник, не можеш. Трябва да се играе по чуждите правила, да се съобразяваш и да бъдеш достатъчно добър в преговорите, за да не навредиш. Може да не убият отвлечения, но да му отрежат пръст, както са правили. Това си е риск - очаквах, че ще се случи, ако кажа например, че съм събрал само 250 000 лв., а те искаха много повече. - Да. - Честно казано, точно така не можеш да кажеш, тъй като си в слабата позиция. Казах им, че ако не ми дадат неоспоримо доказателство, че баща ми е жив, няма да видят стотинка. Комуникацията ( се започваше само когато те решат. Всеки път имаха нов номер. Може да пишеш колкото си искаш, но няма кой да го прочете... Вечерта, когато тръгнах да предавам парите, изведнъж казаха: “Утре”. И край. Почнах да пиша - не искате ли парите, утре няма да има, няма да дам и т.н. Два часа преди това ме караха да обикалям насам-натам. Беше ми писнало, но не отговаряха. - Не казаха, просто ме размотаваха - в София, Княжево, Владая. Оттам към Дупница, Самоков, Боровец, пак в Самоков и накрая: “Няма да стане”. Явно са имали съгледвачи по пътя и са се притеснили. - Най-критичният беше на следващия ден. При преговорите все казваха, че са “професионалисти” и имам “мъжката им дума”, а накрая, като тръгнах да им нося парите, се дръпнаха. Бях побеснял, изключих си телефона. Като го включих, имаше есемеси със заплахи от рода “Какъв си ти бе, нещастник?!”, “Искаш сега да го смажем от бой ли, да ти го донесем на парчета” и пр. Отговорих нещо от сорта: “Искате ли парите? Имам 517 хил. евро”. Последва съобщение в 20 ч да тръгна към Дупница. И в началото имаше критични моменти. Нямах средства в банкова сметка, парите във фирмата бяха оборотни. Ако има 50 000 лв. оборот, значи толкова мога да събера. А и какви пари мога да намеря, когато всички медии гърмят, че баща ми е отвлечен. Кой ще иска да си купи скъпа машина, при положение че утре може да няма фирма. 3 седмици - по време на отвличането и малко след това, оборот почти не е имало. - Това навреди първо на имиджа ѝ. Тогава всички чуждестранни фирми разбират за отвличането, но са в неведение какво се случва в държавата. Почват да мислят дали трябва да имат представителство, кой да им движи нещата, това са големи фирми и т.н. Подобно нещо вреди жестоко на бизнеса. Загубите, които претърпяхме, са десетки пъти по-големи, отколкото сумата, която платихме за освобождаването на баща ми. Проблемите съвпаднаха и с кризата в държавата, която през 2009 г. бе в разгара си. Платих данъци за парите за откупа и т.н., натрупаха се много неща. - Тези пари излизат от фирмата, но аз няма как да имам разходни документи, за да ги осчетоводя. Липсват 517 000 евро от оборота и те се облагат с данък като спечелени - веднъж с данък печалба и втори път с данък дивидент. - Около 121 000 евро. - Това се случва в нормалните държави. В Холандия, когато е бил отвлечен шеф на голяма компания и е платен откуп от порядъка на 15 млн. евро, държавата отива и казва: “Извиняваме се, че не можахме да предотвратим това тежко престъпление, но ще ви опростим данъка върху парите, които сте дали”. Да не говорим, че още докато баща ми беше отвлечен, някои от българските доставчици, на които в това време сме дължали пари за стока, започнаха да се обаждат: “Искаме си парите”. Вместо: “Не се притеснявай, в такъв момент ще изчакаме”. - В прав текст - не. Няколко души, приятели на баща ми, се обадиха да питат могат ли с нещо да помогнат. Но аз избягвах в такава ситуация да вземам пари назаем, за да събера огромна сума за откуп. После как ще ги връщам? Има и друго - ако тръгна да събирам пари от хората, като им казвам, че баща ми е отвлечен и животът му зависи от това, ще ги поставя в много неудобна ситуация да не могат да ми откажат. Не искам да им причинявам това. Те какво са виновни? В такива моменти повечето хора биха се отдръпнали, така и направиха. - Да. Аз никога не съм имал много приятели, истинските от детството досега са 5-6 и те са си там. - Бях сам, живеех отделно от майка ми. А и тя нямаше с какво много да ми помогне, идваше да ме види, да пита какво става. Аз самият тогава не знаех какво точно се случва, дали се подслушват телефоните. Пазех се. - Честно казано, се притеснявах в началото. Звъннах на един консултант по сигурността, бил е в службите. С него преценихме, че трябва да го обявим (  за издирване в МВР. Не съм конспиративен тип, доверчив съм. Но когато се водеха преговорите за откупа, това се случваше между мен и тях. Накрая дадох парите. Естествено, около мен е имало полиция, много цивилни коли. Казвали са ми, че били ангажирани 100-ина човека от полицията с 30 коли. Аз съм видял само трима-четирима души. Бяха с мен да ме охраняват, тъй като при предишното отвличане на Бончев и предаването на парите отвлякоха жена му. На връщане видях и една кола с барети. След предаването на откупа обаче всичко се знаеше - че съм оставил парите на 19-ия км на магистрала “Хемус”, колко са и т.н. Значи има теч на информация. - Имаме наши догадки. Баща ми живееше сам в Банкя, без камери и охрана. Аз бях в друга къща, пред която имаше будка с охранител и камери. А в кафенето под нашите офиси - “Снейк”, което тогава беше най-популярното в “Люлин”, местните бандити редовно си пиеха кафето. - Той твърди, че нищо му няма. Но в общи линии оттогава като че ли стана малко по-нерешителен. Рязко остаря. Тогава беше на 70 г., изглеждаше като 55-годишен. За няколко години грохна, посивя, отпусна се. - Да, на 80 г. е в добро здраве в сравнение с повечето хора на тази възраст. - Сигурно. Ето, никой не говори за парите, които сме дали и не ги търси. Осъдените, като излязат, ще си ги харчат. Едно време за нас работеха към 700 души, давали сме им хляб през годините. Няма един, който да звънне да пита “как сте”. - В полицията - и да, и не. Хората при мен бяха върхът. Полицаят, който отговаряше за мен - Давид, беше супер съвестен. Той обаче нямаше много власт. Нито има кой да му помага, нито оборудване. Накрая му писна да се бори, напусна... Докато беше с нас не спеше, звънях му през нощта, когато се налага. С всичките други отвличания се е занимавал, за 2 г. една година е спал при отвлечените. Този човек и психологът, който ни консултираше - Неделчо Стойчев, бяха страхотни професионалисти. И още 3-4 барети, които ме охраняваха. Но дотам. В държавата трябва да има звено, обучени в преговори хора с парламентьорски умения. Да им се купят проследяваща и записваща техника, телефони и т.н. Когато похитителите звъннаха да говоря с баща ми (  разговорът беше поне 5 минути. За толкова време спокойно можеше да бъдат локализирани и да се реагира. С 2 думи - органите на реда бяха тотално неподготвени, и то след толкова отвличания. Накрая, преди да предам парите за откупа, дойдоха хора да ми предлагат да се сложи проследяващо устройство в сака. Как да повярвам, че това ще помогне? Кой ще проследява това устройство, как? Да не говорим, че похитителите ще го открият веднага. Как да рискувам живота на баща ми?! - Другите се скриха. Ако бяхме единни като нация, ако не изляза само аз, а 12 жертви на отвличания, на никого няма да му дойде на ум да иска предсрочно освобождаване или да го одобрява. Лошото е, че българинът да го бият, да го мачкат, да му вземат парите, пак е роб, не протестира. Седим и чакаме дори когато някой се опитва да пусне предсрочно извършителите на 12 отвличания, и то след 6 г. в затвора. Караме я на преживяване, на доизживяване, каквото стане. Да преживеем днешния ден, утре ще видим. Като учех в американски университет преди 20 г. нациите бяха подредени в 2 категории - колективни и индивидуалистични. На първо място сред индивидуалистичните нации в американския учебник беше България. При нас всеки е сам за себе си. Затова са и вицовете, че само за българския казан в ада нямало охрана. И защо - ако някой тръгне да излиза, другите веднага го дърпат обратно. - По закон максималната присъда за отвличане е 18 г. В България кумулиране на присъдите по едно дело няма ( Но аз питам - не можеше ли да се появи прецедент по време на самото дело - за назидание, за да няма повече такива престъпления, да се увеличи присъдата на виновните на 30-40 г. или да се промени законът. Срещу тези, които бяха разследвани, и преди е имало жалби, висящи дела. Това не трябва ли да им влоши положението? До година преди ареста им повечето не са били мирни граждани, а автокрадци, обирджии. Някои са разбивали наши магазини. Тези люлински бандити полицията си ги знае, но какво прави? - Ами то се случи - на сина на шефа на “Софавто” ( Звъняха ми тогава... Всички си мислят, че са защитени, че на тях няма да се случи. Но такива неща се случват, и то на съвсем обикновени хора. Колкото са по-лесни, толкова са по-вероятни за отвличане. Никой не е защитен. Ясно е, че всеки не може да ходи с охрана. Бих искал държавата да направи по-работещи механизми. Тя не се справя не защото не може, а защото няма воля. Може например да изготви списъци на престъпниците - на осъдените и на издирваните, за да знаят хората как изглеждат. - Точно така. Да може хората да ги разпознават, поне себе си да предпазят. Да внимават да не им се случи нещо. Четох някъде, че Йожи са го пускали в отпуск от затвора. Ако това е вярно, а то вероятно е, защото аз лично съм виждал човек с ефективна присъда за убийство да си пие кафето в “Люлин”, как да го разпознаят хората? Не знам защо позволяват в съда на престъпниците да си крият лицата. Нашите лица са показани, на съдиите и прокурорите - също, но техните ги крият. Да ги покажат на народа - да ги види. - Може би едно от най-ценните неща е спокойствието. Когато го няма, е много трудно. Иначе най-лошото е алчността, да искаш още, още и още. Закъде? l Роден на 22 ноември 1976 г. l Завършва техникум в България l Записва мениджмънт в университет в САЩ, следва и в Австрия l Има търговска фирма за продажба на аудиотехника l През 2009 г. води 15 дни преговори с бандата на Наглите, за да освободи баща си, който тогава е на 70 г. След освобожданието Киро Киров отслабва 15 кг, на 5-ия ден му откриват тромб в крака, който е тръгнал към белия дроб", "date": "2019.04.06", "title": "Киров-син: Платих откупа за баща ми и 121 000 евро данък за него. Парите на Наглите никой не ги търси"}
{"url": "https://www.24chasa.bg/novini/article/7385739", "text": "Президентът на Украйна Петро Порошенко обяви вчера, че украинските военни моряци, арестувани през ноември м.г. в района на Керченския проток, са удостоени с държавни награди, предаде ТАСС, цитирана от БТА. \"Предвид мъжеството и героизма на украинските военни моряци военнопленници, които те проявиха при изпълнение на воинския си дълг, взех решение да бъдат наградени украинските военнослужещи, които пребивават в плен в Руската федерация\", каза Порошенко на проява в Одеската област. ТАСС отбеляза, че в тази област на първия тур от президентските избори на 31 март Порошенко е получил едва 9 на сто от гласовете, а Володимир Зеленский, негов опонент в предстоящия на 21 април балотаж, - 41 процента.", "date": "2019.04.06", "title": "Пленените от Русия украински военни моряци са удостоени с държавни награди"}
{"url": "https://www.24chasa.bg/novini/article/7385755", "text": "Проблеми с GPS системите по целия свят са възможни в събота. Причината – броячът на седмиците във всички по-стари GPS устройства ще се занули. Според експерти това няма да блокира работата им, нито способността им да определят локацията, съобщава  Възможни са обаче различни грешки във всички системи, които разчитат на GPS информация. При по-старите модели зануляването се случва на всеки 1024 седмици, като последното такова беше през 1999 г. Производителите съобщават, че въпросните стари модели в световен мащаб са незначителен брой и призовават потребителите да актуализират софтуера им, за да избегнат евентуални проблеми.", "date": "2019.04.06", "title": "Възможни са проблеми с GPS системите по целия свят в събота"}
{"url": "https://www.24chasa.bg/novini/article/7385774", "text": "Рядка априлска снежна буря предизвика хаос в движението по магистралата при планинския проход Сомосиера в Испания. Най-малко 35 души бяха ранени при пътно-транспортно произшествие с 50 автомобила. Инцидентът блокира магистралата за повече от пет часа,  Лошото време ще се задържи и в събота, прогнозират синоптиците.", "date": "2019.04.06", "title": "Снежна буря причини тежка катастрофа в Испания (Снимки)"}
{"url": "https://www.24chasa.bg/novini/article/7385912", "text": "Георги Марков отрече спекулациите, че е искал да бъде включен на избираемо място в листата на коалицията между ГЕРБ и СДС за евровота през май. Марков не иска да работи в Брюксел \"да ме е страх да не ме гръмне някой\", заяви самият той в  \"Не си спомням в последните години да е имало по-знаков политически съюз от този между ГЕРБ и СДС, защото само след няколко месеца ще празнуваме 30 години от онзи 14 декември 1989 година, когато Емил Кошлуков (...) направи жива верига около парламента, хиляди седесари обиколихме народното събрание и свалихме член първи\". Така Марков коментира решението на ГЕРБ и СДС да се явят заедно на евроизборите през май. Според него в годината на този юбилей е знакова коалицията между ГЕРБ и СДС и определи като въпрос на чест БСП да бъде победена на предстоящия вот. \"Макар и малко останало, СДС е емблема\", заключи Марков. Според него критиките и подигравките към водещия кандидат на СДС в общата листа с ГЕРБ Александър Йорданов са провокирани от завист, защото той ще бъде избран за евродепутат\", добави той и отрече спекулациите, че е искал да бъде част от листата на ГЕРБ. \"Не ми е интересен Брюксел, харесвам си Орбан\", допълни още той и обясни, че се чувства сигурен да живее в България и Унгария. Георги Марков смята, че номинацията на Лаура Кьовеши за европейски главен прокурор е \"безсрамие, юридически цинизъм\". Докато Кьовеши ръководеше Националната дирекция за борба с корупцията в Румъния, няколко знакови присъди за корупция на високите етажи бяха произнесени. Според Марков обаче тя изпълнява \"политически поръчки на чужди държави\".", "date": "2019.04.06", "title": "Георги Марков: Не ми се ходи в Брюксел"}
{"url": "https://www.24chasa.bg/novini/article/7385902", "text": "Избраха Дейвид Малпас, бивш високопоставен служител в Министерството на финансите и приближен на американския президент Доналд Тръм, за президент на Световната банка. Той ще поеме поста от българката Кристалина Георгиева, която временно заемаше длъжността,  Изборът на Малпас от борда на директорите на финансовата институция беше предшестван от „открит и прозрачен“ процес на номинации, по времена който държавите-членки на организацията предложиха своите кандидатури, посочи в изявление банката. Анализатори обаче изтъкнаха, че след основаването на Световната банка след Втората световна война, всичките ѝ президенти са американци, което е неписано правило, гарантиращо, че европеец ще заеме ръководния пост в сестринската институция – Международния валутен фонд. Изборът на нов ръководител на банката идва само седмица преди съвместното пролетно заседание на двете финансови институции. Малпас беше единственият кандидат за поста и номинацията му от страна на Тръмп през февруари предизвика опасения, че той – като отявлен критик на банката, ще омаловажи мисията на институцията. 63-годишният финансист, който беше заместник-министър на финансите по международните въпроси на САЩ, неведнъж е заявявал, че заемодателските практики на Световната банка са „корумпирани и неефективни“ и се е оплаквал, че институцията е твърде щедра към Китай. През последните месеци обаче Малпас смекчи тона, като заяви, че е отдаден на мисията на банката да изкорени бедността и че реформите, започнали миналата година, кореспондират с много от отправените от него критики. През последните години някои от развиващите се страни отправиха директни предизвикателство към Световната банка и Международния валутен фонд, настоявайки за по-открит процес, базиран на заслуги. От банката бяха принудени да обявят публично, че са разбрали посланието и процесът по избиране на нов президент е открит и честен. Но малкото неамерикански кандидати през последните години не получиха достатъчно подкрепа от големите акционери на финансовата институция. Мнозина, включително бивши водещи финансисти от Финансовото министерство на САЩ и от двете политически партии, остро са критикували Малпас и неговата квалификация, изтъквайки провала му да предвиди глобалната финансова криза по времето, когато е бил начело на фалиралата инвестиционна банка „Беър Стърнс“.", "date": "2019.04.06", "title": "Дейвид Малпас е новият президент на Световната банка"}
{"url": "https://www.24chasa.bg/novini/article/7385954", "text": "Британските паспорти вече се издават без думите Европейски съюз на корицата си, въпреки удължаването на Брекзит, съобщава Би Би Си. Новите паспорти в цвят бургунди бяха представени на 30 март, само ден след като Великобритания трябваше да напусне ЕС, но някои хора може все още да получат паспорт със старата корица, докато не свършат складовите наличности. Един от получателите на новите паспорти споделя, че е „ужасен” от промяната,  Тъмносините паспорти, които са били използвани преди присъединяването на страната в ЕС ще бъдат пуснати в края на тази година. Сузан Барон, която е получила паспорта си в петък казва, че е смятала, че дизайна няма да се промени, тъй като Обединеното кралство е все още член на ЕС. „Бях наистина изненадана, ние все още сме членове на ЕС. Бях изненадана от промяната, която са направили, когато още не сме напуснали и според мен това е знак за нещо напълно безполезно”, каза Барон. Говорителката на министерството на вътрешните работи каза, че „за да се използва наличната складова наличност и да се постигне най-добрата цена за данъкоплатците” паспортите, които включват думите Европейски съюз ще бъдат използвани още малко. „Няма да има разлика между британските граждани, независимо дали те използват паспорт включващ думите Европейски съюз или не. И двата дизайна ще бъдат еднакво валидни при пътуване”, казват още от министерството.", "date": "2019.04.06", "title": "Великобритания пусна в обръщение новите си паспорти"}
{"url": "https://www.24chasa.bg/novini/article/7385956", "text": "Президентът на САЩ Доналд Тръмп заяви, че САЩ нямат повече капацитет за прием на незаконни мигранти, предаде Франс прес, цитирана от БТА. Това поредно негово послание срещу незаконната имиграция бе отправено по време на визита на Тръмп в калифорнийското градче Калексико на границата с Мексико. \"Незаконните имигранти заляха нашата имиграционна система и това не може да продължава така\", каза Тръмп на среща със служители на гранична полиция. После той инспектира участък от стената по границата с Мексико. \"Нашата система е пълна, не можем повече да ви приемаме. Нашата страна е пълна\", каза кратко Тръмп и препоръча на незаконните имигранти да се върна обратно. Тръмп изтъкна положителния ефект от твърдата си позиция за имиграцията и каза, че Мексико за първи път от десетилетия задържа значителен брой хора още южната си граница, преди мигрантите да поемат към САЩ през цялата мексиканска територия. \"Мексико се държи по един фантастичен начин от четири дни насам. Те задържат всеки\", подчерта Тръмп. Въпреки това той отново предупреди, че може да наложи мита върху колите, внесени от Мексико, ако тази тенденция се преобърне. \"Ако те продължат да задържат мигранти, всичко ще е наред. В противен случай ще обложим колите им с 25 процента\", каза той. В четвъртък Тръмп даде да се разбере, че за момента няма да приложи на практика заплахата си да затвори границата с Мексико. Икономическите последиците от подобно нещо биха били значителни и за двете страни.", "date": "2019.04.06", "title": "Тръмп: САЩ нямат повече капацитет да приемат незаконни мигранти"}
{"url": "https://www.24chasa.bg/novini/article/7385967", "text": "От малко под 200 през 2014 г. през последните две години жалбите на авиопътниците са почти 400. За петте години това е двоен ръст като тенденцията е трайна. Този извод направиха от Европейския потребителски център. Всяка четвърта жалба до центъра е свързана с правата на пътниците със самолет - най-вече отменени или закъснели полети, забавен или загубен багаж, отказан достъп на борда, повреден багаж. Напоследък има проблеми и със самите резервации. Затова очакваме от авиокомпаниите да са по-ангажирани с правата на пътниците, с техните условия, коментира за БТА Игнат Арсенов, директор на Европейския потребителски център /ЕПЦ/. \"Процентът и броят на жалбите, свързани с този сектор, остават във времето стабилни, т. е. пътниците срещат проблем с това. Знаем, че според европейското законодателство авиопътниците са най-добре защитените в света, но не винаги на практика се случва тази защита да се приложи и още по-лошо - самите пътници не знаят какво трябва да направят и често не ангажират своята защита и не получават необходимото обезщетение\", казва още Арсенов. Според него безусловно пътниците имат права, но те трябва да се спазват както от авиокомпании, така и от самите пътниците, които следва да са информирани. Авиокомпаниите също имат някои тактики като бавене, което обезкуражава потребителите, а много малко от тях подават жалби до съда, коментира още Игнат Арсенов. По думите му европейските пътници са едни от най-добре защитените в света при пътуване със самолет, но не винаги се възползват от правата си. Експертът препоръчва дори понякога да имат съмнения в правотата си, пътниците да подадат жалба. Директорът на ЕПЦ информира, че през настоящата година институцията предвижда кампания за запознаване с правата на пътниците с авиотранспорт. Очакванията на Европейския потребителски център са авиокомпаниите да бъдат по-ангажирани с правата на пътниците и да отговарят на техните жалби. Арсенов посочи, че при подадена жалба авиокомпанията е длъжна да отговори в рамките на шест седмици. Статистиката показва, че най-голям брой от оплакванията в сектор въздушен превоз са свързани със закъснели полети - 41 на сто, и с отменени полети - 19 на сто, уточни Арсенов. Той допълни, че ЕПЦ периодично организира кампании по летища, за да информира на място пътниците какво могат да направят, ако самолетът има закъснение или багажът им е загубен. На сайта на ЕПЦ има и безплатен калкулатор, чрез който потребителите сами могат да проверят дали имат право на обезщетение при проблемен полет. Общо 22 на сто от случаите на мрежата от 30 Европейски потребителски центъра /ECC-Net/ през 2016-2018 г. са свързани с проблеми във въздушния транспорт, като най-често проблемите са забавени или отменени полети, сочат данни на Генералната дирекция \"Мобилност и транспорт\" към Европейската комисия. Европейското законодателство се прилага, ако полетът ви заминава от държава-член на ЕС, Исландия или Норвегия, или ако полетът ви пристига в една от тези държави с авиопревозвач, регистриран в тях, уточняват от ЕПЦ. В случаите на големи закъснения имате право да ви бъде възстановена стойността на билета, ако закъснението е повече от пет часа, но само ако решите да не продължите пътуването си, съветват експертите. Имате право на грижи, ако закъснението е: два или повече часа за полети до 1500 км; три или повече часа за по-дълги полети в ЕС или полети между 1500 и 3500 км; четири или повече часа за полети над 3500 км извън ЕС. При анулиран /отменен/ полет имате право на парично обезщетение между 125 евро и 600 евро, освен ако не сте били информирани за анулирането 14 дни предварително, или ако ви е предложено премаршрутиране с часове, близки до първоначалните, или ако авиопревозвачът може да докаже, че анулирането се дължи на извънредни обстоятелства. При отказан достъп на борда авиопревозвачът трябва да ви изплати обезщетение между 125 евро и 600 евро в зависимост от разстоянието на полета и продължителността на закъснението. В зависимост от обстоятелствата, ако вашият полет е отменен или закъснял, или ако ви е отказан достъп на борда, вие може да имате право на грижи /храна и напитки, телефонно обаждане и нощувка, ако е необходимо/. В случай на отказан достъп на борда или анулиране на полета може да ви предложат да продължите пътуването си или да ви бъде възстановена стойността на билета. Ако багажът на пътника е изгубен, повреден или забавен, той има право на парично обезщетение от авиокомпанията в размер до 1200 евро. Въпреки това, превозвачът не носи отговорност, ако е взел всички разумни мерки за избягването на вредите или ако е било невъзможно да се вземат такива мерки, предупреждават от ЕПЦ. За повреден багаж пътникът трябва да подаде жалба до авиокомпанията в срок от седем дни от получаване на багажа, а за забавено получаване на багаж този срок е 21 дни от датата, на която е трябвало да пристигне", "date": "2019.04.06", "title": "Жалбите на пътници към авиокомпаниите нараснали през последните 5 г."}
{"url": "https://www.24chasa.bg/novini/article/7385975", "text": "\"Прозрачността на информацията и контролът върху данните са само първа крачка към възвръщане на доверието в дигиталната икономика и социалната мрежа. Новите услуги на Фейсбук като \"Защо виждам това?\" са стъпки в правилната посока, но идват със закъснение.\", заяви българският евродепутат Ева Майдел (ГЕРБ/ЕНП) по време на двустранна среща с Джон Хеджман, вицепрезидент на технологичния гигант Фейсбук в Брюксел на 02 април 2019 г. Двамата обсъдиха отвореното писмо на Марк Зукърбърг, в което той призовава за повече контрол и регулация в сферата на поверителността на информацията, вмешателството в изборите, трансферите от данни и вредно съдържание в интернет. \"Технологичните компании с милиарди потребители, като Фейсбук, имат огромно влияние върху моделирането на нагласите на нашето общество. Диалогът с институциите трябва да е постоянен и отворен, за да има адекватни мерки срещу дезинформацията. В противен случай все повече граждани ще попадат във водовъртежа на фалшивите новини и популизма.\", коментира Ева Майдел Освен контролът върху информацията и данните по време на срещата се обсъдиха и новото законодателство свързано с дигиталната икономика, по което Ева Майдел е работила като член на Комисията по вътрешен пазар и защита на потребителите в Европарламента, например Директивата за услуги с дигитално съдържание, Регламента за неприкосновеност за личното пространство онлайн и Регламента за нови правила за онлайн платформите.", "date": "2019.04.06", "title": "Ева Майдел към Фейсбук: Предприетите мерки са в правилната посока, но са закъснели"}
{"url": "https://www.24chasa.bg/novini/article/7385215", "text": "Два дни преди Гергьовден папа Франциск пристига в България. За да стане едва вторият глава на Римокатолическата църква, който идва в страната. Преди него това направи Йоан Павел II през 2002 г. Двамата папи, стъпили на българска земя, обаче са коренно различни. Ако Йоан Павел II бе бъдещият светец, който излъчваше кротост, Франциск е повече рокзвезда с мисия, отколкото папа. И като такъв постоянно променя католическата църква, решил е да пребори всички световни беди. Франциск е първият папа с това име. Прие го в чест на св. Франциск от Асизи, който  . Това именно прави днес и Франциск. Той е първият папа, посетил Арабския полуостров с историческата визита в ОАЕ. Първият, който не се свени да говори за проблема на католическата църква със свещениците педофили и да ги оприличава на езичници, които извършват човешки жертвоприношения. Франциск е първият папа, посветил се на решаване на израелско-палестинския проблем. Първият глава на Римокатолическата църква, който чества Мартин Лутер - човек, който започна Реформацията. Франциск е и папата, посветил се на общите молитви заедно с другите вероизповедания, защото в крайна сметка Бог е един. А като безсребърник той махна папския образ от евромонетите на Ватикана. Страната е абсолютна монархия и за първи път в цялата история ликът на държавния глава, т.е. папата, не е на нейните монети. Наскоро Франциск забрани и да целуват пръстена му, защото така се разнасят зарази. Жест, който не е каприз или само израз на липса на суета, а всъщност и послание за по-добро здравеопазване. Основната мисия на Франциск като папа обаче е постигането на мир по целия свят и облекчаване на страдащите и бедните. Това са темите, които водят папата и в България. Йоан Павел II дойде в страната много близо до края на живота си и воден от мисията да изчисти името на България от замесването в атентата срещу него. И реално публична програма нямаше. Франциск, напротив, съзнава силата на позицията си и възможността с нея да променя. Почти през целия си двудневен престой в България той ще е сред хора. Като истинска рокзвезда. “За мен Франциск е и ще остане и на внимателното и търпеливо развързване на нашите заплетени - лични и обществени, - стягащи живота и душите ни възли”, обясни бившият български посланик във Ватикана проф. Владимир Градев, който е участвал в организирането и на посещението на Йоан Павел II. Папа Франциск пристига в България в 10 сутринта на 4 май. И почти веднага след държавните церемониали е насрочил среща с граждански организации на площад “Атанас Буров” в столицата. Следват срещи с президента Румен Радев, премиера Бойко Борисов и патриарх Неофит. След тях обаче папа Франциск отново ще е сред обикновените хора - нещо, коетодържи да прави по всяка точка на света. С изключение на молитвата, която поиска да отправи пред иконите на св. св. Кирил и Методий в църквата “Св. Александър Невски”. И която засега е под въпрос, защото Светият синод на Българската православна църква реши, че ще му позволи да влезе в патриаршеската катедрала без богослужебни дрехи - като турист. Веднага след като излезе от църквата, папа Франциск ще отслужи молитвата “Регина Цели” на площада пред катедралата. По традиция след тази молитва Франциск отправя посланията си към света. На следващия ден Светият отец ще посети католическата общност в Раковски, но вечерта отново е в София за гвоздея на програмата си - молитвата за мир на софийския площад “Независимост”. На нея са поканени представители на всички традиционни вероизповедания в България. Засега заради устава си, изключащ съслужение на католици и православни, синодът отказва да изпрати православен владика на нея. Пристигайки в България, папа Франциск на практика ще е стъпил на 4 континента за по-малко от 4 месеца. Първото международно пътуване т.г. на светия отец беше на 23 януари в Панама за Световния ден на младежта. През февруари последва първата визита на глава на Римокатолическата църква в Обединените арабски емирства, а в края на март бе наред Мароко. Освен визитите в България и Македония на 5-7 май папа Франциск ще посети и Румъния от 31 май до 2 юни. Въпреки че майските визити на Франциск са в страни, в които католиците са съвсем малки общности на фона на източноправославните християни (България, Македония, Румъния), обиколката му трябва Както коментира католическият всекидневник “Авенире”, източноправославните църкви изживяват труден момент след раждането на новата Автокефална украинска църква, призната от Константинополската патриаршия, но не и от Москва и сестринските църкви, вкрлючително БПЦ. Освен чужбина Франциск обикаля непрекъснато и Италия. Откакто преди 6 г. беше избран за папа, той не спира да се среща с вярващите на Апенините и по света, въпреки че Знае се за проблемите му с бедрото и със седалищния нерв. Това обаче не му пречи да върви по час на ден, което озачава средно по 3 км пеша. За разлика от предшественика си, който използваше червени плюшени обувки, Франциск носи изключително семпли черни обувки номер 42-43. Те са от телешка кожа и нямат никаква декорация. Обикновено папата разполага с 3 чифта, които сменя едва след като са се износили напълно. Но и кои - не, при положение че получава ежедневно покани от цял свят? За разлика от останалите държавни глави, които пътуват постоянно за визити или участия в световни форуми, главата на Римокатолическата църква трябва да сложи в сметките си и две променливи величини - основната вяра в държавата домакин и тълпите поклонници, които го очакват навсякъде. За това и всяко пътуване на папата означава дълги месеци подготовка и изпипване на всеки детайл, вкл. как то се вписва в общата геополитическа, хуманитарна и пр. картини. Всичко това се подготвя от специален екип, който започва работа много преди официалната визита. Началната точка на всяко посещение са поканите, които светият отец получава от държавния глава и от различните църковни представители на дадена страна. В някои случаи пък папата може да сметне за важно от гледна точка на перспективите пред църквата да посети една или друга страна. Във всички случаи обаче той се нуждае от официална покана, защото трябва да бъде желан гост в съответната държава. В някои ситуации може да се нуждае и от разположението спрямо него и на другите религии и изповедания. Едва след наличието на официалната покана се пуска в действие и организационната машина. Целта на папа Франциск е да достигне до всички, или почти до всички, т.е и до “екзистенциалните периферии” по време на визитите си. Това означава, че е важна не само самата визита, а и след нея. Веднага щом се направи някаква чернова за програма на визитата, започват подготвителните посещения на организационния екип. С помощта на папския нунций в съответната страна се влиза в контакт с местните власти и религиозни представители. Заедно с тях се решават детайлите, етапите и събеседниците. Обикновено организационният екип на папата прави две подготвителни посещения в страната домакин по предначертания маршрут и програма. Едва след това тя се представя за одобрение от папата. Подготвителни визити в съответната страна прави и технически екип. Предварително там отива и церемониалмайсторът на папските литургии с целия си екип и посещава всички места, където са предвидени за да уточни и как конкретно да се подготви олтарът и участието на всички лица в литургията. Своя визита предварително прави и командирът на Ватиканската жандармерия, който отговаря за сигурността и охраната на светия отец по време на пътуванията и пасторалните му визити. Едва след това се решава начинът и подходящото време за провеждането на този или онзи етап от визитата. При всяко свое пътуване папата трябва да отдели време за всички компоненти на Божия народ - младите, семействата, бедните, болните. Въпреки че всичко в програмата се определя предварително, папата може да вмести в нея нещо в последния момент по свое желание. Обикновено при визитите си папата отсяда в седалището на съответната папска нунциатура. Понякога обаче има и изключения. Например при визитата си в Рио де Жанейро Фарнциск спа в духовен център на местната епархия.", "date": "2019.04.06", "title": "Не папа, а рокзвезда с мисия идва в София"}
{"url": "https://www.24chasa.bg/novini/article/7385936", "text": "Адвокатка и съдебен лекар от Габрово се изправят пред Окръжния съд във Велико Търново в понеделник за  данъчно престъпление, даване и получаване на рушвет и длъжностно присвояване. Скандалната схема гръбна след акция и арести на ГДБОП през май 2012 г. Според обвинителния акт на Окръжна прокуратура – Габрово, в периода от 15 ноември 2010 г. до края на март 2012 г. юристката от Габровската адвокатска колегия Мария И. избегнала установяването и плащането на данъчни задължения в особено големи размери – на обща стойност 15 493 лева. Тя е обвинена и в това, че на 05 март 2012 г. в адвокатската си кантора в Габрово дала в дар 3500 лева на подсъдимия Янко К. – вещо лице, назначено от съда или органите на досъдебното производство за множество изготвени и защитени от него експертизи по дела на нейни клиенти. Съдебният лекар нарушил служебните си задължения като предоставил заключенията си извънсъдебно на нея,  а не на съда и на разследващите, с препис за нея, който тя надлежно да получи. Обвинението срещу медика освен за получения рушвет е и за това, че от началото на 2010 г. до края на март 2012 г. в МБАЛ „Д-р Тота Венкова” в Габрово, като началник-отделение „Съдебна медицина” присвоил пари на лечебното заведение на обща стойност 5940 лв. Янко К. получавал пари на ръка за извършени прегледи, които трябвало да внесе в касата на болницата, но вместо това се разпоредил с тях за лични нужди. Делото се гледа във Велико Търново, тъй като всички съдии в града са си направили отвод. То е връщано на прокуратурата и частично прекратявано заради съществени процесуални нарушения.", "date": "2019.04.06", "title": "Адвокатка и съдебен лекар на съд за рушвети, присвояване и укрити данъци"}
{"url": "https://www.24chasa.bg/novini/article/7385979", "text": "Семейството на покойния шведски диджей Авичи, самоубил се миналата година, ще издаде негов нов албум, по който той е работил преди смъртта си, съобщиха световните информационни агенции. Първият сингъл \"SOS\" ще излезе на 10 април. Албумът \"TIM\" ще бъде пуснат в продажба на 6 юни. Печалбата е предназначена за фондацията \"Тим Берглинг\", носеща рожденото име на покойния музикант, която работи за предотвратяване на самоубийства и помага на психично болни, информира БТА. Диджей Авичи беше намерен мъртъв в Маскат, Оман, през април миналата година. Подробности за смъртта му не бяха разкрити. Той беше едва на 28 години. През 2016 г. Авичи обяви, че спира турнетата заради натоварването и здравословни проблеми. Той е страдал от остър панкреатит, дължащ се отчасти на злоупотреба с алкохол. През 2014 г. му е отстранена жлъчката. Диджей Авичи продължи да записва и да продуцира до смъртта си, работейки с музиканти като Мадона, \"Колдплей\", Уайклеф Жан, Роби Уилямс. Диджей Авичи беше една от най-големите звезди на електронната денс музика. Той ще бъде запомнен с хитове като \"Wake Me Up\" и \"Hey Brother\".", "date": "2019.04.06", "title": "Посмъртен албум на диджей Авичи ще бъде издаден през юни"}
{"url": "https://www.24chasa.bg/novini/article/7385996", "text": "Седем организации за защита на човешките права и свободата на медиите призоваха САЩ, Великобритания и Франция да говорят открито за водения в Саудитска Арабия съдебен процес срещу 11 души, обвинени за убийството на журналиста Джамал Кашоги. На съдебните заседания присъстват дипломати на трите посочени по-горе страни, предаде Асошиейтед прес. Организациите заявиха в писма до външните министерства на трите страни, че предоставянето на информация и крайно необходимата прозрачност \"би позволило определен критичен поглед върху справедливостта на процеса\". Според тях, \"освен да засили правото на справедлив процес на обвиняемите\", оповестяването на информацията би \"предпазило някои хора от възможността да бъдат използвани като изкупителни жертви\". Организациите казаха също, че \"прозрачността около процеса може да съдейства за гарантиране, че съдебните процедури не прикриват предполагаемото участие на саудитското ръководство\". Те призоваха САЩ, Великобритания и Франция да окажат натиск върху саудитците да позволят на наблюдатели от службата на ООН за правата на човека и международни правозащитни и медийни организации да присъстват на процеса. Миналата седмица специалният докладчик на ООН за извънсъдебните екзекуции Аниес Каламар, която ръководи разследване за убийството на Кашоги, разкритикува забуления в тайна процес и призова Саудитска Арабия да разкрие самоличността на обвиняемите. Тя също така предупреди, че представителите на петте постоянни членове на Съвета за сигурност - САЩ, Великобритания, Франция, Русия и Китай, поканени да присъстват на някои от съдебните заседания, \"рискуват да бъдат участници във възможна съдебна грешка\" и може да бъдат \"съучастници\", ако се окаже, че процесът включва нарушения на човешките права. Седемте организации, сред които \"Амнести интернешънъл\", \"Член 19\", Комитетът за защита на журналистите, \"Хюман райтс фърст\", \"Хюман райтс уоч\", \"ПЕН Америка\" и \"Репортери без граници\", не изпратиха писма, нито отправиха подобни искания към Русия и Китай, но заявиха, че \"заинтересованите правителства би трябвало да предприемат необходимите стъпки, за да гарантират, че не осигуряват прикритие за евентуален манипулиран процес\". \"При подобни действия също така има опасност да се позволи на властите в Рияд да признаят за виновни определени хора без подходящ процес и в същото време да прикрият евентуалното участие на най-висшите нива на саудитското правителство в престъплението\", казаха организациите.", "date": "2019.04.06", "title": "Медийни организации искат информация за процеса за убийството на Кашоги"}
{"url": "https://www.24chasa.bg/novini/article/7386098", "text": "Служители на сръбското вътрешно министерство задържаха 21,8 кг хероин на граничния пункт Батровци, на границата между Сърбия и Хърватия, и арестуваха български гражданин по подозрение в контрабанда на наркотици, съобщи Танюг. Хероинът, опакован в 40 пакета, е бил скрит в кухини на покрива и под задната седалка на автомобил Фолксваген, управляван от българския гражданин. Заподозреният е задържан за 48 часа, информира БТА.", "date": "2019.04.06", "title": "Сръбски граничари задържаха българин с 22 кг хероин (Снимки)"}
{"url": "https://www.24chasa.bg/novini/article/7385998", "text": "САЩ наложиха санкции вчера срещу доставките на венецуелски петрол за Куба в поредния кръг санкции с цел да окажат натиск върху правителството на президента Николас Мадуро. Вашингтон цели да сложи край на тези изключително важни доставки на суров петрол за комунистическия остров, предаде Ройтерс, цитирана от БТА. Американското министерство на финансите наложи санкции срещу 34 плавателни съда на държавната нефтена компания на Венецуела \"Петролеос де Венесуела\", както и срещу две компании и плавателен съд, доставяли петрол за Куба през февруари и март. \"Министерството на финансите предприема действия срещу плавателни съдове и юридически лица, превозващи петрол и предоставящи по този начин спасително въже, чрез което нелегитимният режим на Мадуро да може да се задържи на повърхността (във финансово отношение)\", заяви финансовият министър на САЩ Стивън Мнучин. \"Куба продължава да се облагодетелства и да крепи нелегитимния режим на Мадуро чрез схеми петрол срещу репресии, опитвайки се да запази Мадуро на власт\", допълва той. Този пореден кръг санкции, който беше обявен по-рано през вчерашния ден първо от вицепрезидента на САЩ Майк Пенс в негова реч в Хюстън, има за цел да подкопае още повече управлението на Мадуро, след като САЩ и повечето западни страни признаха опозиционния лидер Хуан Гуайдо за законен президент на Венецуела. През януари Гуайдо се позова на венецуелската конституция, за да поеме временно президентския пост с мотива, че преизбирането на Мадуро през 2018 г. е било нелегитимно. В самата си реч в Хюстън Пенс заяви, че през следващите седмици САЩ ще предприемат действия срещу Куба за това, че по думите му изнася тирания. Представител на Белия дом съобщи, че през новата седмица американският вицепрезидент ще произнесе реч в Съвета за сигурност на ООН по темата за Венецуела. Съветът в момента е в безизходица по това как да се справи с политическата и хуманитарна криза във Венецуела, отбелязва Ройтерс. Според дипломати заседанието, на което ще говори Пенс, е насрочено за сряда.", "date": "2019.04.06", "title": "САЩ взеха на мушка доставките на петрол за Куба от Венецуела"}
{"url": "https://www.24chasa.bg/novini/article/7386282", "text": "Повече от 1800 компании са се записали за участие във второто издание на Международното изложение за внос в Китай, което е планирано за началото на ноември тази година, съобщи Министерството на търговията. Над 900 компании от 77 страни и региона са потвърдили участието си като изложители, сред тях са 180 фирми от Форчън Глобъл 500, каза говорителят на ведомството Гао Фън на пресконференция в четвъртък, предава  . Министерството ще положи повече усилия да покани още частни фирми както и малки и средни предприятия, добави Гао Фън. Общо 172 държави, региони и международни организации и над 3600 предприятия взеха участие в първото издание на изложението, което се проведе между 5-10 ноември миналата година. То беше първото в света изложение от национално равнище изцяло за внос.", "date": "2019.04.06", "title": "Повече от 1800 компании се регистрираха за участие във второто Международно ЕКСПО за внос в Китай"}
{"url": "https://www.24chasa.bg/novini/article/7386294", "text": "Йорданският крал Абдула Втори призова днес за повече международни инвестиции в Близкия изток и Северна Африка, като изтъкна, че те са необходими за \"положителното бъдеще\" на региона, предаде ДПА. На откриването на Световния икономически форум за Близкия изток и Северна Африка присъстваха 1000 политици, представители на бизнеса и гражданското общество. В обръщението си към гостите на форума Абдула Втори отбеляза, че това, което се случва в региона, влияе на целия свят. Икономическата ни ситуация е обещаваща, каза той, но посочи, че икономиката на Йордания е изправена пред значителни предизвикателства, като страната \"прави правилните неща за отчаяните бежанци\", предаде БТА. Йордания е приютила около 1,3 милиона сирийски бежанци. За да съживи икономиката, правителството предприе редица мерки за икономии през последните години като свиване на субсидиите за основни стоки, включително хляб, за да съживи икономиката и да намали бюджетния дефицит. Мерките доведоха до протести миналата година, което накара крал Абдула да смени правителството - стъпка, която поуспокои за малко хората. Спорадични протести обаче все още има в Йордания, като протестиращите настояват за работа и икономически реформи. Реформите са напът да подкрепят и поощрят един благоприятен бизнес климат, каза крал Абдула в комплекса за конференции \"Крал Хюсеин бен Талал\" в района на Мъртво море. На откриването на днешния форум присъстваха генералният секретар на ООН Антониу Гутериш, палестинският президент Махмуд Абас, афганистанският премиер Абдула Абдула и нигерийският президент Мухамаду Бухари.", "date": "2019.04.06", "title": "Йорданският крал Абдула Втори призова за повече инвестиции в Близкия изток"}
{"url": "https://www.24chasa.bg/novini/article/7386288", "text": "Италия може да бъде принудена да замрази част от планираните си разходи тази година, тъй като икономическият растеж на страната е по-бавен от предвижданото, заяви днес заместник-председателят на Европейската комисия Валдис Домбровскис, цитиран от Ройтерс. Брюксел прогнозира през февруари едва 0,2 процента икономически растеж на Италия тази година, но Домбровскис посочи, че растежът може да се окаже още по-бавен, тъй като световните и вътрешни фактори помрачават перспективите. Евентуално допълнително понижаване на очаквания растеж ще задълбочи разминаването с оценката на евроскептичното италианско правителство, което е заложило в бюджета си за тази година растеж от 1 процент, предава БТА. Европейската комисия ще публикува новите си икономически прогнози на 7 май. Съществуват опасения, че икономиката ще се забави, каза на пресконференция в Букурещ Домбровскис. Трябва да видим как ще се отрази това на бюджета, допълни той. Домбровскис отбеляза, че при тази ситуация Италия ще трябва вероятно да замрази 2 милиарда евро (2,2 милиарда долара) разходи тази година, за да спази бюджетните правила на ЕС. Рим се споразумя в Брюксел, че тези 2 милиарда евро ще бъдат похарчени само ако икономическите условия не се влошат. Сега тази предпазна клауза нормално би трябвало да се активира, каза Домбровскис, който отговаря също за еврото и социалния диалог, за финансовата стабилност, финансовите услуги и капиталовите пазари.", "date": "2019.04.06", "title": "ЕС: По-бавният икономически растеж на Италия може да доведе до замразяване на бюджетни разходи"}
{"url": "https://www.24chasa.bg/novini/article/7386299", "text": "Валери Жаблянов си е построил вила в луксозния квартал Симеоново за 360 000 лв., предава \"Биволъ\". В декларацията на депутата от 2013 г. обаче няма информация за строящата се сграда, но през 2014 г. той обявява “осъществено право на строеж” за общо 360 000 лв. за него и съпругата му. Като произход на средствата е посочено, че те идват от “заем и спестявания”. От такъв заем обаче няма и следа в обявените от Жаблянов декларации, пише \"Биволъ\". Декларираният ипотечен заем от ДСК за 67000 лв. е за закупуване на съвсем друг имот – апартамент в кооперация, която се намира в кв. Крива река, показва справка в Имотния регистър. Жаблянов става депутат през 2013 г., но още през март 2012 г. на семейния парцел в престижния квартал Симеоново тече строителство, показват кадри на Гугъл мапс. Строежът е завършен и вилата е обзаведена към началото на 2014 г. За това свидетелства криминалната хроника, според която на 11 февруари 2014 г. жилището на Жаблянови е обрано и са задигнати бижута и техника. В първите месеци на управлението на ГЕРБ през 2009 г. министър Трайчо Трайков уволнява шестима от Дирекцията “Европейски фондове за конкурентоспособност”, която отговаря за изпълнението на Оперативна програма “Конкурентоспособност”. Сред уволнените е и шефката на дирекцията Ивет Жаблянова - съпругата на депутата. Посочената от министъра причина е “конфликт на интереси”. Не е известно с какво се е занимавала Ивет Жаблянова, след като отива на трудовата борса. В Търговския регистър няма следа от нейни фирми с успешен бизнес. Единствената фирма с нейно участие е заличена през 2008 г., пише още \"Биволъ\".", "date": "2019.04.06", "title": "Валери Жаблянов си построил вила в Симеоново от заеми, но не декларирал такива"}
{"url": "https://www.24chasa.bg/novini/article/7386308", "text": "Монтана стана център на социалното предприемачество за един ден. Представители на малки предприятия от различни краища на страната се събраха на 6 април, за да покажат, че имат своето място на пазара на труда и могат да бъдат пълноценни за общността, в която живеят. В 28 бели шатри фирми, нестопански сдружения и социални центрове показаха своя продукция – детски играчки, различни предмети за бита, бижутерия и празнична декорация. Организатори на фестивала на социалното предприемачество са Община Монтана, УНИЦЕФ, Български център за нестопанско право и сдружение „Закрилници” – Монтана. Освен базара на открито, в рамките на деня се проведе и маратон „Бягай за кауза”, като така инициаторите на събитието отбелязаха и Международния ден на спорта за мир. В състезанието се включиха 51 лекоатлети от различна възраст, сред тях председателят на Общинския съвет в Монтана и директорът на Български център за нестопанско право Надя Шабани. Преди старта приветствия към участниците поднесоха кметът Златко Живков, министърът на труда и социалната политика и представителят на УНИЦЕФ за България д-р Джейн Моуита. „Много съм горда, че съм днес тук с Вас, каза тя. Благодаря ви за това, което правите. Ние от УНИЦЕФ подкрепяме социалното предприемачество в Монтана от самото начало и ще продължаваме да го правим. Аз няма да се включа в маратона, защото идвам от Кения, а ние там сме много, много бързи и ще го спечеля, пошегува се д-р Моуита. Тя пожела успех на състезателите и им благодари, че са тук, за да отпразнуват заедно международния ден на спорта. „Много се вълнувам, че съм в родния си град, за да подкрепя това събитие”, заяви министър Петков. В обръщението си той припомни, че от началото на месец май влиза в сила Закон за предприятията на социалната и солидарната икономика, който бе приет от Народното събрание преди 6 месеца. В България самоопределилите се като социални предприятия наброяват 4500. Повече от 23 хиляди българи намират заетост в тях. Правителството си е поставило за цел този 1 процент от БВП, които те създават в рамките на 4 годишен период, да бъде удвоен. „Социалното предприемачество е кауза за хора с големи сърца. Радвам се, че тук има много млади хора, защото основното послание на днешното събитие е да приобщим повече хора към социалната кауза”, каза още министър Петков. „В България хората са ангажирани и се обединяват, когато им дадеш добра кауза”, заяви Надя Шабани. Според нея има добри социални решения извън социалните помощи. Посланието от днешния ден е, че всеки може да намери решение и заедно можем повече. „Имаме много гости от различни места в страната. Надявам се да стане добра среща, която да се превърне в традиция . Това е една форма за споделяне на опит между социалните предприемачи. Имаме идея да я повеждаме фестивала всяка пролет, заяви кметът Живков.", "date": "2019.04.06", "title": "Бисер Петков в Монтана: Целим двойно увеличение на БВП от социални предприятия"}
{"url": "https://www.24chasa.bg/novini/article/7386334", "text": "Единайсет души бяха спасени от противопожарната служба и силите за борба с бедствията в района на селището Ласити на остров Крит, съобщава \"Катимерини\". Островът отново е изправен пред сериозни проблеми заради обилните валежи, след като през февруари наводнения отнеха живота на пет души, припомня БТА. Четирима от спасените са потърсили сигурност на тераса на дома си, след като нивото на водата около къщата е надхвърлило три метра. ", "date": "2019.04.06", "title": "Пожарникари спасиха 11 души от наводненията в Крит"}
{"url": "https://www.24chasa.bg/novini/article/7386336", "text": "Новото летище \"Истанбул\" започна да обслужва международни и вътрешни граждански полети днес след голяма операция по пренасяне на оборудването от старото летище \"Ататюрк\", съобщи Хюриет дейли нюз. Транспортът на оборудването започна в петък и по време на операцията и двете летища, \"Истанбул\" и \"Ататюрк\", бяха затворени. Първият редовен полет от новото летище беше на \"Търкиш еърлайнс\", съобщи авиокомпанията. В 14 часа за столицата Анкара излетя първият полет на превозвача, след като точно 12 часа по-рано последният полет от старото летище \"Ататюрк\" замина за Сингапур, предава БТА. Летище \"Истанбул\" бе открито миналата година на националния празник на Турция - 29 октомври. По план изграждането на летище \"Истанбул\" следва да бъде напълно завършено до 2023 година, когато Турция ще чества стогодишнината от основаването на републиката.", "date": "2019.04.06", "title": "Новото летище \"Истанбул\" вече работи (Снимки)"}
{"url": "https://www.24chasa.bg/novini/article/7386372", "text": "Германското канцлерство търси картини, с които да замени творби на подозирания в нацизъм художник Емил Нолде, предаде ДПА. Картините на Нолде бяха изнесени от канцлерството, а творбите на експресиониста Карл Шмит-Ротлуф (1884-1976), които трябваше да ги заменят, бяха поставени под съмнение заради антисемитски изказвания на художника по време на Първата световна война. Сега канцлерството води преговори за евентуално вземане под наем на други картини, предава БТА. \"Още не е взето окончателно решение за това кои произведения на изкуството ще бъдат окачени в канцлерската канцелария в бъдеще\", каза фондацията \"Пруско културно наследство\", която отдава под наем картините. Нолде (1867-1956) е бил окачествяван от нацистите като \"изроден художник\". Същевременно обаче той е бил член на нацистката партия, а специалисти по история на изкуството го определят като антисемит, расист и убеден националсоциалист. Говорителка на канцлерката Ангела Меркел заяви, че фондацията е поискала да бъде върната картина на Нолде. Меркел се е съгласила и е решила да върне и друга творба на художника. Първоначално канцлерката е приела предложението на фондацията да вземе вместо това две картини на Шмит-Ротлуф.", "date": "2019.04.06", "title": "Германското канцлерство свали творби на нацистки художник, търси други картини"}
