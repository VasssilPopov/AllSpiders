{"url": "https://www.24chasa.bg/novini/article/6554885", "text": "Камарата на представителите на САЩ прие исканата от президента Тръмп данъчна реформа, но остава неясно дали текстът ще бъде одобрен и от Сената, където републиканското мнозинство е далеч по-крехко, предаде Франс прес. Долната камара на конгреса прие законопроекта с 227 на 205 гласа. Опозиционните демократите гласуваха до един \"против\", както и 13 конгресмени републиканци. \"Приемането на този закон е най-важното нещо, което можем да направим, за да върнем икономическия растеж и да помогнем на изпитващите затруднения семейства от средната класа\", заяви председателят на Камарата на представителите Пол Райън, според когото средното четиричленно семейство ще прибави 1182 долара към годишната си покупателна способност, предава БТА. В данъчната реформа се предвижда намаляване на корпоративния данък от 35 на 20 процента и понижаване на данъка върху доходите на физическите лица. Целта е тази реформа да се приеме преди края на годината, за да могат американците да посрещнат 2018 година с нов данъчен кодекс. Победата обаче още не е гарантирана, защото шепа републиканци заплашват да гласуват против текста в Сената, където Републиканската партия има само 52 от 100 места. \"Ако се провалим, загиваме. Това вероятно ще е краят на партията\", заяви сенаторът Линдзи Греъм по Фокс нюз. Един сенатор републиканец, Рон Джонсън, вече се обяви против текста на данъчната реформа в сегашния му вид. Погледите са обърнати към няколкото сенатори, които през последните месеци се опълчиха на президента Тръмп, по-специално Сюзан Колинс, Джон Маккейн, Боб Коркър и Джеф Флейк. Последните двама вече не се боят от ответни мерки, защото се оттеглят от политиката догодина.", "date": "2017.11.16", "title": "Камарата на представителите на САЩ прие данъчната реформа на Доналд Тръмп"}
{"url": "https://www.24chasa.bg/novini/article/6554722", "text": "      Някои събития в България предизвикват огромен интерес, но отшумяват за няма и 24 часа. Други успяват да поживеят със славата седмица и потъват в забрава.  няма давност. Романът им предизвика истински обществен взрив. Позитивната вест за отрицателно време събра над 250 хил. четения в сайтовете на “24 часа” и “168 часа”. След това започна голямото препечатване и не остана електронно или вестникарско издание, което да не се упражни по темата. Изригна вулкан от емоции, коментари, измислени клюки и крайно злонамерени подхвърляния. “168 часа” отново първи ще разкаже максимално достоверно как се промени ежедневието на Деси Банова след осветляването на романтичните ѝ отношения с бившия държавен глава. Самата Деси помоли да бъде оставена на спокойствие, тъй като въобще не е очаквала какво ще ѝ се струпа на главата след публикуването на новината. “Разберете ме, че сега не мога да коментирам нищо. Искам да мине малко време, да се успокоят нещата. Не искам да ме разбирате погрешно - просто ми трябва глътка въздух”, обясни Деси Банова пред нашия вестник. Пред своите приятели в Нова телевизия тя признава, че е била подложена на невиждан натиск през последната седмица. Започват да ѝ звънят познати и непознати. Обаждат се и бивши съученици да я поздравят за промяната в личния ѝ живот. Натискът е толкова голям, че на синоптичката ѝ се налага да изключи телефона си ден-два с надеждата, че интересът ще стихне и обществото ще насочи всевиждащото си око в друга посока. Нищо подобно не се случва. “В началото Деси беше изненадана, а после сериозно се стресна от целия този шум. Тя си даваше сметка, че рано или късно новината ще изскочи на бял свят, и вътрешно се опитваше Е, оказа се, че за подобно нещо няма как да се подготвиш. Фейсбукът ѝ блокира, телефонът ѝ прегря. Нямаше миг спокоен. Искрено се учудихме, че не си взе отпуск, за да се спаси от целия този шум”, разказват колеги на Деси Банова в Нова телевизия. И наистина, синоптичката няма миг спокойствие, където и да отиде. Поздравленията и искрената радост са едната страна на монетата, но огромната слава си има и неприятна страна. Деси преживява напрегнат един час по софийските улици, след като забелязва, че е следена от друга кола. Синоптичката известно време кара по спонтанно избран маршрут, за да се увери, че В един момент Деси решава да действа и спира колата си на сравнително безлюдна улица. Преследвачът ѝ също паркира достатъчно далеч с идеята да не буди подозрение. Мъжът въобще и не предполага, че е бил забелязан от красивата телевизионерка. След това сам пада в капана на своята жертва. “Деси явно се е усетила, че става дума за с идеята да направи сензационни снимки. Слязла от колата и тръгнала към другия автомобил с намерението да го попита открито какво желае от нея. Човечецът явно силно се е стреснал от непредвидения развой на събитията, запалил бързо колата и тръгнал да прави обратен завой. В суматохата обаче бая здраво одраскал предницата на автомобила си в колата отпред и отпрашил с мръсна газ от мястото. Между нас си говорихме, че е безсмислено папараците да продължават да я дебнат. Деси е абсолютно наясно, че е обект на огромен интерес, а ежедневието ѝ не предлага никакви сензационни ситуации за снимане”, смеят се по-близките приятели на Банова в телевизията. Неприятната среща с папарака може и да е развалила настроението на Банова, но отрицателната емоция вече е забравена. В “Нова” тя търпеливо изслушва поздравленията на колегите, а на по-близките си казва, че най-сетне се чувства в хармония със себе си. Огорчена е само от десетките и дори стотици измислици, които се тиражират по неин адрес. “Какво ли не си съчиниха. Най-безумните измислици са, че е бременна. Другата мода е да я свързват с един куп популярни български футболисти. Смееше се, че почти 90 процента от тях дори не ги е чувала. Деси искрено се надява хората да не вярват на откровените лъжи, защото няма как да забрани на разни хора с богато въображение да си съчиняват”, преразказват част от емоциите на синоптичката нейните близки в частната медия. Президентът Росен Плевнелиев също е обект на страхотни интерпретации, но той някак които се фабрикуват по негов адрес. Плевнелиев с усмивка обяснил, че и друг път е бил обект на доста кални кампании и сякаш е изградил имунитет. Двамата с Деси използват всяка свободна минута, за да са заедно. Търсят възможности и за почивки в чужбина, което е съвсем обяснимо. Там никой не ги познава и те могат да се разходят по улицата като съвсем обикновени хора. Само дето свободното време за екскурзии зад граница е крайно ограничено. Президентът има своите ангажименти, но още по-заета е неговата приятелка. В момента тя е изключително ценна за телевизията, в която работи. След публикацията на “168 часа” за връзката ѝ с Росен Плевнелиев Деси се превръща в истински генератор на зрителски интерес. Синоптичната прогноза на “Нова” и преди се е радвала на високо внимание от страна на зрителската аудитория, но Пийпълметричната агенция, която измерва интереса на публиката към предаванията по частната телевизия, отчита сериозен ръст на гледаемостта, когато на екран застане популярната синоптичка. Хората продължават да се интересуват кога ще вали и кога могат да излязат на разходка. В същото време драстично са се увеличили тези, които желаят просто да позяпат красивата водеща, която в много медии беше обявена за новата “първа дама”. Седмица след като “168 часа” написа за новата връзка на Росен Плевнелиев със синоптичката Деси Банова, бившият президент публично призна за промяната в живота си. “Прогнозата на времето в моя личен живот е слънчева. Отскоро сме заедно с Деси Банова”, заяви той пред bTV. “Всички в България знаят, никога не съм крил, че с бившата ми съпруга живяхме разделено много дълго. Разведохме се по взаимно съгласие”, допълни ексдържавният глава. След което уточни, че вече е свободен и гледа напред. Той сподели, че двамата с Деси Банова са обвързани отскоро и се радвали на хармонични отношения. “Не съм човек, който гледа от днес за утре”, обясни той в отговор на въпрос какви са плановете за личния му живот. Любопитното е, че двамата са били заснети прегърнати още на 24 април по време на раздаването на наградите “Стоян Камбарев”, организирани от Деси Тенекеджиева. Тогава обаче никой от присъстващите не обръща внимание на този факт. Официалната версия на двамата е, че именно тогава са се запознали, като искрата припламнала не на самото събитие, а на неофициалния купон след него.", "date": "2017.11.16", "title": "Папарак катастрофира заради Деси Банова"}
{"url": "https://www.24chasa.bg/novini/article/6554836", "text": "Прокурор се включи в бясно преследване на каналджии, занимавали се и с дрога, и ги гони заедно с полицията от Свиленград до София. По време на преследването пласьорът прочел в “много жълт сайт” за акция срещу наркотиците в столичния кв. “Бояна” и заповядал на свой човек да изхвърли дрога от квартира в София. Групата прекарвала бежанци от Свиленград до софийското с. Чепинци с камион. На 13 ноември, натоварен с мигранти, той отново поел към столицата, а пред него се движела кола. Бандитите не подозирали, че са следени от полицаи и граничари. С тях бил и прокурор от Софийската районна прокуратура, който ползвал личната си кола. Служителите на реда дори подслушвали телефона на сочения за тартор на бандата Любомир Недялков. Докато карали към София, той прочел в телефона си дописка в “много жълт сайт” за акция срещу дрогата в столичния кв. “Бояна”, разказаха запознати. Затова заповядал на своя човек да изхвърли наркотиците от тяхната квартира. Час по-късно апашите се усетили, че ги следят, и натиснали газта. Последвала бясна гонитба, при която личното комби на прокурора не се оказало достатъчно мощно. Все пак престъпниците били заловени. В камиона разследващите открили 22-ма мигранти от Афганистан и Сирия. В къщата в Чепинци имало още 3-ма чужденци. Един от тях е Виктор Даруиш, който е арестуван като член на бандата. В селската постройка бил намерен и незаконен пистолет. Заради поръчаното от Недялков “почистване” от дрога полицаите намерили само малко амфетамини. Заедно с Недялков и Даруиш в ареста са Иван Анчов, Стефан Павлов, Цветелин Александров и Боян Сергиев. Подозира се, че схемата е действала със съдействието на граничари, но няма събрани достатъчно доказателства за това.", "date": "2017.11.16", "title": "Дилър изхвърля дрога, четейки в жълт сайт за акция в “Бояна”. Прокурор бясно го преследва"}
{"url": "https://www.24chasa.bg/novini/article/6554880", "text": "София е четвъртият най-опасен град в Европа, а България е 10-а в света по тормоз в училище. Стряскащите данни представи депутатът на БСП проф. Георги Михайлов, който е част и от парламентарната здравна комисия. Градовете, в които се проявява най-много агресия преди нас са Киев, Белград и Атина. Проблемът с агресията в обществото бе обсъден на кръгла маса в парламента в четвъртък. „Агресията е навсякъде около нас. Тя е в семейството, в средата на обучение и в социалния ни живот“, каза проф. Михайлов. Според проучването основните причини за агресия са липсата на образование, социалното неравенство, миграционният индекс, културно-етническите особености и отчуждението на хората, въпреки че живеем в ера с най-много възможности за комуникация. На фона на всичко това, всеки втори медик е бил обект на агресия, а всяка четвърта жена - жертва на домашно насилие. Според проф. Вихра Миланова, национален консултант по психиатрия пълното премахване на агресията в обществото е невъзможно. Нужно е обаче тя да бъде ограничена, а това е възможно чрез превенция. Предложените от нея мерки включват създаване на екипи от експерти, родители, учители, медии и обществото като цяло, които да работят с различни рискови групи. \"Едва ли днешните деца са по-агресивни от децата преди 20 или 30 години, но това усещане се дължи най-вече на факта, че формите на агресия са станали повече и са по-цинични\", смята криминалният психолог и бивш заместник-директор на Института по психология на МВР Росен Йорданов. Според него главният проблем с агресията не е на децата, а на възрастните. \"Агресията е адаптивна реакция и проблемът не е в самата нея, а когато агресивността се превърне в елемент на поведение\", казва той. Нужно е да се върне възпитателната функция на училището и да се наблегне върху емоционалната интелигентност и социалните умения на децата, които са не по-малко важни за успеха им от образованието, посочи Йорданов. Той бе бе категоричен, че отговорните институции у нас си сътрудничат все по-малко и припомни за детските педагогически стаи в ролята им на последният стадий на заплаха и санкция, когато дете прояви агресия. В отговор на Йорданов заместник-министърът на образованието Таня Михайлова заяви, че училището не е забравило възпитателната си функция. Тя даде пример с ученици, проявявали агресия, на които учителите са дали шанс да се поправят и сега те са успяващи хора. 4506 са случаите на агресия и тормоз през изминалата учебна година. 402 от тях са върху деца, а 39 върху учител, посочи Михайлова. Агресията в обществото ни става все по-голяма, изрази притесненията си и председателят на Български лекарски съюз д-р Венцислав Грозев. Той призова да се говори в конкретика, как тя може да се ограничи и припомни за поведената от БЛС кампания за борба с насилието срещу медици.", "date": "2017.11.16", "title": "София - четвъртият най-опасен град в Европа, заради агресията"}
{"url": "https://www.24chasa.bg/novini/article/6554878", "text": "Военното превъзходство на САЩ над съперниците им – Русия и Китай, постепенно се размива. Такова мнение изрази Началникът на Съвета на началник-щабовете на Въоръжените Сили на САЩ генерал Джоузеф Дънфорд, по време на изказване във Флетчеровската школа по право и дипломация на Университета Тафт, в щата Масачузетс, предава ТАСС. Според думите на Дънфорд, Русия и Китай са концентрирали финансови средства и ресурси в такива сфери като „радиоелектронната борба, кибервъзможностите, борбата със спътници, противокорабни крилати и балистични ракети“, предава Фокус. Всички тези системи, според Дънфорд, са предназначени за това, да не дадат на американците „да проектират своят мощ в Тихоокеанския регион и Европа“ и да не им дадат възможност „да изпълнят своите ангажименти пред съюзниците си“. „В течение на последните 10-15 години нашето превъзходство в конвенционалното въоръжение се размива, то вече не е така убедително, както беше преди няколко години“, подчерта генералът.", "date": "2017.11.16", "title": "САЩ: Военното ни превъзходство над\nРусия и Китай се размива"}
{"url": "https://www.24chasa.bg/novini/article/6554613", "text": "Библейски потоп уби най-малко 17 души в Гърция, съобщи в. “Дейли мейл”. 37 души са постъпили в болница, а десетки хора са в неизвестност. Властите обявиха извънредно положение в страната. Торнадо отвори гробовете в селището Гаргалус, съобщи в. “Български новини”. Заради бурята морето в Неа Перамос изгуби синия си цвят и се превърна в блато. Телата на 4 жени и 8 мъже са намерени до град Мандра, а останките на още двама мъже са изхвърлени от придошлата вода в морето. Най-засегнати от бурята населени места са Мандра, Неа Парамос и Мегара. Те се намират в покрайнините на Атина, където са разположени много фабрики и складове, някои от които са отнесени от водата. Над Училищата в района на наводненията са затворени. В посолството на България в Атина няма постъпила информация за пострадали или бедстващи български граждани, съобщи МВнР. Премиерът Алексис Ципрас обяви тридневен траур заради наводненията. Той нареди незабавни мерки за подкрепа на семействата на жертвите и пълно разследване на причините, довели до гибелта на хората. Остров Сими в Егейско море е в бедствено положение вече няколко дни, съобщи Ройтерс. Това е най-тежкото наводнение през последните 20 години в Гърция.  Нивото на водата достигна 3 метра Стотици тонове кал от придошлите води разрушиха заведения, магазини, домове и земеделски насаждения. “Загубихме всичко, катастрофата е библейска”, каза кметицата на Мандра Йоана Криекуки. Гръцката служба за гражданска защита каза, че участъци от 3 магистрали са непроходими и движението се отклонява. Камиони, автобуси и автомобили бяха блокирани под повече от един метър вода на една от магистралите. каза зам.-губернаторът на региона Янис Василиу. Заради бурята някои райони са останали без ток и вода. “Стените се срутиха, колите бяха отнесени и всичко е разбито, нищо не остана. Водата е навсякъде”, заяви Марина Колия, пострадала от бурята. Пожарната служба съобщи, че е получила над 600 обаждания за изпомпване на вода от сгради за една нощ. Властите са спасила 86 души, бедстващи в автомобили или домове. 190 пожарникари с 55 превозни средства помагат на хората. Лошото време удари в сряда и района на Солун. Пожарникари се наложи да спасяват двама души, блокирани в колата си в село Плака Литохоро близо до Катерини. Ветровете през нощта съобщи в. “Български новини”. От началото на седмицата времето в Гърция рязко се влоши, след като ураганът “Евридика” връхлетя страната, Според метеорологичната служба силните дъждове и бури, които удариха страната, ще продължат през следващите дни и ще бъдат придружени от градушки и много силни ветрове.  до Алексис Ципрас за трагедията, сполетяла страната. “С тревога и болка приехме вестта за бедствието”, написа Бойко Борисов в телеграма. Държавният глава Румен Радев също изпрати съболезнователно писмо до президента на Гърция Прокопис Павлопулос по повод наводненията в страната. ", "date": "2017.11.16", "title": "Библейски потоп уби 17 души в Гърция, морето стана блато (Обзор)"}
{"url": "https://www.24chasa.bg/novini/article/6554802", "text": "Папа Франциск заяви, че в здравните системи по света има неравенство, особено в богатите страни, и посочи, че правителствата са длъжни да се грижат за всички граждани, предаде Ройтерс. \"Все по-усъвършенстваните и скъпи лечения са достъпни за все по-ограничени и привилегировани сегменти от населението\", каза Франциск в реч пред конференция на европейските членове на Световната медицинска асоциация. \"Това поражда въпроси за устойчивостта на осигуряване на здравни услуги и за нещо, което може да бъде наречено системна тенденция към все по-голямо неравенство в здравеопазването.\" Тази тенденция личи ясно, когато се сравни осигуряването на здравни грижи по страни и континенти, каза главата на Римокатолическата църква, както и когато се погледне ситуацията в по-богатите страни, където достъпът до здравеопазване става все по-опасно зависим от личните икономически възможности, а не от реалната нужда от лечение, заяви Франциск, предава БТА. Макар че евтаназията е \"винаги грешна\", може да е \"допустимо\" в някои случаи да се спре лечението на умиращи пациенти, каза папата, потвърждавайки отново становището на Римокатолическата църква за трудните решения за слагане на край на живота, предаде ДПА. Франциск поясни, че католическата догма за святостта на живота не оправдава \"прекалено ревностното лекуване\" на терминално болни пациенти. По думите му \"няма задължение\" да се използва \"всеки възможен лек\" за умиращи пациенти и прекратяването или избягването на лечение би могло да е \"морално допустимо\" и \"отговорно признава ограниченията на нашата смъртност, щом стане ясно, че съпротивата е безполезна\". Според него трябва да има \"внимателна преценка на моралната цел, съпътстващите обстоятелства и намеренията на замесените лица\", а \"решенията трябва да се взимат от пациента, ако е годен и дееспособен\". Той заяви, че в демократичните общества към тези \"деликатни въпроси трябва да се подхожда спокойно, сериозно и обмислено, търсейки, доколкото е възможно, съгласие по решенията, включително на юридическо равнище\".", "date": "2017.11.16", "title": "Папa Франциск: Всички трябва да бъдат здравно защитени, има неравенство"}
{"url": "https://www.24chasa.bg/novini/article/6554826", "text": "Проектът за АЕЦ “Белене” ще е жизнеспособен при инвестиции под 10,5 млрд. евро, при съотношение 80 на 20% привлечен и собствен капитал, при лихва върху заемите, по-ниска от 4,5%. И при пазарна цена от 73 евро на мегаватчас. Това е осреднената минимална себестойност на тока на централата, максималната е 91 евро. При над 10,5 млрд. евро инвестиция, привлечен към собствен капитал 70 на 30% и лихва от 4,77% проектът не бил изгоден. Това се посочва в доклад на БАН за централата, представен в четвъртък. Учените са разработили 90 комбинации за финансов модел за АЕЦ “Белене”. На представянето на доклада за “Белене” присъстваха министърът на енергетиката Теменужка Петкова и шефът на БЕХ Петьо Иванов. Прогнозата на учените за цените на тока за периода 2020-2040 г. са от 57 до 84 евро за мегаватчас, сега са 42 евро. През 2028 г., когато е възможно да бъдат пуснати блоковете на “Белене”, цената ще е 68 евро. Проигран е и сценарий с параметрите на унгарската атомна централа “Пакш 2”. За нея Русия обяви, че е готова да даде заем от 12 млрд. евро, а той да се връща с пари от продажбата на ток. При този вариант излязло, че проектът “Белене” е жизнеспособен. Участие на държавата в проекта за втора атомна централа би го направил по-жизнеспособен, тъй като лихвите върху привлечения капитал ще бъдат по-ниски. Сценариите за “Белене” са правени върху три прогнози за икономиката до 2040 г. - първата е минимална, с ръст от 2,5-3%, умерената е с 3 до 4 на сто, а оптимистичната - от 3,5 до 6%. При ниския ръст не се предвижда съществено увеличение на потреблението на ток. При оптимистичния вариант ползването ще се увеличи с 25% към 2040 г. Към 2030 г. за България се прогнозира дефицит на базови мощности между 420 и 1670 мегавата и на 1650 мегавата маневриращи. Разликата идва от неяснотата за бъдещето на въглищните централи. В региона, без Турция, ще има недостиг на 2000 мегавата. Министърът на енергетиката Теменужка Петкова заяви, че при заданието към БАН е стояла хипотезата, че вече в “Белене” са инвестирани над 3 млрд. лв., като 1,6 млрд. лв. са заем от държавата, който трябва да бъде върнат до 2023 г. Централата има лиценз за площадката и трябва да се намери начин най-добре да се оползотворят разходите. Петкова иска консенсус между политическите сили за “Белене”.", "date": "2017.11.16", "title": "“Белене” възможна при цена под 10,5 млрд. евро"}
{"url": "https://www.24chasa.bg/novini/article/6554847", "text": "Американска награда за принос към хората в нужда в България получи Николай Хаджидончев. Призът е от “Глоубъл дисабилити мувмънт” (Глобалната организация на хората с увреждания). Той му бе връчен от д-р Диана Инджова, шеф на Центъра за психологически изследвания, съветник в Държавния департамент на САЩ и член на Европейския социален съвет.", "date": "2017.11.16", "title": "САЩ награди българин за помощ на хората с увреждания"}
{"url": "https://www.24chasa.bg/novini/article/6554853", "text": "Ливанският премиер в оставка Саад Харири, който сега се намира в Саудитска Арабия, ще пристигне във Франция в събота и ще се срещне с президента Еманюел Макрон в Елисейския дворец, съобщи източник от френското президентство, цитиран от Франс прес и Ройтерс. Макрон в сряда покани ливанския премиер и семейството му \"за няколко дни\" във Франция и Харири прие поканата, предава БТА.", "date": "2017.11.16", "title": "Елисейският дворец: Саад Харири ще пристигне във Франция в събота"}
{"url": "https://www.24chasa.bg/novini/article/6554855", "text": "Тази нощ Камарата на представителите на САЩ гласува обещаната от Доналд Тръмп данъчна реформа и президентът на САЩ разговаря с представителите на републиканското мнозинство преди вота, предадоха Франс прес и БТА.  Тръмп прие тежко провала на исканата от него отмяна на здравния закон на Барак Обама през септември и иска да постигне първия си голям успех в Конгреса с данъчния закон. Тръмп разговаря близо половин час на закрити врата с конгресмените републиканци в Капитолия. Според присъствали на срещата той е бил силно оптимистичен. \"Сега имате възможността да се издигнете от незадоволителни до отлични, вие сте на ход\", перифразира посланието на президента конгресменът Дон Бейкън. Според редица конгресмени гласуването на данъчната реформа на Тръмп тази нощ би трябвало да е успешно. Победата обаче още не е гарантирана, защото шепа републиканци заплашват да гласуват против текста в Сената. \"Ако се провалим, загиваме. Това вероятно ще е краят на партията\", заяви сенаторът Линдзи Греъм по Фокс нюз. Целта е тази реформа да се приеме преди края на годината, за да могат американците да посрещнат 2018 година с нов данъчен кодекс. В данъчната реформа се предвижда намаляване на корпоративния данък от 35 на 20 процента и понижаване на данъка върху доходите на физическите лица.", "date": "2017.11.16", "title": "Тръмп мотивира републиканците в Конгреса за данъчната реформа"}
{"url": "https://www.24chasa.bg/novini/article/6554709", "text": "Съкварталци на безследно изчезналата Севдалина Илиева от Девня организират доброволческа издирвателна операция, която ще се проведе в събота, 18 ноември, от 8.00 часа. Сборният пункт е площадът зад спирката в квартал „Река Девня“. Това съобщиха от община Девня, цитирани от \"Фокус\". 62-годишната жена страда от епилепсия и може да е в неадекватно състояние, което да не ѝ позволява да се ориентира правилно и да се завърне у дома, надяват се нейните близки и роднини. Всеки, който иска да се включи в издирването на жената, трябва да се озове на мястото в уречения ден и час.", "date": "2017.11.16", "title": "Съкварталци на безследно изчезнала от Девня организират доброволно дирене"}
{"url": "https://www.24chasa.bg/novini/article/6554723", "text": "Румен Радев удостои Фондация „Александър фон Хумболт“ с почетен знак на президента на републиката на церемония по случай 25 години от основаването на Хумболтовия съюз в България, съобщиха от прессекратариата на държавния глава. „В България работят и се развиват талантливи, амбициозни и можещи учени, които имат своето място в европейския научен елит. Благодаря на всички утвърдени български учени-стипендианти, които създават школи и екипи, за да развиват потенциала на младите учени и връзките между България и Германия“, заяви президентът Радев на церемонията, която се състоя в Археологическия музей в София. Президентът отбеляза, че фондация „Александър фон Хумболт” е една от най-престижните фондации, с дълга история и голямо влияние върху световната наука и подчерта, че днес българските стипендианти на Фондацията наближават близо 400 души. „Хилядите млади учени, подпомогнати от фондацията, работят по цял свят и са в научния елит на своите страни. За последните 50 години има 50 нобелови лауреати“, каза Румен Радев. Президентът допълни, че стипендиите на Фондация „Александър фон Хумболт“ отдавна са се утвърдили като един от инструментите за насърчаване на изследователи от цял свят да надграждат, да се усъвършенстват и да реализират на практика високите си научни резултати. Държавният глава благодари на ръководството на Фондацията за помощта и възможностите, които са предоставяли и продължават да предоставят на българските учени и подчерта огромната роля на утвърдените изследователи, които предават своите знания, опит и мотивация на младите учени на България. „Но има нещо дори по-важно от подкрепата за развитието на тези учени и научните изследвания и това е моделът, който те възприемат за ефективни научни изследвания, за организация на научната работа и просперитета на цялото общество“, заяви още в словото си президентът Румен Радев. В церемонията участваха посланикът на Федерална република Германия у нас Херберт Салбер, генералният секретар на фондация „Александър фон Хумболт” д-р Ено Ауфдерхайде, председателят на Българската академия на науките акад. Юлиан Ревалски и много учени, подкрепени от Фондацията.", "date": "2017.11.16", "title": "Радев: В България работят и се развиват талантливи, можещи и амбициозни учени"}
{"url": "https://www.24chasa.bg/novini/article/6554729", "text": "Политическата криза в Ливан, съпътствана от напрежение в отношенията със Саудитска Арабия, може да има пряко отражение върху Европа, като доведе до нов бежански поток, предупреди ливанският външен министър Джебран Басил, цитиран от Франс прес и БТА.  \"Дестабилизирането на Ливан би имало последици за разселените в Ливан хора и намиращите се в Ливан бежанци, които ще се окажат в още по-уязвимо положение и ще се насочат към Европа\", заяви Басил на среща в Берлин с германския външен министър. Либия е приела около 1,5 милион бежанци от сирийския конфликт и Европа иска да избегне на всяка цена варианта те да заминат на Запад, предизвиквайки нова миграционна криза като тази от 2015 г. Оттогава Германия е приела над един милион бежанци. Ливанският външен министър, който търси подкрепа след изненадващата оставка при неизяснени обстоятелства на ливанския премиер Саад Харири на 4 ноември, предупреди, че в случай на външна намеса страната му може да бъде сполетяна от съдбата на Сирия. Тогава целият регион може да бъде \"още по-дестабилизиран, както се случи със Сирия, а това имаше пряко отражение върху Германия и Европа\", отбеляза Басил.", "date": "2017.11.16", "title": "Кризата в Ливан може да предизвика \nнова бежанска вълна към Европа"}
{"url": "https://www.24chasa.bg/novini/article/6554739", "text": "Групировката \"Ислямска държава\" е загубила 95 процента от териториите, които завладя през 2014 г. в Сирия и Ирак, съобщи водената от САЩ антиджихадистка коалиция след среща в Йордания, предаде Франс прес, цитирана от БТА. \"ИД е загубила 95 процента от териториите, които контролираше в Ирак и Сирия, откакто бe създадена тази коалиция през 2014 г.\", каза американският специален пратеник към коалицията Брет Макгърк в изявление, публикувано след среща снощи в Йордания. През 2014 г. ИД завзе близо половината Сирия и почти една трета от Ирак и обяви \"халифат\" на тази територия. \"Над 7,5 милиона души вече са освободени от контрола на ИД\", подчерта Макгърк. Той освен това заяви, че потокът от чуждестранни бойци в Сирия \"почти е престанал\" и уточни, че \"все повече бойци биват спирани на границата\". Макгърк съобщи, че Интерпол разполага с база данни от 43 000 имена, която позволява на страните партньори да засичат и задържат бойците \"при рутинни пътни проверки или опит за прекосяване на международна граница\". Финансите на ИД днес са в най-ниската си точка, отбеляза той. \"Оказваме натиск на ИД едновременно на терен и в киберпространството, където се борим срещу терористичната пропаганда\", каза Макгърк. \"Има засилване на сътрудничеството и сигурността по границите, на сигурността на въздухоплаването, на финансовите санкции и на споделянето на разузнавателна информация, включително, за да се попречи на ИД да извършва нападения в нашите страни\", каза американският представител.", "date": "2017.11.16", "title": "\"Ислямска държава\" загубила 95% от завладените територии през 2014 г."}
{"url": "https://www.24chasa.bg/novini/article/6554767", "text": "В разследването, проведено в Испания, под ръководството на Европол, активно участие са взели служители на ГДНП, съобщиха от пресцентъра на МВР. 19 участници в международна престъпна група, занимавала се с кражба на автомобили и препродажбата им в редица европейски страни и Близкия Изток, е разбита при проведена специализирана полицейска операция, ръководена от Европол. Тя е реализирана основно на територията на Испания и в нея са участвали служители на Гражданската гвардия на Испания, на Главната дирекция \"Национална полиция от България и полицейски сили от Португалия. Разследването е започнало от властите в Испания през 2016 г., които достигнали до български гражданин. Последвал е обмен на информация между полицейските служби на България и Португалия. В хода на разследването, извършено от криминалисти на ГДНП, била установена самоличността на българина - В. П. /59 г./, известен на полицията у нас, съден по-рано за автомобилна кражба, подправяне на документи и препродажба на крадени транспортни средства. По линия на международния обмен тази информация веднага била предоставена на испанските власти, на които българската страна е оказала съдействие и при доказване на престъпната дейност на В. П. и кръга лица около него. В рамките на операцията у нас са открити и задържани част от луксозните автомобили, предмет на престъпленията, извършени в Кралство Испания. Освен това са открити и други инкриминирани автомобили.", "date": "2017.11.16", "title": "Български полицаи активно участвали в испанското разследване за крадени коли"}
{"url": "https://www.24chasa.bg/novini/article/6554626", "text": "След 2018 г. няма да има стари български трамваи. Това обяви зам.-директорът на Столичния електротранспорт инж. Иво Василев пред \"Фокус\" във връзка  „Над 100 превозни средства само в трамвайния транспорт са с качествено подобрени условия за работа и за културно обслужване на пътниците. Очакват се още 13 нови трамваи догодина. По този начин след 2018 г. практически няма да има стари български трамваи или някакви други много стари внос. Изцяло системата ще се обнови с нови и с втора употреба модернизирани“, коментира инж. Василев и уточни, че 13-те нови трамваи ще се движат по линия № 5. „Това е по проект „Региони в растеж“, европейско финансиране. Всичко там е уточнено. Предвидено е как да бъде – с ремонт на цялата инфраструктура от „Княжево“ до пл. „Македония“ на линия №5 и съответно тези 13 трамвая по тази обновена линия“, допълни инж. Василев. Той уточни, че догодина се очакват основни ремонти на трамвайното трасе по ул. „Каменоделска“. „По ул. „Козлодуй“ миналата година се обнови трасето от бул. „Мария Луиза“ до железопътния мост при пл. „Сточна гара“. Вторият етап догодина ще е до крайната спирка в кв. „Орландовци“ – ул. „Каменоделска“. Освен това, се предвижда ремонт по ул. „Граф Игнатиев“ също за догодина. По този начин доста голяма част от трасетата, по които минават трамваи и дълги години не беше извършван такъв основен ремонт, ще бъдат приведени в много по-добър вид, включително и за околната среда. Това ще намали шума и други показатели“, каза още инж. Иво Василев.", "date": "2017.11.16", "title": "След 2018 г. нямало да има стари български трамваи"}
{"url": "https://www.24chasa.bg/novini/article/6554622", "text": "Година след като бившите кандидат-депутати на БСП Петър Кичашки и Борислав Цеков, които по настоящем са на държавни постове благодарение на президента Румен Радев, изплуваха в поредна съмнителна схема около референдума на Слави Трифонов, Комисията за защита на личните данни (КЗЛД) ги е глобила с по 10 000 лева заради злоупотреба с личните данни в подписката на инициативния комитет за разяснителна кампания за референдума на Слави Трифонов, оглавяван от Петър Кичашки, съобщава  Това става година след като в началото на кампанията за президентските избори Канна Рачева откри името си в списъка на инициативния комитет, регистриран от Петър Кичашки за застъпник на теза за референдума на Слави Трифонов. Колежката от бТВ съобщава за наказанието на Кичашси в профила си във фейсбук. От решението, с което Mediapool разполага, става ясно, че жалби са подали 10 души, които твърдят, че никога не са се подписвали в подписка, инициирана от Цеков и Кичашки. Освен оглавяващия инициативния комитет Петър Кичашки, на наказание подлежи и Борислав Цеков, който в официален документ пред ЦИК е декларирал верността на личните данни. Борислав Цеков сега е съветник на президента Румен радев по правните въпроси, а Петър Кичашки - бе назначен от президентската квота в Комисията за защита от дискриминация.", "date": "2017.11.16", "title": "Борислав Цеков и Петър Кичашки глобени по 10 000 лв. за злоупотреба с лични данни"}
{"url": "https://www.24chasa.bg/novini/article/6554079", "text": "Промяна на маршрута в последния момент на бързия влак София-Варна заради повредена стрелка на гара Калояновец се оказала фатална, локомотивът и първите вагони дерайлираха, а машинистът Венко Тодоров загина. Четирима пътници са със средни телесни повреди. Машината в този момент е била управлявана от помощника Христо Тиляшев. Инцидентът от 12 юли 2014 г. за втори път се гледа в пловдивския апелативен съд. На първа инстанция старозагорските магистрати дадоха на Тиляшев 6 г. затвор за несъобразена скорост и причиняване на смърт по непредпазливост. Делото в Пловдив стартира с разпит на свидетели. \"Ако постовият стрелочник е бил на място да помогне с лоста и да премести въпросната неработеща стрелка, този инцидент нямаше да го има. Но постовият в този момент е бил при дежурния ръководител на гара Калояновец Стоянка Тодорова. Виждайки влака, който влиза със 105 км в час, тя започва да реди друг маршрут и той фатален\", заяви Илко Илчев, който по онова време е шеф на локомотивното депо в Пловдив. Според него бил е нарушен планът за композиране на влаковете на гара Калояновец. Съвсем друго каза самата Тодорова. \"Г-н Илчев говори малко наизуст. Да, стрелочникът беше при мен, защото въпросната стрелка не е в маршрута на влака\", отвърна тя. Заради тези противоречия съдът поиска очна ставка между двамата. Тя може да се окаже и ключът към решаване на делото. Христо Тиляшев иска да бъде оправдан. Защитниците му Хари Харалампиев и Венцислав Димитров твърдят, че причината за катастрофата не е по вина на машиниста, а объркване в сигнализацията, която е подала грешни светлини. Стоянка Тодорова пък твърди, че е имало свободен коловоз на гарата за транзитно преминаване на влака. \"Ако няма такъв, самата сигнализация не ми позволява да наредя маршрута\", заяви дежурната ръководителка на гара Калояновец. \"И кой от вас казва истината\", попита озадачен съдия Христо Крачолов. \"Вие ще прецените\", отвърна му Тодорова. \"Защо сте приели влак, без да имате осигурен маршрут\", продължи с въпроси съдията. Гаровата шефка отговори, че имало двупътна жп линия. Призна, че отбягвали да ползват третия коловоз, защото стрелката към него не работила от два месеца преди катастрофата. \"Тодорова говори така, защото иначе излиза, че вината е нейна\", коментираха в залата близки на загиналия Венко Тодоров. Делото в Пловдив продължава с разпит на свидетели и вещи лица. Това се случва за втори път. Друг състав на старозагорския окръжен съд м.г. призна Тиляшев за виновен и му постанови 8 г. затвор, като го лиши от правото да работи като машинист 11 г. и половина. Той трябваше да плати на НКЖИ и БДЖ 1,4 млн. лева имуществени вреди. При обжалването на присъдата апелативните магистрати в Пловдив я отмениха и върнаха делото отново в Стара Загора на друг съдебен състав. Той пък постанови 6 г. затвор за Тиляшев, който сега обжалва присъдата.", "date": "2017.11.16", "title": "Очна ставка решава делото за зловещата жп катастрофа в Калояновец"}
{"url": "https://www.24chasa.bg/novini/article/6554642", "text": "Гръцката противопожарна служба съобщи, че е открила тялото на още един мъж, обявен за изчезнал след катастрофалните наводнения, поразили околностите на Атина, с което броят на жертвите нарасна на 16 души, предаде Асошиейтед прес. Тялото на мъжа е било открито днес следобед в мазето на жилище в Неа Перамос, крайбрежен град, западно от Атина. Спасителни екипи продължават да издирват още четирима души, обявени за изчезнали, предаде БТА. Другите жертви са пет жени и десет мъже, предимно възрастни хора. Дванайсет души остават в болница, включително възрастна жена, която е в интензивно отделение. Останалите 11 не са в животозастрашаващо състояние. Повечето жертви са от района Мандра, близо до Неа Перамос.", "date": "2017.11.16", "title": "16 са вече жертвите на наводненията в Гърция"}
{"url": "https://www.24chasa.bg/novini/article/6554655", "text": "Докладът е най-добрият от момента, в който Механизъм е започнал да функционира. Това каза пред журналисти в Народното събрание главният прокурор Сотир Цацаров за последния доклад на ЕК за напредъка на България по Механизма за сътрудничество и оценка, предаде Агенция „Фокус“. „Съвсем ясно показва, че ако темпът на всичко, което се прави в страната продължи по този начин, до края на мандата на комисията, България ще съумее да излезе от Механизма за сътрудничество и проверка“, заяви той. „За първи път не се дават нови препоръки. Колкото и някой да спекулира, че докладът бил шамар или, че би трябвало да се преведе от брюкселски на български език в крайна сметка изказванията показват, че Механизмът и докладите продължават да бъдат инструмент за вътрешнополитически борби“, коментира главният прокурор. „Тези оценки са нещо нормално. Вече свикнахме с това, че Механизмът до известна степен загуби от това, че от полезно средство се превърна във вътрешнополитически инструмент“, обясни Сотир Цацаров. „Отчетен е напредък, в крайна сметка се посочват и съвсем ясни перспективи за приключване на Механизма“, каза още той. Години минаха и приватизационните сделки отшумяха. Все пак някаква справедливост трябва да има. Това каза пред журналисти в Народното събрание главният прокурор Сотир Цацаров във връзка със заявката на ГЕРБ за промяна на Конституцията за престъпленията по време на приватизацията, каза още Цацаров. „Когато законопроектът за изменение на Конституцията бъде факт тогава може да бъде коментиран“, уточни той. „Справедливостта малко или много по никакъв начин не е била въздадена. Колко са приватизационните сделки, които са били включени при изключително изгодни условия и за държавата и за приватизатора“, попита главният прокурор. „2-3 години след това са изменени с анекси, в които изискванията или задълженията на приватизатора просто са смалени, отпаднали“, обясни той. На въпрос как ще коментира законопроекта за банковата несъстоятелност на ДПС, Сотир Цацаров посочи: „Това не е нещо, което главният прокурор трябва да коментира“.", "date": "2017.11.16", "title": "Цацаров: Приватизационните сделки отшумяха, справедливост трябва да има"}
{"url": "https://www.24chasa.bg/novini/article/6554658", "text": "Вероника Ларио, бившата съпруга на Силвио Берлускони, трябва да му върне 60 милиона евро, след като беше отменено съдебното решение, даващо й право на издръжка, съобщи АФП, цитирана от БТА. Берлускони и Ларио се разведоха през февруари 2014 г., но не можаха да се споразумеят за издръжката. Първоначално тя беше определена на три милиона евро месечно, а след това намалена на 1,4 милиона евро. Милански съд, сезиран от Силвио Берлускони, днес отмени изцяло издръжката с мотива, че Виктория Ларио е достатъчно богата, защото има капитал от 16 милиона евро, семейни бижута и издателска къща. Италианският апелативен съд през май постанови, че предназначението на издръжката след развод не е да гарантира същия начин на живот, като през брака, а се присъжда, ако бившият съпруг не може да посрещне нуждите си. Виктория Ларио поиска развод през май 2009 г., като обясни, че \"не може да остане с мъж, който се среща с малолетни\".", "date": "2017.11.16", "title": "Бившата съпруга на Берлускони трябва да му върне 60 милиона евро"}
{"url": "https://www.24chasa.bg/novini/article/6554686", "text": "16-годишно момиче беше принудено да се разхожда голо по улиците, за да изкупи престъпление на свой роднина. Жителите на селото в Северозападен Пакистан изпаднали в шок, когато видели как въоръжени мъже принуждават младата жена да се съблече и я придружават по улиците, съобщава Би Би Си, цитирана от  . Причината за унизителното наказание на момичето е, че преди три години брат му тайно имал връзка с жена от семейството на нападателите. Полицията е арестувала осем мъже и издирва още един. Свидетели разказват, че момичето е било нападнато посред бял ден, когато отишло да донесе вода от езерото.", "date": "2017.11.16", "title": "В Пакистан принудиха момиче да върви голо по улиците, изкупвало грях на брат си"}
{"url": "https://www.24chasa.bg/novini/article/6554695", "text": "Австриец, нашарен със свастики и други нацистки символи, покриващи тялото му, бе осъден днес на 30 месеца затвор за публично излагане на татуировките си на плувен басейн за нудисти, предаде ДПА. Съд в южния австрийски град Грац реши, че 35-годишният мъж е виновен в опит за възраждане на нацизма. Първите 10 месеца от присъдата трябва да бъдат излежани ефективно в затвор, а останалите 20 месеца като пробация, предаде БТА.  Австрийското законодателство забранява публичното излагане на такива символи, за да се предотврати възраждане на нацистката идеология. Апартаментът на мъжа бил пълен с предмети и материали с нацистка тематика, включително снимки на Адолф Хитлер и препарирана катерица, вдигала лапичка в нацистки поздрав. \"Домът му изглежда като музей на Хитлер\", отбеляза един от съдиите по време на процеса. Частните колекции с нацистка символика не са незаконни в Австрия, но само ако не се излагат публично, припомня ДПА.", "date": "2017.11.16", "title": "Осъдиха австриец на 2 години и половина затвор заради нацистки татуировки"}
{"url": "https://www.24chasa.bg/novini/article/6554701", "text": "Интерактивна карта показва качеството на въздуха в Европа във всеки конкретен момент, за да помогне в борбата срещу \"невидимия убиец\", който причинява повече смъртни случаи от катастрофите на пътя, съобщи АФП, цитирана от БТА. Картата \"Европейски индекс за качеството на въздуха\" беше качена в интернет от Европейската агенция по околната среда и Европейската комисия. Тя показва данни от над 2000 измервателни станции в Европа. Точки с различен цвят показват състоянието на въздуха - от зелено до тъмночервено за силно замърсяване. Отчита се най-малко един от основните замърсители - озон, азотен двуокис, серен двуокис, фини прахови частици 10 (с диаметър до 10 микрона), и фини прахови частици 2,5 (с диаметър до 2,5 микрона). Сивите точки са за държавите, които засега не предоставят данни, като Италия и Турция. Замърсяването с фини прахови частици, които навлизат дълбоко в белите дробове, води до сърдечносъдови заболявания, инфаркти, рак. То е причинило почти 400 000 преждевременни смъртни случая в ЕС през 2014 г.", "date": "2017.11.16", "title": "Интерактивна карта показва замърсяването на въздуха в Европа"}
{"url": "https://www.24chasa.bg/novini/article/6554680", "text": "Преди 28 години един млад и доблестен мъж се отдава на своето професионално и житейско призвание, като се качва за първи път в линейка на столичната “Бърза помощ”. В следващата половина от живота си  , спасител на хиляди пациенти, емблема на ударната 4-та смяна, учител и вдъхновител на по-младите си колеги. Спешният медик е самоотвержен и незаменим в работата си до своя край, когато му се налага да подаде сигнал до Центъра за спешна медицинска помощ (ЦСМП) за собственото си тежко състояние - кръвоизлив вследствие на сърдечни проблеми. Малко по-късно за първи и единствен път д-р Йорданов огорчава своите колеги и приятели, като ги напуска завинаги, сбогувайки се с живота в нощта на 3 срещу 4 ноември. Най-голямата празнина остава за неговата спътница медицинската сестра Адриана Фотева. С нея са опора един за друг близо 20 години, като 13 от тях споделят действително всичко - заедно са рамо до рамо в екип на “Бърза помощ”. \"Краси заслужава уважението и обичта на хората, защото даде толкова много, а не получи кой знае какво. Разбира се, на всички наши колеги и приятели - споделя пред \"168 часа\" Адриана Фотева. - Двамата се запознахме в ЦСМП в София. Бяхме много млади и работата ни сближи. Той ме впечатли с интелекта и добротата си, с изключителното си възпитание и отношение към околните. Всички бяха очаровани от работата му. Диагностицираше много точно и винаги навреме. С него се работеше лесно, успяваше да направи така, че всички от екипа да действаме като един. Разбирахме се само с поглед. По онова време често ни питаха как не ни омръзва хем да сме заедно на работа, хем и вкъщи. Краси винаги отвръщаше: \"Не ни омръзва. Трябва да има равноправие. В линейката аз съм шефът, а у дома - тя\". Животът ни бе една хармония. Той ми даде безкрайна топлина и обич, затова за него мога да говоря много и пак ще е недостатъчно.\" Впоследствие се налага двамата да разделят общия си път в професионален план. Заплатите за безценния им труд не са големи и те трябва да потърсят алтернатива. Така сестра Фотева напуска “Бърза помощ”. Макар през времето и д-р Йорданов да обмисля подобен ход, той е неспособен да го предприеме - любовта към работата винаги надделява. . Не могат да се преброят животите, които е спасил - казва Адриана. - Именно тази пълна отдаденост на работата повлия на здравето му. Краси изживяваше всичко и дори когато бе вкъщи отново анализирахме заедно всеки случай на пациент. Това е цената, която всеки от нас плаща. Това бе и причината за неговата кончина. В последните си мигове бе изтощен от болести. Много добре разбираше състоянието си и не си даваше шансове, което за мен беше тежко. И все пак успяваше да се бори доколкото може. С него много обичахме да бягаме в планината и във всеки удобен момент се качвахме на вилата в селцето Бучин проход, за да отдъхваме от тежките работни дни. Там също имаме много приятели, с които сме споделяли и хубаво, и лошо през годините. Природата ни зареждаше и се чувствахме щастливи. Краси много обичаше и да лови риба. Споделях това удоволствие с него. Често ходехме с негови приятели от детинство по Марица, по язовирите. Веднъж на семейна почивка в Ахтопол, докато ние плувахме, Краси хвана толкова много риба, че вечерта събрахме цялата почивна станция на голяма трапеза с неговия улов. Имахме много щастливи мигове. Умеехме да се веселим. Той бе пълен с идеи, които реализирахме заедно. Изобретяваше. С моята фантазия и неговата творческа мисъл създавахме - направихме едни страхотни пейки от подръчни дъски, градински украшения и дори две чешми. Той винаги бе усмихнат и кипящ от енергия човек, далеч от този изморен мъж, който сега се вижда по снимките. Изключително лъчезарен, особено преди побоя.\" Лекарят понася тежък удар преди четири години именно Д-р Йорданов и екипът на “Бърза помощ” стават жертви на жесток побой от група пияни младежи. Час след полунощ линейката се отзовава по сигнал за диабетно болна жена, изпаднала в кома. На място обаче се оказва 15-годишно момиче, което е прекалило с алкохола на домашен купон за абитуриентски бал. Медиците пристигат точно за 6 минути, но са посрещнати от 20 души, които се нахвърлят върху тях. Шестима мъже нападат сестрата с юмруци и шутове, а останалите повалят на земята с ритници шофьора. През това време докторът качва пияното момиче в линейката, но хулиганите изливат агресията си и върху него. Душат го и го обсипват с удари в главата и корема. Сестрата успява да се измъкне, да извика помощ от 112 и да се скрие. Шофьорът също се измъква и тръгва с линейката, а лекарят остава да търси своята колежка. След шокиращия побой д-р Йорданов се възстановява дълго и преминава през две операции на крайниците. Сърцето му обаче не може да се възстанови - то е сломено. След този кошмар героят от “Бърза помощ” не може да преглътне обидата. Сестра Фотева е категорична, че тази агресия е недопустима в една цивилизована държава, но и че това никога не е можело да откаже д-р Йорданов от призванието му: \"Той бе изключително смел човек. Отношението на обществото и това насилие го смачкваше, но не го плашеше. Няма да забравя как веднъж се отзовахме на сигнал на младеж, който си беше порязал пръста, а излъга, че кърви от стомаха. Живееше на 13-ия етаж. Качихме се пеш, защото нямаше асансьор. В същото време язвата на Краси кървеше, но той беше на работа. Горе този младеж се подигра с нас - държеше се нагло и неуважително. Трябваше да направя някаква манипулация, когато той скочи, взе стъклена бутилка и посегна да удари Краси в тила. В този момент аз се хвърлих върху него и успях да го поваля на земята. Веднъж един много едър възрастен мъж, който бе пребил малкото си дете на 7-8 години, само с един замах на ръката ме свали от линейката долу на тротоара, но д-р Йорданов и колега от екипа веднага скочиха и успяха да го озаптят. Имахме и един случай, в който смелостта му ни водеше. Асансьор бе пропаднал в една обществена сграда и висеше над шахтата, в която един от работниците бе паднал. Трябваше да се сложат някакви напречни греди, за да го задържат, но все пак бе много опасно. Краси не се поколеба и ние влязохме в шахтата с риск за собствения си живот. Успяхме бързо да се мобилизираме и да изнесем човека, който бе в много тежко състояние, но въпреки всичко го закарахме жив във Военна болница.\" Със своя забележителен опит д-р Йорданов неслучайно изгрява дори на големия екран в Кан като главен герой в документалния филм на режисьора Илиян Метев \"Последната линейка на София\" заедно с медицинската сестра Мила Михайлова и шофьора Пламен Славков. През май 2012 г. лентата е обявена за откритие на Седмицата на критиката в Кан, а месец по-късно спечели и наградата за най-добър документален филм с продължителност над 30 минути на престижния кинофестивал в Карлови Вари. Фотева се разминава за малко с шанса да сподели и това приключение с д-р Йорданов и двамата да са заедно пред камерата, защото само три месеца преди да започнат снимките, тя напуска “Бърза помощ”. \"Гордея се и съм щастлива, че съм имала до себе си такъв човек, който ме е подкрепял, закрилял и обичал - признава медицинската сестра. - Животът ни бе низ от борба, всеотдайност и една голяма обич – към хората, към професията и помежду ни. Знаете ли, всички много ни обичаха и обичат, особено него. Спомням си, че когато още работех в ЦСМП и се прибирахме в нашата централа, го наобикаляха и започваха да го разпитват – какво, как, защо. И той им обясняваше всичко и раздаваше знанията и уменията си, макар днес повечето хора да си ги пазят. Той не можеше да се пести и му се удаваше с лекота да учи другите\". Действително, д-р Йорданов ще бъде запомнем завинаги от своите по-млади колеги като човека, който им е предал безценни уроци - професионални и житейски. \"Д-р Краси Йорданов наистина беше вдъхновение - обяснява за \"168 часа\" д-р Цанко Стефанов, който от лятото работи във Великобритания. - Показваше на всички с каква страст може да се практикува така наречената професия \"спешна медицина\" в България, въпреки всичките й абсурди. Не мога да изредя всичко, на което ме е научил, но ще спомена, че интубацията на човек в безсъзнание без ларингоскоп е напълно възможна. Именно Краси беше сътворил тази магия, на която мнозина са били свидетели. Когато човек работи в “Бърза помощ”, той често става обект на \"атаки\" от страна на времето - отказ на апаратурата в линейката. Случвало ми се е и на мен ларингоскопът да спре, а нуждата от него определено нараства с всяка секунда при наистина спешен сигнал. Е, наистина така наречените Защото разликата е, че в болницата всеки лекар може да срещне подкрепа от друг колега, да вземе ларингоскоп или амбу от друга клиника, но в линейката това е почти невъзможно. Бил съм свидетел на много негови магии в работен план. Видях и как се прави сърдечен масаж с една ръка, докато с другата се обдишва пациент през амбу. Дори ми се е налагало да приложа наученото. Убеден съм, че близките на пациента помнят този момент до ден- днешен.\" Д-р Стефанов се запознава със своя учител към края на 2013 г. в един студен зимен ден, докато работи в столичната болница НКБ в клиниката по Интензивна неврология. Двамата започват непринуден разговор, в който д-р Йорданов успява да разпали страстта у младия медик към спешната медицина. \"Във времето преди да започна работа в ЦСМП бяхме просто добри познати, но след това се превърнахме в много близки приятели, които не се срещаха само по служебни задължения - разказва лекарят. - Пееше, танцуваше, разказваше забавни истории, вицове. Краси беше изключителен човек. Мъжкар. С него човек можеше да разговаря свободно на всякакви теми. Имаше отговор на всеки въпрос, но никога не налагаше мнението си, защото беше много уравновесен и умерен. Случвало ми се е неведнъж да го питам за някакви сложни и завъртени обяснения из учебниците, при което той намираше най-адекватния и опростен начин, за да ми ги обясни. Когато разбрах, че съм одобрен за работа в ЦСМП, тайничко се надявах да попадна в неговата бригада. Факт е, че Краси поемаше наистина едни от най-тежките сигнали, заедно с още двама-трима лекари от 4-та работна смяна. Радвам се, че обучителният ми период беше именно с такива професионалисти, защото видях неща, които наистина съм си мислил, че са възможни само във филм.\" Д-р Стефанов е убеден, че приятелят му не е могъл да преглътне огорчението от недопустимата агресия, упражнена върху него и колегите му: \"Дали беше обиден? Той беше страшно обиден. Някой има ли представа какво е естеството на работата на лекар в “Бърза помощ”? Постоянни атаки от пациенти, от близки на пациенти, къде вербално, къде физически, постоянни критики от колеги в болници. Веднъж бяхме попаднали заедно в столична болница. Така се случиха нещата, че нямаше \"свободни\" шокови зали в този момент и се наложи да спазваме протокола за най-близката болница. Беше сигнал за масово сбиване, изпратиха мен и Краси. Мисля, че беше съвсем в началото на тази година. Двамата пациенти в нашите линейки бяха с черепно-мозъчни травми. Чаках на вратата на кабинета, докато той предаваше своя пациент. Вие знаете ли какво отношение получи той тогава? Думата \"отвратително\" е много меко казана. Обидата му от всичко това не го спря да бъде на пост до последно, защото обичаше работата си и знаеше, че може да бъде много И на мен ми бе трудно да приема действителността. Меко казано, се чувствах огорчен от понасянето на много обиди и опити за нападки. При едно мое оплакване той ми каза: \"Цане, живей си живота бе, какво ги мислиш, я си свиркай, следващият адрес идва, там може и да срещнеш приятни, готини хора, с които да ти е кеф, че работиш, и да се гордееш, че си лекувал\". Следващите думи, които няма да забравя, бяха, когато му съобщих, че напускам държавата, не просто Службата. Тогава той ме подкрепи: \"Бягай и не се връщай, докато можеш да го направиш\".", "date": "2017.11.16", "title": "\"168 часа\": Героят от \"Бърза помощ\" д-р Йорданов си отиде обиден от жесток бой"}
{"url": "https://www.24chasa.bg/novini/article/6554708", "text": "Полицията в Стара Загора издирва 21-годишната Соня Йорданова от град Шумен. Соня Йорданова е в неизвестност от два дни. За последно е видяна рано сутринта във вторник в района на студентските общежития на Тракийски университет - Стара Загора. Висока е около 162 см, с дълга кестенява коса, кафяви очи, слабо телосложение. Умоляват се гражданите, които имат информация за Соня Йорданова, да сигнализират на телефон 112 или в най-близкото районно управление на полицията.", "date": "2017.11.16", "title": "Издирват 21-годишно момиче в Стара Загора от два дни"}
{"url": "https://www.24chasa.bg/novini/article/6554797", "text": "Канцлерът Ангела Меркел изрази надежда, че безпрецедентната тристранна коалиция между нейните консерватори и две по-малки партии може да успее, броени часове преди самоналожения краен срок за завършване на предварителните преговори за формиране на управляваща коалиция между консерваторите, либералите и Зелените, предаде ДПА. \"Смятам, че може да се получи. Наша отговорност е да го направим и ще се постарая да направя това, което зависи от мен\", каза Меркел. Тя отбеляза, че партиите вече са обсъдили щекотливите въпроси за климата, транспорта и миграцията въпреки техните \"много, много различни позиции\", предаде БТА.  Официални преговори могат да започнат само ако се прецени, че днешните предварителни преговори са успешни. Проектоспоразумението е 61 страници и се очаква разискванията да продължат до късно през нощта. Заместник-председателят на либералната Свободна демократическа партия Волфганг Кубики заяви за сп. \"Шпигел\", че крайният срок за предварителните преговори трябва да се удължи, за да се избегнат неясни формулировки в предварителното коалиционно споразумение, които в бъдеще биха довели до спорове в кабинета. Един от основните препъни-камъни в преговорите е имиграцията. Зелените са твърдо против въвеждане на предложен годишен таван от 200 000 бежанци. Разногласия има и по броя на чужденците, които да могат да се съберат със семействата си в Германия, след като техни роднини са получили убежище. Други проблемни теми са дали да се удължи германското военно присъствие в Афганистан, на което Зелените се противопоставят, или колко ще струва изпълнението на коалиционната управленска програма, като оценките са между 35 и 45 милиарда евро.", "date": "2017.11.16", "title": "Меркел е оптимист  за създаването на управленска коалиция в Германия"}
{"url": "https://www.24chasa.bg/novini/article/6554618", "text": "Американският проект за резолюция на Съвета за сигурност на ООН за продължаване на мандата на Съвместния механизъм на ООН и ОЗХО (Организацията за забрана на химическите оръжия) за разследване на химически атаки в Сирия няма шансове да бъде приет, каза в Москва днес руският външен министър Сергей Лавров, цитиран от ТАСС. Според него американската проекторезолюция има за цел да не бъдат правени никакви изменения в механизма, който според Лавров функционира неправилно. \"Това, естествено, е абсолютно неприемливо\", добави той. \"Ние не отричаме, че е важно да се запази възможността за разследване на всякакви инциденти (с употреба на химическо оръжие) в Сирия, а и в съседните страни. . . , но ако се изхожда от разбирането, че в действието на механизма по разследването (СМР) са необходими корективи\", продължи руският външен министър, предава БТА. Той напомни, че руската страна вече е предложила такива корективи в своя проект за резолюция, който в момента се разглежда в Съвета за сигурност. \"Ако нашият проект бъде блокиран от американците или от американците и техните съюзници, това ще означава само едно - че те имат нужда не от истината за това кой и по какъв начин е използвал химическо оръжие, а от запазване на СМР като послушен инструмент за манипулиране на общественото мнение и на всички членове на ООН\", подчерта Лавров. Мандатът на СМР изтича на 17 ноември. В края на октомври СМР представи седмия си поред доклад, в който възложи отговорността за атаката с използване на газ зарин в град Хан Шейхун на 4 април 2017 г. на сирийските власти, а за атаката с газ иприт в населения пункт Марат Ум Хош на 16 септември 2016 г. - на терористичната групировка \"Ислямска държава\".", "date": "2017.11.16", "title": "Лавров: Американският проект за резолюция на ООН за Сирия няма шанс"}
{"url": "https://www.24chasa.bg/novini/article/6554519", "text": "Министърът на вътрешните работи Валентин Радев, който е на посещение в САЩ, проведе разговори с ръководители на Офиса за наблюдение и борба с трафика на хора в Държавния департамент на САЩ, на Агенцията за борба с наркотиците (ДЕА) и с и.д. министър на вътрешна сигурност на САЩ, съобщи пресцентърът на МВР. В разговор с Джоел Мейбъри, и.д. главен заместник-директор на Офиса за наблюдение и борба с трафика на хора в Държавен департамент, министър Радев запозна американската страна с мерките, предприемани от България за борба с трафика на хора. Българският вътрешен министър потвърди силната политическа ангажираност на правителството с противодействието на този вид престъпност. За България тази тема е приоритетна. Както в областта на превенцията, така и в борбата с трафика на хора работим последователно и постигаме сериозни резултати. \"Готови сме да продължим открития и конструктивен диалог с посолството на САЩ в София и да предоставяме необходимите аргументи, които да позволят изваждането на България от група 2 - \"Специално наблюдение\" на доклада на Държавния департамент. Убедени сме, че мястото на България не е в тази група, заяви министър Радев. Американската страна също потвърди желанието си за редовен и конструктивен диалог и готовност да бъдат отчетени постиженията на българските институции в противодействието на трафика на хора. Подчертано бе значението, което в САЩ отдават на комплексния подход към отделните елементи в борбата с трафика - закрила на жертвите, превенция и наказателно преследване, като за последната област страната ни бе насърчена да работи засилено и активно. По време на срещата с ръководството на Агенцията за борба с наркотиците (ДЕА) бе дадена много висока оценка на двустранното сътрудничество в областта на борбата с трафика на наркотици. Традиционно това е една от сферите с най-активно и резултатно взаимодействие между двете страни. Потвърдена бе готовността да се запази и надгради нивото на информационен обмен и съвместни действия и операции. Домакините увериха министър Радев, че американската страна ще продължи да предоставя техническа помощ и обучения за българските партньори. В разговор с Илейн Дюк, и.д. министър на вътрешната сигурност на САЩ, бе изказано задоволство от високото ниво на сътрудничество в областта на вътрешните работи и готовност то да бъде продължено и доразвивано. Радев и г-жа Дюк бяха единодушни, че своевременният обмен на качествена информация е от ключово значение за успеха на предприеманите действия в предотвратяването на терористични действия и в борбата с организираната престъпност. България и САЩ имат традиционно сътрудничество в тази област и прилагат едни от най-добрите практики в информационния обмен. От американска страна бяха изложени накратко предприеманите мерки в областта на авиационната сигурност, като изключителен приоритет е посочено запазването на възможностите за обмен на ПНР данни (резервационни данни на пътници) с държавите-членки на ЕС. Министър Радев подчерта ангажираността на България по темата и особено предвид предстоящото председателство на Съвета на ЕС и изрази убеденост в значението на бързия и качествен обмен на информация. По време на срещата министър Валентин Радев настойчиво постави въпроса за включването на България в безвизовата програма на САЩ. \"България не само е подписала, но и прилага на практика всички споразумения за информационен обмен. Като стратегически съюзник и страна, източник на стабилност и сигурност в региона, за нас не е приемливо да има различно третиране на държавите-членки на ЕС. За миналата година е отбелязан и спад в процента на отказани визи\", каза Радев. Той потвърди готовността да продължим диалога по този въпрос и подчерта, че очакваме решаването му.", "date": "2017.11.16", "title": "В САЩ Валентин Радев говори за борбата с трафика на хора и наркотици"}
{"url": "https://www.24chasa.bg/novini/article/6554429", "text": "Бившият кмет на Хасково Георги Иванов бе осъден за събарянето на бившия затвор в града. За унищожаването на исторически председателят на Окръжния съд Миглена Тянкова наложи 24 месеца условно за Иванов с изпитателен срок от 3 г. и половина. Освен това екскметът бе глобен с 3000 лв., че в нарушение на разпоредбите на Закона за устройство на територията и Закона за културното наследство е наредил като кмет да бъде премахнат недвижим паметник на културата от национално значение.Темида постанови, че Георги Иванов е лишен от право да заема важни държавни или обществени длъжности за срок от 3 години. Присъдата може да бъде обжалвана или протестирана в 15-дневен срок пред апелативните магистрати в Пловдив. \"Доволен съм от наложеното наказание, ще решим дали да го протестираме\", коментира окръжният прокурор на Хасково Иван Стоянов, който заедно с подчинения си магистрат Николай Гугушев представляваха държавното обвинение в процеса. \"Разбира се, че ще обжалваме. Съдебните актове не се коментират\", каза след произнасянето на Темида единият от защитниците на екскмета - адвокат Константин Симеонов. В пледоариите държавното обвинение поиска 3-годишна условна присъда за Иванов, глоба от 5000 лева и лишаване от право да заема важни държавни или обществени длъжности за период от 3 години. \"В нито еди документ при процедурата по прехвърлянето на държавния имот на община Хасково не е отбелязано, че в бившата казарма има сграда, която е културно-историческа ценност. Упоменато е, че въпросната сграда на затвора е била склад на военните. министерството на културата не е пратило свое становище за нея. Нито в кадастъра, нито в Агенцията по вписванията е отбелязано, че бившият затвор е паметник на културата\", заявиха защитниците на Георги Иванов. \"В приемо-приемателния протокол, подписан от областната администрация и общината, за въвод във владение пише, че сградите в северната част на имота, където е и затвора са в лошо състояние и има опасност от срутването им\", заяви бившият градоначалник. \"Спокойно, няма да се кандидатирам повече за кмет след 2 г.\", обърна се Иванов към представителите на прокуратурата. Той допълни, че делото срещу него е изфабрикувано заради предизборна кампания. Показания в последното заседание даде и районният инспектор от териториалната полиция Зафир Хаджиев. Униформеният заяви, че преди събарянето на сградата, част от покрива й се виждал от улица \"Дунав\". \"Човекът е в грешка там оградата е висока 2.80 метра. Вижда се постройката, която е пред бившия затвор\", каза Георги Иванов. Въпросната сграда била построена през 1892 г. за нуждите на затворното дело на Княжество България. През втората половина на 50-те години на миналия век затворът е бил закрит и през 1970 г. е обявен за паметник на културата, защото там преди 9 септември 1944 г. лежали членове на БКП. По този повод адвокат Константин Симеонов изтъкна в защитната си реч, че през 2000 г. със закон комунистическият режим е обявен за престъпен за периода 9 септември 1944 - 10 ноември 1989 г.", "date": "2017.11.16", "title": "Осъдиха екскмета на Хасково за съборен затвор (Обновена)"}
{"url": "https://www.24chasa.bg/novini/article/6554555", "text": "Мощното земетресение, което разтърси в неделя западната част на Иран, е отнело живота на 433 души, сочат най-новите официални данни. Ситуацията в засегнатите райони остава критична. Това съобщи днес в ефира на държавната телевизия говорителят на кризисния щаб Бехнам Саиди, цитиран от Франс прес и БТА.  Според различни официални източници, цитирани от няколко ирански медии, броят на ранените при природното бедствие е между 7700 и 9400. Всички жертви са в провинция Керманшах, на границата с Ирак, където загиналите са осем. Местните власти съобщиха, че повечето училища в Керманшах ще отворят врати в събота, която в Иран е първият ден от работната седмица. Затворени ще останат учебните заведения в трите най-тежко засегнати общини. По официални оценки 30 000 жилища са разрушени или са понесли щети, а десетки хиляди са останали без дом. В пострадалите от земетресението райони са разположени 51 000 палатки за настаняване на хора, които са останали без покрив над главата, съобщи агенция ИРНА.", "date": "2017.11.16", "title": "По официални данни 433 са жертвите на земетресението в Иран"}
{"url": "https://www.24chasa.bg/novini/article/6554216", "text": "Задържаният участник в обира на банкомат в Сапарева баня обжалва постоянния арест, постановен от Дупнишкия съд, съобщи БТА. Вече е внесена жалба срещу постановената мярка, съобщи говорителят на Окръжната прокуратура в Кюстендил Марияна Сиракова. Тя посочи, че жалбата е внесена в законоустановения срок, а заседанието по нея е насрочено за 22 ноември.  заради възможността той да извърши друго престъпление или да се укрие. Динев е единственият задържан след случая с обира на банкомат в Сапарева баня. Останалите трима все още се издирват. На 9 ноември, около 3,20 часа, в Сапарева баня, от офис на банка ДСК, в съучастие с Тодор Богданов, Кирил Микев и Красимир Йорданов, в качеството му на помагач, Динев улеснил кражбата на банкомата. Той управлявал автомобил, осигурявайки безпрепятственото придвижване на друг лек автомобил, с който било извършено престъпното деяние. Отнетият от банката сейф е съдържал касета с 9 000 лева.", "date": "2017.11.16", "title": "Единственият задържан за обира на банкомата в Сапарева баня обжалва ареста си"}
{"url": "https://www.24chasa.bg/novini/article/6554221", "text": "Ливанският президент Мишел Аун заяви днес, че кризата около премиера Саад ал Харири е към края си, предаде БТА. Харири ще посети в събота заедно със семейството си Париж, където ще остане няколко дни, преди да се прибере в Бейрут, каза Аун, предаде Ройтерс. Харири обяви оставка от премиерския пост в телевизионно изявление от Саудитска Арабия на 4 ноември и оттогава не се е връщал в страната си. Президентът Аун настоява, че той трябва да се прибере в Ливан и да подаде лично оставка. , като по този начин предложи дипломатически изход за ливанския премиер да напусне Саудитска Арабия, без да пострада репутацията на никоя от страните, посочва Ройтерс.", "date": "2017.11.16", "title": "Ливанският президент: Харири ще посети Франция със семейството си в събота"}
{"url": "https://www.24chasa.bg/novini/article/6554240", "text": "Председателят на Народното събрание Димитър Главчев изпрати съболезнователен адрес до председателя на парламента на Гърция Никос Вуцис по повод наводненията, довели до човешки жертви и материални щети, съобщиха от пресцентъра на Народното събрание. С дълбока загриженост и съпричастност следя тревожните новини за наводненията във Вашата страна, пише Димитър Главчев. Той изразява най-дълбоки съболезнования и съчувствие към близките и семействата на жертвите и към депутатите от парламента на Гърция. Солидарни сме с Вашия приятелски народ и ви уверяваме, че не сте сами в тези мигове на изпитания, се отбелязва още в писмото. Председателят на парламента изразява увереност, че с общите усилия на държавните органи, местната власт и гражданите последиците от природното бедствие бързо ще бъдат проедоляни.", "date": "2017.11.16", "title": "Главчев изпрати съболезнования на гръцкия си колега по повод наводненията"}
{"url": "https://www.24chasa.bg/novini/article/6554251", "text": "Окръжен съд - Добрич е взел мярка за неотклонение “Задържане под стража” спрямо 64-годишния мъж с инициали Ис. А. от село Смолница, обвинен за убийството на свой съселянин, съобщиха от пресцентъра на Окръжния съд в Добрич. Тежкото умишлено престъпление е извършено във вечерните часове на 13 ноември тази година в село Смолница с преправена въздушна пушка. От събраните към този момент доказателства става ясно, че пострадалият и обвиняемият са били в добри междусъседски отношения. Въпросната вечер двамата, заедно с още един мъж, се черпели в дома на друг техен съселянин. В един момент между обвиняемия и потърпевшия възникнал спор, който прераснал в сборичкване. Те паднали на земята, като пострадалият започнал да налага 64-годишния Ис. А. с юмруци в лицето. Другите двама техни съседи започнали да ги разтървават, когато забелязали кръв по лицето на обвиняемия. Непосредствено след това той си тръгнал, но впоследствие се върнал с преправената си въздушна пушка, възпроизвел един изстрел в тялото на потърпевшия и отново напуснал къщата. За случилото се бил подаден сигнал на телефон 112, но смъртта на простреляния настъпила преди идването на полицейските и медицински екипи. Окръжният съд е наложил на обвиняемия най-тежката мярка за процесуална принуда, след като прецени, че са налице достатъчно данни за неговата съпричастност към извършеното деяние и че има опасност той да се укрие или да извърши друго престъпление. Постановеният съдебен акт подлежи на обжалване и протест пред Апелативен съд - Варна в", "date": "2017.11.16", "title": "Задържаха 64-годишния мъж, обвинен за убийството в село Смолница"}
{"url": "https://www.24chasa.bg/novini/article/6554253", "text": "Британският учен, изобретателят на URI, URL, HTTP, HTML, създателят на Глобалната мрежа Тим Бърнърс-Лий се съмнява в светлото бъдеще на своята рожба – световната мрежа интернет. Информацията е на The Guardian, който сподели, че оптимизмът на Тим Бърнърс-Лий относно бъдещето на интернет непрекъснато отслабва, особено на фона на разпространението на фалшивите новини, пропагандата и нарастващата поляризация на Глобалната мрежа, пише  . “Системата се провали. Интернет престана да изпълнява своята основна цел – да помага Системат на човечеството в развитието на Истината и Демокрацията. И аз съм обезпокоен” – каза Бърнърс-Лий, който през месец март тази година призова за регулация на политическата онлайн-реклама, за да не се допусне нейното използване по неетичен начин.  Изобретателят на Мрежата винаги е твърдял, че че неговото творение винаги е било отражение на цялото човечество – добро, лошо и уродливо. Но виждането на Тим Бърнърс-Лий за “отворената платформа, която дава възможност на всеки да споделя информация, достъп до ресурси и възможност за общуване и взаимодействие независим от географските граници” е вече под въпрос. “Аз все още съм оптимист, но оптимист, който се крепи на една ограда на върха на хълм по време на буря” – каза Лий. Разпространяването на дезинформация и пропаганда е станало възможно отчасти и поради това, че рекламните системи на големите цифрови платформи на Google и Facebook например, са специално разработени за привличане на вниманието. Така например, финансовият стимул накара македонските тинейджъри, които нямат никакво отношение към политиката, да създават фалшиви клик-бейт политически новини, разпространени чрез Facebook и финансирани чрез печалбата от автоматизирания рекламен механизъм Google AdSense.", "date": "2017.11.16", "title": "Бащата на интернет за бъдещето му: Системата се провали"}
{"url": "https://www.24chasa.bg/novini/article/6554246", "text": "Пуснатият под домашен арест Мартин Чоков ще бъде върнат в столичния следствен арест, научи \"24 часа\". Подсъдимият заедно с баща си Ценко Чоков по дело за участие в организирана престъпна група в спецсъда нарушил мярката си за неотклонение и не бил открит в дома си във врачанското с. Галиче в края на октомври. Извършилите проверката полицаи веднага направили доклад за нарушението и се очаква всеки момент прокуратурата да разпореди Мартин Чоков да бъде върнат отново зад решетките. Докато беше под домашен арест по-малкия син на Чоков е напускал дома си само под полицейска охрана,за да се явява по други дела за побои, водени срещу него. Междувременно стана ясно, че полицията в Бяла Слатина води разследване на агресия над полицейски служител в Галиче. В сряда привечер бил получен сигнал от 55-годишен жител на селото за нанесен му побой от полицай в дома му. По същото време в районното управление приели обаждане и от младши полицейски инспектор, който съобщил, че при връчването на призовка на 55-годишен от Галиче е бил нападнат от него. При първоначално извършената проверка било установено, че при появата на двамата полицаи ги псувал и нанесъл удар по врата на единия от униформените. При опита да го удари втори път, мъжът паднал и ударил главата си. Пострадалият веднага бил прегледан на място от пристигналия екип на спешната помощ, но отказал да бъде отведен за лечение, съобщиха от МВР. Затова пък агресивният мъж бил отведен в ареста на полицията в Бяла Слатина и предаден на прокурор за изясняване на случая.", "date": "2017.11.16", "title": "Връщат сина на Чоков в ареста, разследват побой над полицай в Галиче"}
{"url": "https://www.24chasa.bg/novini/article/6554275", "text": "Приемната майка от павликенското село Долна Липница, която остави детето, за което се грижи, да измръзне, ще бъде дадена под съд, съобщи БНР.  Районният прокурор на Павликени Атанас Филипов е внесъл в съда предложение приемната майка да бъде съдена по административен ред за проявената небрежност. Ако 58-годишната Снежана Начева бъде призната за виновна по този ред, законът предвижда глоба от 1000 до 5000 лева. Приемната майка остави отглежданото от нея 5-годишно момченце да играе босо на снега и после го заведе във Великотърновската болница с измръзнали крака. Лекарите от болница \"Пирогов“ след дълго лечение спасиха от ампутация пръстите. Сега детето е в друго приемно семейство, а на жената от Долна Липница са отнети правата да бъде приемна майка.", "date": "2017.11.16", "title": "Дават на съд приемната майка от Долна Липница, оставила 5-годишно дете да измръзне"}
{"url": "https://www.24chasa.bg/novini/article/6554280", "text": "И в четвъртък във Франция бяха организирани протести срещу политиката на президента Еманюел Макрон, предава най-голямата обществена медия в Австрия ORF, цитирана от БТА.  В Ница не се движат автобусите и трамваите. В столицата Париж също има мащабни протестни акции. Към тях се присъединиха синдикати и студентски асоциации, а също и лявата партия La France insoumise („Безспорната Франция\"). Това е четвъртият мащабен протест срещу Макрон след встъпването му в длъжност. Организаторите обвиняват Макрон за „неолиберални\" реформи на пазара на труда и политика в полза на богатите. Студентските асоциации на свой ред се противопоставят на закон, който може да доведе до ограничаването на достъпа до висше образование.", "date": "2017.11.16", "title": "Отново протести във Франция срещу политиката на Макрон"}
{"url": "https://www.24chasa.bg/novini/article/6554344", "text": "От доклада на БАН стана ясно, че има сценарии, в които АЕЦ „Белене\" може да се реализира и да бъде финансово жизненоспособен. Това каза пред журналисти министърът на енергетиката Теменужка Петкова, която присъства на официалното представяне на доклада на Българската академия на науките относно възможностите за реализация на активите, свързани с проекта АЕЦ „Белене“, предаде репортер „Фокус“. „Най-важният отговор, който трябваше да бъде даден от анализа на БАН, беше има ли необходимост от нова мощност – ще бъде ли необходима не само на България, но и за целия регион. Отговорът, който чухме е, че ще има необходимост от такава“, отбеляза министър Петкова. „Вторият много важен въпрос, на който трябваше да получим отговор, беше има ли възможност и при какви параметри този проект може да бъде реализиран. От доклада на БАН стана ясно, че има такива сценарии, разработени са сценарии в много широк диапазон – песимистични, умерени, оптимистични, в които този проект може да се реализира и той е финансово жизненоспособен“, допълни тя. По думите е разработен и сценарий, при който оборудването може да бъде продадено, но според БАН това трябва да бъде последната възможност, тъй като опитът до сега показва, че подобни действия не се увенчават с успех.", "date": "2017.11.16", "title": "Теменужка Петкова: Докладът на БАН показа, че АЕЦ „Белене\" може да се реализира"}
{"url": "https://www.24chasa.bg/novini/article/6554192", "text": "„С един кредит - 6 желания“ е слоганът на рекламната кампания, с която Българо-американска кредитна банка /БАКБ/ ще комуникира предимствата на новия кредит пред аудиторията. Продуктът е уникален, защото е първият по рода си револвиращ потребителски кредит в България. Въпреки наличието на подобни продукти на българския пазар, от типа „отворен“ кредит, до момента револвиращия кредит на БАКБ няма аналог в страната. Кредит „6 желания“ на БАКБ дава възможност да взимате погасената сума от кредита отново и отново – до 5 пъти и така да успеете да финансирате последователно във времето до 6 свои желания. С него можете да финансирате: покупка на жилищно обзавеждане, техника, обучението на децата си, ремонт на жилище или автомобил, заслужена семейна почивка или просто да сбъднете някоя своя мечта! Всяко следващо желание може да бъде осъществено с револвиране на погасената сума. След първоначалното еднократно усвояване на кредита, БАКБ дава възможност за последващо многократно усвояване на погасената главница до първоначалния размер на кредита, без да е необходимо отново кандидатстване. След изтичане на 12 месеца от всяко усвояване, всеки клиент може да изпрати искане за револвиране и само с една онлайн заявка да получи обратно възстановената сума – до 5 пъти за целия срок на договора. Именно това прави кредита изключително удобен за използване от потребителите, спестява време и средства. Размерът на исканите за револвиране суми трябва да бъде по-малък или равен на погасената до момента сума. Максималният размер на кредита е 30 000 лв., а максималният срок на договора за този вид кредит е 10 години. Погасяването на задълженията може да става с анюитетни или намаляващи месечни вноски, според желанието на клиента. Револвиращ потребителски кредит „6 желания“ ще се предлага с промоционални условия до 23.01.2018 г. във всеки офис на БАКБ. Вижте цялата информация на ", "date": "2017.11.16", "title": "БАКБ предлага първия револвиращ потребителски кредит в страната"}
{"url": "https://www.24chasa.bg/novini/article/6554368", "text": "Звеното „Фискален контрол“ в НАП пресече опит за реализиране на територията на България на 21 тона месо, негодно за консумация от хора. Според документите на фирмата-вносител, месото /свинска плешка/ пристига от Германия и е предназначено за влагане в производството на храна за животни, съобщиха от приходната администрация. На 15 ноември инспекторите от „Фискален контрол“ на НАП, действащи на територията на великотърновската дирекция, поставят под наблюдение месото, след навлизане на камиона в страната през ГКПП Видин. Вместо да бъде разтоварено във фирмата в гр. Лясковец, както е било записано в документите, месото е прехвърлено на друг камион. В гр. Перник, на новия адрес за разтоварване на стоката, местните инспектори от „Фискален контрол“ с помощта на колегите си от Междуведомствения координационен център за противодействие на контрабандата и контрол на движението на рискови стоки и товари на ГДБОП са предотвратили разпространението на негодното месо във вътрешната търговска мрежа. Българската агенция по безопасност на храните е наложила акт за възбрана на месото и предстои неговото унищожаване в екарисаж. На същото място са констатирани и друга негодни хранителни стоки, които също ще бъдат унищожени. От началото на 2017 г. фискалните агенти на НАП са извършили 260 000 проверки на транспортни средства, като на 78 000 са поставени технически средства за контрол. В резултат на извършените контролни действия са наложени 1300 обезпечения, за да се избегне отклонение от облагане, допълват от НАП.", "date": "2017.11.16", "title": "Продажба на 21 тона негодно месо \nосуетиха търновски данъчни"}
{"url": "https://www.24chasa.bg/novini/article/6554374", "text": "Изпълнителната агенция по околна среда и води (ИАОС) ще се включи в новата онлайн услуга за качеството на атмосферния въздух на Европейската агенция по околна среда (ЕАОС) и Европейската комисия, съобщиха от пресцентъра на екоминистерството. Данните ще се изпращат в реално време до ЕАОС. Страната ни ще бъде включена в Европейския индекс за качество на въздуха след като от ЕАОС бъде осигурен контакт със сървъра, чрез който информацията ще бъде предавана в реално време. Това се очаква да стане до края на ноември т. г. след установяване на техническа съвместимост. Свързването на данните на ИАОС с ЕАОС се извършва по проект на ОПОС 2014-2020 „Създаване на информационна система за докладване на данни за качеството на атмосферния въздух (КАВ) като част от Националната система за мониторинг на КАВ в реално време“. Преди 15 дни ИАОС изпрати запитване до Европейската агенция за предоставяне на достъп за предаване на данни до специализирания им сървър. Вчера от ЕАОС бяха получени необходимите данни за реализиране на връзката и се работи по осъществяването на онлайн контакта.", "date": "2017.11.16", "title": "България се включва в европейския индекс за качеството на въздуха"}
{"url": "https://www.24chasa.bg/novini/article/6554395", "text": "Европейският парламент е готов да започне преговори за преразглеждането на регламента от Дъблин, за да постигне справедливо разпределение на лицата, търсещи убежище, между държавите членки на ЕС. Това се казва в съобщение от пресслужбата на  ЕП, цитирано от \"Фокус\".  Евродепутатите одобриха с голямо мнозинство (390 гласа „за“, срещу 175 гласа „против“ и 44 „въздържал се“) мандата за преговори, който беше изготвен от Комисията по граждански свободи, правосъдие и вътрешни работи. Парламентът може да започне преговори със Съвета, веднага след като държавите членки се споразумеят за своята позиция. Предложените промени на регламента от Дъблин имат за цел да отстранят слабостите в настоящата система и да гарантират, че страните от ЕС ще приемат справедлив дял от отговорността за приемане на лица, търсещи убежище в ЕС. След реформата страната, в която първо пристига търсещият убежище, вече няма да става автоматично и единствено отговорна за обработването на молбата му за убежище. Вместо това търсещите убежище трябва да се разпределят сред всички държави от ЕС. За тази цел търсещите убежище ще могат да бъдат автоматично и бързо пренасочвани към друга държава от ЕС. Страните от ЕС, които не приемат своя справедлив дял лица, търсещи убежище, ще бъдат изправени пред риск от намаляване на финансирането от ЕС. Според евродепутата Сесилия Викстрьом (АЛДЕ, Швеция): „Парламентът е готов за преговори и аз призовавам Съвета на министрите да приеме обща позиция колкото се може по-скоро, за да може преговорите да започнат и новата европейска система за даване на убежище да бъде стане факт в най-кратки срокове.“ Регламентът от Дъблин е законодателството на ЕС, което определя коя държава от ЕС е отговорна за обработването на молба за международна закрила. Правото да се кандидатства за убежище се основава на Женевската конвенция, която е подписана от всички държави в ЕС и е включена в договорите на Съюза. Решението на комисията по граждански свободи, правосъдие и вътрешни работи да започне преговори със Съвета беше обявено при откриването на пленарната сесия в Страсбург в понеделник. След като повече от 76 членове възразиха на решението преди крайния срок в полунощ във вторник, гласуване на мандата беше добавено към дневния ред на пленарното заседание.", "date": "2017.11.16", "title": "Европарламентът е готов за преговори за преразглеждане на системата за убежище"}
{"url": "https://www.24chasa.bg/novini/article/6554458", "text": "Мъж и жена са загинали при катастрофа на пътя Белово-Пазарджик, съобщи за „Фокус“  говорителят на ОД на МВР в Пазарджик Мирослав Стоянов. Той уточни, че сигналът е получен около 15.30 часа като инцидентът е на няколко километра преди Белово. „Станал е челен удар между лек автомобил „Мерцедес“ и лек автомобил „Фолкваген“. Към мястото незабавно са изпратени екипи на „Пътна полиция“, РУ-Септември, пожарната и спешна помощ. В резултат на тежкия удар на място са загинали мъж и жена, пътували във фолксваген-а, на задната седалка е имало дете, което е в добро общо състояние и е транспортирано в МБАЛ-Пазарджик. Водачът на другия автомобил е контактен и също се транспортира с линейка към областната болница“, уточни Стоянов. Той допълни, че движението се регулира от екипи на полицията. „На мястото ще се извърши оглед. Водачите трябва да шофират с повишено внимание“, коментира Стоянов.", "date": "2017.11.16", "title": "Мъж и жена загинаха при челен удар на пътя Белово-Пазарджик, дете оцеля"}
{"url": "https://www.24chasa.bg/novini/article/6554475", "text": "Правната комисия към парламента прие на първо четене промените в закона за банковата несъстоятелност, внесени от народните представители от ДПС Делян Пеевски, Йордан Цонев и Хамид Хамид, съобщи „Фокус“. „За“ законопроекта гласуваха 7 народни представители, „против“ - 0 и „въздържали се“ - 4 , с което той бе приет на първо четене от комисията. Според вносителите предлаганите промени имат за цел да възпрепятстват недобросъвестните действия на лица, придобиващи фиктивно вземания с произход КТБ, както и възстановяване на неправомерно заличени обезпечения по време на квестатурата на КТБ. С промените се предлага да се забрани на синдикът да заличава обезпечения, учредени в полза на банката в несъстоятелност, освен при погасяване на задължението с реално плащане. Ангел Донов - синдик на КТБ, обяви, че с всички средства, позволени от законо, се опитват повече суми да постъпват в масата на несъстоятелността, за да могат да удовлетворят 8 хил. вложители в банката. Председателят на правната комисия и депутат от ГЕРБ Данаил Кирилов заяви, че е изразил положително становище към целите на законопроекта. Той уточни, че това е негово лично мнение, тъй като няма още решение на ПГ на ГЕРБ по проекта. По думите му производството по несъстоятелност е сложно и силно специфично. Според Кирилов се вижда, че към момента не могат да се гарантират и обезпечат правата на масата на несъстоятелността и оттам на всички кредитори. „За мен най-болезнен е аргументът за това, че държавата чрез фонда за гарантиране на вземанията също е поставена в огромен риск да възстанови сериозна, адекватна част от парите, които бяха вложени в държавния бюджет“, допълни Кирилов.", "date": "2017.11.16", "title": "Правната комисия прие промените за КТБ в закона, внесени от ДПС"}
{"url": "https://www.24chasa.bg/novini/article/6554474", "text": "В Берлин започна последният рунд от преговори за съставяне на коалиционно правителство между християндемократи, зелени и либерали. Крайният срок за споразумение между партиите изтича в петък сутринта. Очаква се раговорите между партийните лидери да продължат цяла нощ и от тях зависи дали Германия ще има правителство през следващите дни. Тази нощ е решаваща и за съдбата на канцлера Ангела Меркел. Ако нейната партия не се споразумее със зелените и либералите за коалиционен кабинет, вероятно ще се наложи тя да се откаже от канцлерския пост, за да се проведат преговори със социалдемократите за съставяне на нова голяма коалиция. Шансовете за \"Ямайка\" обаче все още са 50:50, заявиха лидерите на Зелената партия, на либералната Свободно-демократическа партия и на баварския Християн-социален съюз. Самата Меркел обяви пред журналисти, че има надежда за положителен резултат. „Имаме много различни позиции. Днес е денят, в който всеки трябва да се съобрази кое е важно и за другата страна. И ако успеем да направим това – а аз вярвам, че можем, тогава накрая на днешните преговори ще имаме положителен резултат“. На масата за преговори остават най-оспорваните теми – приемът на семействата на бежанци, установени официално в Германия, финансовата политика и прекратяването на използването на въглища в енергийната политика. Зелените настояват всички семейства на бежанци със статут в Германия да получат право да се присъединят към роднините си, докато баварският ХСС настоява да се спази горната граница от 200 000 души годишно. Зелените спорят с либералите пък за сроковете, в които Германия да се откаже от добива на въглища. Ако до утре партиите не се договорят, то Меркел ще се види под огромен натиск от опонентите си да се откаже от правото си да е канцлер в следващия кабинет и да се оттегли. Това е и условието на социалдемократите, които в такъв случай вероятно биха склонили вс епак да преговарят за другия вариант за кабинет – отново голяма коалиция между християндемократи и социалдемократи. За Меркел подобно развитие би означавало да излезе напълно от политиката.", "date": "2017.11.16", "title": "Ако утре няма „Ямайка“, Меркел може да се оттегли"}
{"url": "https://www.24chasa.bg/novini/article/6553720", "text": "Ангела Меркел призна, че има дълбоки разногласия между консерваторите, либералите и зелените, които се опитват да намерят компромис за съставяне на правителство в Германия, но изрази увереност, че може да бъде постигнато съгласие, съобщава Франс прес ,цитирана от БТА. \"Имаме разногласия, дълбоки разногласия. Всеки се опитва да отстоява максимално позициите си\", заяви лидерката на християндемократите пред журналисти при пристигането си за поредния кръг от преговорите със Зелената партия и Свободната демократическа партия. Близо два месеца след парламентарните избори преговарящите не намират никакво съгласие по най-спорните теми - финансите, реформата в ЕС, климатичните цели и миграционната политика. По някои от тях позициите им остават диаметрално противоположни. Меркел, която се стреми към четвърти мандат като канцлер на Германия, определи 16 ноември за краен срок на предварителните преговори за постигане на принципно споразумение за формиране на правителство. Ако това стане - преговорите може да продължат до късно тази нощ - ще бъде дадено началото на разговорите по същество за състава на кабинета и за управленска програма до края на годината. В случай на провал и при липса на алтернативно мнозинство в парламента, е възможно да бъдат свикани нови избори. При подобен сценарий няма никаква сигурност, че Ангела Меркел ще остане начело на политическото си семейство, прогнозира Франс прес.", "date": "2017.11.16", "title": "Меркел: Остават сериозни различия между партиите в евентуалната коалиция (Обновена)"}
{"url": "https://www.24chasa.bg/novini/article/6553852", "text": "Държавният глава Румен Радев изпрати днес съболезнователно писмо до президента на Република Гърция Прокопис Павлопулос по повод наводненията в страната, които доведоха до много жертви и причиниха големи щети, съобщиха от прессекретариата на президента. „Моля, премете нашите съболезнования за жертвите и ранените, както и към всички онези, загубили близки и приятели и станали свидетели на унищожени домове и собственост. И най-искрените думи на съчувствие не могат да компенсират загубата на човешки живот”, се казва в писмото на Радев до неговия гръцки колега президента Прокопис Павлопулос. Президентът изразява солидарността на българския народ към семействата и близките на загиналите в наводненията, както и готовност за помощ и съдействие.", "date": "2017.11.16", "title": "Румен Радев изпрати съболезнователно писмо до президента на Гърция Павлопулос"}
{"url": "https://www.24chasa.bg/novini/article/6553848", "text": "След присъда на Бургаски окръжен съд и две потвърдени решения от апелативните магистрати в морския град, дело за убийство по непредпазливост стигна до Варна. След като за втори път материалите са били върнати на втората съдебна инстанция, ВКС отново дава разпореждане съдът да направи още усилия за разкриване на обективната истина, да събере нови доказателства и да ги подложи на анализ, за да отстрани противоречията в тях. Поради невъзможност Апелативният съд в Бургас да сформира нов състав, който да разгледа делото, ВКС го е разпределил на Варненския апелативен съд. Магистратите в морската столица изслушаха страните в процеса. Решението си по делото ще обяват в законния едномесечен срок. Обвиняем в процеса е Мустафа Мехмед. Той е признат за виновен за убийство по непредпазливост на съселянина си Смаил. Наказанието му е 2 години и половина затвор и 70 000 лв. кръвнина на близките на починалия. Трагичният инцидент станал през април 2014 година пред търговски обект (кафе-магазин) в с. Билка, област Бургас. Тогава Мустафа изхвърлил пийналия 72-годишен мъж от кафенето. При извеждането пострадалият е паднал върху бетонната площадка, в резултат на което е настъпила черепно-мозъчна травма, довела месец по-късно до съмъртта му. Следвайки указанията на върховните съдии, Варненският апелативен съд назначи повторна видео-техническа експертиза на записа от охранителната камера на обекта, пред който са се развили действията. Според прокуратурата, присъдата е справедлива, защото събраните доказателства, в т.ч. и от повторната експертиза, установяват по категоричен начин действията на подсъдимия, причинил по непредпазливост смъртта на пострадалия. Същата теза защитават и частните обвинители и граждански ищци, които намират обаче, че действията на Мустафа са били умишлено груби и насилствени. Те настояват дори за по-висок размер на наказанието. Защитата на подсъдимия твърди, че се касае за \"случайно деяние\" и моли втората съдебна инстанция да оправдае подсъдимия. Алтернативно - ако го намери за виновен, то вместо ефективно наказание, да му наложи пробационни мерки.", "date": "2017.11.16", "title": "Варненски съдии решават старо бургаско дело за убийство"}
{"url": "https://www.24chasa.bg/novini/article/6553851", "text": "Министърът на околната среда и водите Нено Димов участва във форума „Чист въздух“, който е организиран от ЕК и се провежда на 16 и 17 ноември в Париж. Българската делегация се включва в дискусиите, посветени на качеството на въздуха в градовете, замърсяването на въздуха от селскостопанския сектор, възможностите пред бизнеса в опазване чистотата на въздуха и др. Утре министър Димов ще представи пред над 300 участници предстоящия 21-и Европейски форум по екоиновации в областта на качеството на въздуха. Събитието се организира съвместно от Генерална дирекция „Околна среда“ на ЕК и предстоящото Българско председателство на Съвета на Европейския съюз на 5 и 6 февруари 2018 г. в София.", "date": "2017.11.16", "title": "Министър Димов участва във форум „Чист въздух“ в Париж"}
{"url": "https://www.24chasa.bg/novini/article/6553860", "text": "В Бон започна т.нар. висок сегмент на 23-та Конференция на страните от Рамковата конвенция на ООН по изменение на климата. От българска страна в нея участват зам.-министърът на околната среда и водите Атанаска Николова и експерти от МОСВ. В рамките на конференцията от 6 ноември работят експерти по ангажиментите на отделните страни. От 15 до 17 ноември форумът продължава на ниво държавни глави, правителствени ръководители, министри, зам.-министри и други високопоставени лица. След като експертите финализираха ключовите въпроси, във високия сегмент се търсят политически компромиси за решаване на конфликтните аспекти. Приоритетите са постигане на напредък при прилагане на Парижкото споразумение и управление на рисковете, свързани с климатичните промени и повишаване на устойчивостта. Централна тема е финансирането и засилването на действията по климата в глобален мащаб. Форумът в Бон обединява работата на различни нива по три международни договорености по климата – конференция на страните по Рамковата конвенция на ООН по изменение на климата (РКООНИК), сесия на страните по Протокола от Киото и по Парижкото споразумение. България е страна по РКООНИК от 1995 г., по Протокола от Киото – от 2005 г. Страната ни ратифицира Споразумението от Париж като законът за ратификация бе обнародван на 1 ноември 2016 г. и влезе в сила на 4 ноември 2016 г. Парижкото споразумение ще се изпълнява от 2021 г. Страната ни не е представила индивидуална цел по Парижкото споразумение, тъй като ЕС е заявил обща цел на 28-те държави членки - да намали емисиите на парникови газове на съюза с 40% до 2030 г. спрямо нивата от 1990 г.", "date": "2017.11.16", "title": "Започнаха дебатите по конвенцията на ООН за климата в Бон"}
{"url": "https://www.24chasa.bg/novini/article/6553855", "text": "Гръцки митрополит отива на съд след жалба на девет негови сънародници, оплакали се, че той подстрекавал към насилие и злоупотребявал с църковния си сан, съобщава Нюз.ин, цитиран от БТА. Митрополит Амвросий нарекъл хомосексуалистите \"утайки\" на обществото, като призовавал миряните да ги \"заплюят\", \"отритнат\" и \"очернят\". Повод за подстрекаване към насилие срещу хомосексуалистите през 2015 г. станал законопроект, разрешаващ хомосексуалните бракове в Гърция. ", "date": "2017.11.16", "title": "Съдят гръцки митрополит, подстрекавал към насилие срещу хомосексуални"}
{"url": "https://www.24chasa.bg/novini/article/6553864", "text": "Българската страна ще има ангажимента да почиства снега от \"Дунав мост\" през тази зима. Това съобщиха от областната управа в Русе. През миналия зимен сезон почистването на съоръжението се извършваше от румънската страна. Според подписан протокол между двете държави то се осъществява на ротационен принцип. Областният управител на Русе Галин Григоров и неговият заместник Валентин Колев са разговаряли днес с префекта на Гюргево Нина Кришу. Целта на срещата е била да се осигури безпроблемното функциониране на съоръжението през предстоящия зимен сезон, информира БТА.", "date": "2017.11.16", "title": "България ще почиства снега от \"Дунав мост\" през тази зима"}
{"url": "https://www.24chasa.bg/novini/article/6553858", "text": "Огнеборци трябвало да съборят стена, за да може 490-килограмова жена да напусне жилището си и да бъде хоспитализирана, предаде Франс прес. 32-годишната Исабела живее в Росарио, на 340 км северно от Буенос Айрес, предаде БТА. Тя трябвало да бъде евакуирана легнала на легло, което било качено на камион на \"Гражданска защита\". Исабела е обездвижена от години и голяма част от тялото й е загубила всякаква чувствителност. По краката й са се появили тумори. \"Винаги съм била дебела - каза тя. - Напуснах училище заради дискриминацията, на която бях подложена. По-късно възобнових обучението си.\" Исабела тежала 130 кг преди 8 години, когато умрял баща й. След смъртта му тя изпаднала в депресия. \"Искам да се лекувам и да живея\", каза младата жетна, преди да бъде отведена в болница в Росарио.", "date": "2017.11.16", "title": "Пожарникари събарят стена, за да изведат 490-килограмова жена от дома й (Видео)"}
{"url": "https://www.24chasa.bg/novini/article/6553913", "text": "Испанската полиция заяви, че е арестувала мъж, който за кратко взел заложници при опит за обир на банка в Мадрид, предадоха Асошиейтед прес и ТАСС, цитирани от БТА. Органите на реда казаха, че няма пострадали хора. Въоръжен мъж влязъл тази сутрин в клон на банка \"Банкиа\" в мадридското предградие \"Усера\" и поискал пари. В банковия клон по това време имало трима човека. На място пристигнали полицаи, които отцепили района.", "date": "2017.11.16", "title": "Мъж взе заложници при опит за банков обир в Испания"}
{"url": "https://www.24chasa.bg/novini/article/6553891", "text": "Президентът на Сърбия Александър Вучич заяви днес, че ЕС няма да позволи Сърбия да стане пълноправна членка на съюза без юридически обвързващ документ в края на нормализирането на отношенията с Прищина, съобщи Танюг, цитиран от БТА. Трябва да нормализирате ситуацията, както те казват, заяви Вучич и добави, че както и да се тълкува, това се очаква от Белград. Това не е признаване, никой не го казва по този начин. Говорят между редовете, но не по този начин, това мога да ви кажа сега, каза Вучич пред журналисти в Аранджеловац. Сръбският президент изрази задоволство от срещите си вчера в Брюксел, където днес ще пребивава премиерът Ана Бърнабич и добави, че тези срещи са важни, тъй като пред сърбите предстои голям проблем и по думите му те няма да могат \"без драстични промени в отношението, нашето и цялостното отношение към Косово\", да станат член на Европейския съюз.", "date": "2017.11.16", "title": "ЕС иска юридически обвързващ документ с Прищина за пълноправно членство"}
{"url": "https://www.24chasa.bg/novini/article/6553924", "text": "Парламентът прие окончателно новия Закон за концесиите, предаде БТА ДПС напусна пленарната зала, след като мнозинството отхвърли предложението на негови депутати министърът на енергетиката да може да предоставя безвъзмездно за управление и ползване на съответните общини до 35 години скалнооблицовъчни материали от находища, които не са предоставени на концесии за добив и не са подадени молби за концесии за добив. При извършване на подготвителните действия и в комисиите за провеждане на процедура за определяне на концесионер на недвижима културна ценност участва най-малко един представител на Националния институт за недвижимо културно наследство /НИНКН/, а когато обектът на концесията включва и археологически недвижими културни ценности - и на Националния археологически институт при БАН. Това предвижда промяна в Закона за културното наследство, произтичаща от новия закон. С изменение в закона за водите се предвижда концесия за добив на минерална вода да се открива с решение на Министерския съвет по предложение на министъра на околната среда и водите, съответно с решение на общинския съвет по предложение на кмета на общината. НС одобри, когато концесионният договор е за строителство, концесионерът да има право да строи в чужд имот по смисъла на Закона за устройство на територията. Паричните вземания на концесионера, произтичащи от концесионния договор, и тези на подизпълнителите могат да се прехвърлят, залагат и подлежат на принудително изпълнение по Гражданския процесуален кодекс. Когато след сключване на концесионния договор възникне обстоятелство, което концедентът не е могъл да предвиди при възлагане на концесията и налага изменение на договора, той може да се измени, ако това не води до промяна на цялостния характер на концесията, до увеличаване на първоначалната й стойност с повече от 50 на сто и до удължаване срока на концесията с повече от една трета от определения с договора конкретен срок. При предсрочно прекратяване на концесионния договор по причина, за която концедентът отговаря, концесионерът има право на обезщетение в размер на невъзстановените разходи за инвестиции в обекта. Жалбата срещу решение за определяне на концесионер спира процедурата за определяне на концесионер до окончателното решаване на спора. Националният концесионен регистър, поддържан чрез специализирана дирекция към Министерския съвет, съдържа отделни партиди с уникален идентификатор по видове концесии /държавни, общински и съвместни/ за всяка процедура за определяне на концесионер и за всяка възложена концесия, разпределени по концеденти.", "date": "2017.11.16", "title": "Парламентът прие окончателно новия Закон за концесиите, ДПС напусна залата"}
{"url": "https://www.24chasa.bg/novini/article/6553915", "text": "Окончателният брой на загиналите при пожара в многоетажната жилищна сграда \"Гренфел тауър\" в Лондон през юни е 71. Това заяви лондонската полиция след края на продължилите пет месеца издирвателни дейности, предаде Ройтерс, цитирана от БТА. Предишният обявен от полицията брой на жертвите от избухналия посред нощ пожар в 24-етажната сграда в Западен Лондон беше около 80, но сега всички загинали са били намерени и са с установена самоличност. Броят е понижен, защото някои хора били обявявани за изчезнали по няколко пъти, а някои от живеещите в сградата, за които имало опасения, че са загинали, се оказало, че през онази нощ са били другаде. Имало и случаи, при които измамници съобщавали нарочно за загинали хора, за да получат финансови компенсации. Окончателният брой е общо 70 души, възрастни и деца, и едно бебе, което се родило мъртво, малко след като майката избягала от 21-ия етаж, но докато слизала получила тежко отравяне с дим. Майката е оцеляла. В сградата живеели хора от различни етноси, а самата постройка е с жилища за социално настаняване. Трагедията предизвика политически и обществени дебати за социалните неравенства в Лондон, както и дали роля за пожара са изиграли нехайство към жилищата за социално настаняване и самите живеещи в тях. Води се разследване, което може да доведе до повдигане на обвинения на физически и юридически лица. Успоредно с това се извършва проверка, чиято цел е да установи имало ли е пропуски или нередности при проектирането, изграждането и поддръжката на многоетажната сграда. Стюарт Кънди, представител на лондонската полиция и ръководител на издирвателната операция, заяви пред медиите днес, че когато влязъл в \"Гренфел тауър\", помислил, че не е възможно да бъдат намерени и разпознати всички загинали. Полицаи, работили с помощта на криминолози, археолози и специалисти по използване на стоматологични данни за разпознаване на човешки останки, са претърсили всяко жилище на всеки етаж и всички останали площи в сградата. В хода на издирвателната операция са претърсени на ръка тонове отломки. Положени са максимални усилия за установяване на изчезналите и възможните загинали, събиране на данни за изчезналите и последващо обобщаване на събраната информация. Един човек е обявяван 46 пъти за изчезнал. Някои са обявявани за изчезнали с няколко различни имена и затова се проучвали дори и най-малките различия в изписването на имената. Полицията заяви, че след като е свършила всичко това, е стигнала до заключението, че е много малко вероятно в \"Гренфел тауър\" да е останал още някой.", "date": "2017.11.16", "title": "Окончателният брой на загиналите при пожара в \"Гренфел тауър\" е 71"}
{"url": "https://www.24chasa.bg/novini/article/6553935", "text": "Модернизацията на Българската армия не означава само придобиване на нови бойни платформи. Това е задължително, но изключително важно е и повишаването на социалния статус на военнослужещите и цивилните служители за решаване на проблемите с некомплекта и гарантиране на способностите, от които имаме нужда. Това заяви държавният глава Румен Радев при откриването на тържественото събрание във Военна академия „Георги Стойков Раковски“ по повод предстоящия празник на Сухопътни войски – 19 ноември, съобщиха от прессекретариата на Държавния глава.  Президентът посочи, че българското общество очаква да има модерна и боеспособна армия, която да му дава чувството за сигурност и с която да се гордее и благодари на ветераните, командирите и воините за техния професионализъм, мотивираност и висок дух. Въпреки многобройните проблеми и предизвикателства, българските Сухопътни войски отстояват с чест своите задължения и участват активно в множество учения, в операции по поддържане на мира, поддържат съществуващите и изграждат нови бойни способности, участват активно в помощ на населението в бедствия, аварии и катастрофи и в охраната на държавната граница, подчерта Румен Радев. „Знам, че има натрупан песимизъм, но все пак трябва да гледаме с отворени очи на това, което става около нас“, заяви държавният глава. Президентът открои взетото решение от НАТО за повишаване на процента от брутния вътрешен продукт за отбрана на всички държави-членки и ангажимента, поет от България да участва активно в засилващата се европейска отбрана, което неминуемо ще доведе до позитивни и дългоочаквани решения и за българските Сухопътни войски. „Макар и бавно, макар и не с темповете, които очакваме, но твърдо ще има повишаване през годините на бюджета за отбрана“, заяви Румен Радев. Държавният глава посочи също така, че през последните десетилетия, в резултат на недалновидна политика, на недостатъчно финансиране, в Сухопътни войски са се развили и много проблеми - тревожно висок процент на некомплект и тенденция за напускане на Въоръжените сили, нисък социален статус и заплащане, които не съответстват на степента на риска, на отговорността и на трудността на задачите, които се решават. „На всички е ясно, че трупаните с десетилетия проблеми няма да бъдат решени изведнъж с магическа пръчка нито за една година, нито с един бюджет“, подчерта още в изказването си на тържественото събрание президентът Румен Радев.", "date": "2017.11.16", "title": "Радев: Модернизация на армията не е само придобиването на нови бойни платформи"}
{"url": "https://www.24chasa.bg/novini/article/6550527", "text": "Светлин Лалов и Стефан Хаджистойков, които влязоха в клуба на “Отличниците на България”, спечелиха сребърни медали от международна олимпиада по математика във Филипините - едно от най-престижните състезания за младежи до 16 г. Със сребро за България си тръгна и Кьонг Виет До, а Мартин Стефанов грабна бронза. Децата учат в Софийската математическа гимназия. Те взеха шампионската купа в отборното класиране с най-високия постигнат резултат от 370 точки. Сред конкурентите им бяха отбори от Филипини, Тайланд, Китай, Русия, Индонезия, Индия, Малайзия, Тайван и др. Светлин и Стефан са част от 54-мата ученици, които “24 часа” събра тази година в първия випуск “Отличниците на България”. Те бяха наградени на специална церемония. ", "date": "2017.11.16", "title": "Двама от “Отличниците на България” се върнаха и от Филипините с медали"}
{"url": "https://www.24chasa.bg/novini/article/6553943", "text": "Първата пратка с турски домати пристигна днес в Русия, съобщи днес руската санитарна служба Росселхознадзор, цитирана от ТАСС и БТА.  Русия разреши от 1 ноември вноса на домати от Турция. Одобреното количество на доставките е 50 хиляди тона. Засега четири турски доставчици са получили разрешение за достъп до турския пазар. След извършена процедура за фитосанитарен контрол от митницата бе пропусната първата пратка с турски домати. Общото тегло на товара е 19,4 тона. От 1 януари 2016 година на фона на усложняването на политическите отношения бе Русия въвела забрана за внос на различни селскостопански продукти от Турция, след като в края на 2015 година турски изтребители свалиха руски бомбардировач Су-24. Почти всички ограничения вече са отменени.", "date": "2017.11.16", "title": "Първата пратка с турски домати пристигна в Русия"}
{"url": "https://www.24chasa.bg/novini/article/6553954", "text": "В случая със задържаните в Босилеград български лекари става въпрос за донос от местната власт в града. Така министърът на отбраната и лидер на ВМРО Красимир Каракачанов коментира пред   скандала от края на миналата седмица. Той напомни, че от години се извършват прегледи от български лекари в Западните покрайнини. Това обаче не е удобно за местната власт, защото години дълги години системата е била следната - един кмет казва: „Аз ви уреждам лечението в България” и по този начин си печелеше електорат, обясни Каракачанов. След Слободан Милошевич диалогът между българските и сръбските правителства е много по-добър, но има все още нерешени проблеми, коментира още Каракачанов.", "date": "2017.11.16", "title": "Каракачанов за случая „Босилеград”: Става въпрос за донос от местната власт"}
{"url": "https://www.24chasa.bg/novini/article/6553518", "text": "Подалият оставка ливански премиер Саад Харири, който се намира в Саудитска Арабия, прие поканата на френския президент Еманюел Макрон да посети Франция. Това заяви днес пред журналисти в Рияд френският външен министър Жан-Ив Льо Дриан, цитиран от Франс прес и БТА. Той добави, че саудитският престолонаследник принц Мохамед бин Салман е бил информиран за това. Френският външен министър не уточни кога ще се състои посещението. Той отбеляза само, че това трябва да бъде решено от самия Харири. Близък до Харири източник заявил пред Ройтерс, че се очаква политикът за замине за Франция през следващите 48 часа, след което да отиде в Ливан, за да подаде официално оставката си от премиерския пост.", "date": "2017.11.16", "title": "Харири е приел поканата на Макрон да посети Франция"}
{"url": "https://www.24chasa.bg/novini/article/6553530", "text": "Генералният секретар на НАТО Йенс Столтенберг заяви след среща с президента Александър Вучич, че силна и просперираща Сърбия означава повече сигурност и стабилност в региона на Западните Балкани, предава скопският телевизионен канал „Алсат-М“. Норвежкият политик подчерта, че партньорството между НАТО и Сърбия се развива добре и че няма противоречие между военната неутралност на Сърбия и сътрудничеството с Алианса. Столтенберг изрази задоволството си от предложението на Сърбия следващата година да бъде домакин за съвместни военни учения за бърза реакция при природни бедствия. „Приветстваме факта, че можем да се срещнем по подобен начин, защото НАТО и Сърбия са изправени пред общи предизвикателства, а сътрудничеството с Алианса може да бъде от полза за Сърбия и региона. Нашето партньорство прави Сърбия по-сигурна“, като същевременно по този начин и партньорите на НАТО се чувстват по-спокойни, поясни генералният секретар на отбранителния съюз на Запада. Столтенберг уточни, че годишно НАТО и Сърбия провеждат съвместно повече от 100 „партньорски дейности“, а също и че Алиансът работи за реформите на институциите по сигурността в Сърбия, обучава сръбските офицери за мироопазващи мисии. В рамките на годината е имало 24 съвместни военни учения между НАТО и Сърбия, допълни норвежецът. На свой ред в рамките на срещата Вучич призова за оставането на НАТО в Косово. Сръбският президент отбеляза, че Белград стои твърдо зад решението за военна неутралност, но и че ще развива сътрудничеството с НАТО. „Благодарих на Столенберг и държавите членки на НАТО за поддържането на мира и стабилността в Косово, преди всичко от звената на КейФОР. Ролята на НАТО за гарантиране на сигурността на нашия народ, но и на нашите светилища, е от изключителна важност“, подчерта Вучич.", "date": "2017.11.16", "title": "Йенс Столтенберг: Силна Сърбия означава повече стабилност в Западните Балкани"}
{"url": "https://www.24chasa.bg/novini/article/6553525", "text": "Вълна от лошо време, придружена с проливни дъждове и силни ветрове, е обхванала през последните часове и централната част на гръцка Македония, съобщава Нюз.ин. Пожарната е получила над 230 сигнала за изпомпване на вода в района на Александрия, област Иматия, Катерини, Яница и Килкис в централната и западна част на страната, предаде БТА. Призори пожарникари са извадили живи двама души, останали блокирани в автомобила си край селището Литохоро. Лошото време е преидзвикало проблеми по пътищата заради събралите се на тях води. Затворен е старият път между Солун и Едеса в района на областта Пела. Затворени са също и много провинциални пътни артерии в района на Килкис и Пиерия, Егейска Македония, като движението се осъществява през обиколни пътища. В Солун са паднали дървета през нощта заради силния вятър. За щастие няма пострадали, а само материални щети са нанесени на няколко паркирани автомобила. Проблеми на много места има също и по пътната мрежа в областта Епир, Западна Гърция. Машини на Гражданска защита от района работят, за да прочистят пътищата. Властите приканват водачите на моторни превозни средства да се движат с повишено внимание.", "date": "2017.11.16", "title": "Наводнения и в гръцка Македония (Видео + Снимки)"}
{"url": "https://www.24chasa.bg/novini/article/6553573", "text": "\"Напускаме парламента до оставката на Димитър Главчев. Ще участваме само в три заседания в зала - дебатите по оставката му, бюджета и вота на недоверие. Ще си платим глобите за тези отсъствия. През останалото време всички народни представители от \"БСП за България си отиват по районите и започваме срещи и разговори с гражданите.\" Това заяви лидерът на БСП Корнелия Нинова пред журналисти в парламента. \"Внесохме искането за оставка на господин Главчев. Парламентарната група на БСП за България взехме следните решения: Днес ще поискаме среща с всички европейски посланици. Вчерашният ден беше изключително важен за България и председателството на ЕС. Вие не разбрахте, но след сериозни усилия от наша страна вчера Кристиян Вигенин трябваше да внесе проект за общо решение на НС с подиписите на всички ни за приоритетите по председателството. Както знаете ние сме поели ангажимент пред българския парламент, пред народа и европейските посланици на нарочна среща да помагаме на правителството и да търсим национално съгласие по тези теми. Минути преди решението да бъде внесено председателя на Народното събрание изгони лидера на най-голямата опозиционна партия. По този начин ГЕРБ създават политическо напрежение преди председателството\", категорична бе Нинова. Парламентарната група на БСП има общо 80 народни представителя. Внесените подписи за оставката на Главчев са общо 88. На въпрос дали останалите 8 са от ДПС, Нинова отговори така- Повече от 8 са подписите на колегите от ДПС.", "date": "2017.11.16", "title": "БСП: Напускаме парламента до оставката на Главчев"}
{"url": "https://www.24chasa.bg/novini/article/6553571", "text": ", ще бъде наказан с предупреждение за уволнение. Това каза в интервю за „Фокус“ зам.-директорът на  \"Столичен електротранспорт\" инж. Иво Василев във връзка с инцидента от тази сутрин, при който два трамвая се блъснаха. „Инцидентът е доста елементарен. Органите на КАТ на ден посещават над 80 такива случая. Неприятното обаче е, че на практика е между превозни средства на градския транспорт. Трамвай, движещ се по линия № 8 с номер 661, от модернизираните, на спирката на пл. „Възраждане“, не пл. „Македония“, която е от другата страна на билетния център на ЦГМ, се намира зад мотриса 2049, движеща се по линия 10 и е била спряла на спирката. На разрешен сигнал за бул. „Христо Ботев“ трамваят 2049 тръгва, но светофарът сменя сигнала и превозното средство спира. Задният трамвай, поради невнимание на ватмана, неследене на пътната обстановка, късно спира и се удря в задната част на движещия се отпред. При този инцидент, в трамвай 2049 има една жена, която е политнала вследствие на сблъсъка и си е ударила главата в една арматурните тръби-дръжки“, обясни инж. Василев. По думите му жената не е с наранявания, сама е слязла от трамвая, но все пак е ударена и е трябвало да се прегледа. „Затова е постъпила в болнично заведение. Това е единственият пострадал от инцидента“, допълни инж. Василев. Той уточни, че ватманът, причинил катастрофата в на около 44 години и от 3 години е на тази позиция, като няма други нарушения. „Тези трамваи са нови за София и с нов начин на управление. Опитваме се да поставяме малко по-технически грамотни ватмани. Би следвало този да не допуска такива нарушения с оглед на опита му, но човек се учи, докато е жив“, коментира още инж. Иво Василев.", "date": "2017.11.16", "title": "Наказват ватмана, причинил катастрофата между два трамвая в София"}
{"url": "https://www.24chasa.bg/novini/article/6553580", "text": "Южнокорейските власти заявиха, че вчерашното земетресение с магнитуд 5,4, второто най-силно в Южна Корея от десетилетия, е нанесло материални щети, десетки хора са ранени, а около 1500 души са останали без дом, предаде Асошиейтед прес, цитирана от БТА. Няма данни за загинали. Вчера следобед местно време трусът разтърси югоизточния крайбрежен район около пристанищния град Пхохан. Тази сутрин южнокорейското министерство на вътрешните работи заяви, че 1536 души са се евакуирали от домовете си, а 57 са ранени. Според ведомството трусът е разрушил или нанесъл материални щети на над 1000 жилища и десетки други сгради, както и на автомобили. Установени са пукнатини и други щети по военни обекти, мостове, пристанищни и водоснабдителни съоръжения. Това е второто най-силно земетресение в Южна Корея, откакто през 1978 г. там започва да се прави наблюдение. Миналата година имаше земетресение със сила 5,8 в района на град Кьонджу.", "date": "2017.11.16", "title": "Десетки ранени и стотици без дом след земетресението в Южна Корея (Видео)"}
{"url": "https://www.24chasa.bg/novini/article/6553578", "text": "Бразилската полиция вкара зад решетките кон, обвинен в нанасяне на щети върху чуждо имущество - в случая автомобил, съобщава в. \"Дейли мейл\". Арестът се е състоял в Носа-Сеньора-Апаресида след като копитното животно атакувало паркирана кола. Собственичката на возилото настоявала конят да бъде арестуван - така най-бързо щели да й бъдат възстановени щетите. Конят бил изведен на разходка в този злополучен ден от приятел на собственика. Щом разбрал за случилото се, стопанинът на коня Уилям Сантуш веднага се явил в полицейския участък. Но там му отказали среща с любимото му животно, дори не му позволили да го нахрани, предаде БТА. Сантуш се възмутил, че конят му бил арестуван като обикновен престъпник. Той бил обездвижен в килията и бил лишен от храна и вода. Животното прекарало зад решетките едно денонощие и било освободено едва след като стопанинът му заплатил нанесените щети на автомобила. Вестта за задържането на коня дошла до началника на полицаите Джонатан Евангелиста. \"Естествено, че не е нормално да бъде арестуван кон! Започнали сме разследване по случая\", заявил полицейският ръководител.", "date": "2017.11.16", "title": "Полицаи арестуваха кон, потрошил чужда кола в Бразилия"}
{"url": "https://www.24chasa.bg/novini/article/6553610", "text": "В телеграма до министър-председателя на Гърция Алексис Ципрас премиерът Бойко Борисов изрази съболезнования от името на правителството и лично от свое име по повод трагедията, сполетяла страната в следствие на наводненията през последните дни, съобщиха от пресслужбата на Министерски съвет. „С тревога и болка приехме вестта за бедствието, връхлетяло приятелския гръцки народ и довело до човешки жертви и тежки материални щети. Изразяваме най-дълбоко съчувствие към близките на загиналите и към всички, пострадали от наводненията. Уверявам Ви, че може да разчитате на готовността на българското правителство за оказване на неотложна помощ в случай на необходимост“, посочва в телеграмата си Борисов.", "date": "2017.11.16", "title": "Премиерът Борисов изрази съболезнования\nна Ципрас по повод трагедията в Гърция"}
{"url": "https://www.24chasa.bg/novini/article/6553641", "text": "Бури пометоха цели райони в южната ни съседка, причиниха огромни наводнения и свлачища. Броят на загиналите достигна 15. 18 души са в болница, 8 са обявени за изчезнали, предава  Напълно унищожени са над 500 къщи и магазини. Сериозно пострадала е инфраструктурата. Гърция е в тридневен национален траур. Все още има хора в неизвестност. Най-тежко пострадаха градовете Мандра, Неа Перамос и Мегара, западно от столицата Атина. Огромни потоци от кал унищожиха улици, домове и магазини, а десетки автомобили бяха отнесени от придошлите води. И докато тепърва започва оценката на щетите, властите в Атина предприеха извънредни мерки заради продължаващите проливни дъждове. ", "date": "2017.11.16", "title": "Вижте щетите от наводненията в Гърция, заснети от дрон (Видео)"}
{"url": "https://www.24chasa.bg/novini/article/6553647", "text": "Десетки онлайн потребители бяха измамени и останаха с празни ръце, след като не получиха поръчаните от тях стоки в интернет, въпреки че са платили за тях, съобщава  . За първите 10 месеца на годината са проверени над 2000 електронни магазина. При всяка десета проверка са открити нарушения. А над 20 нелоялни търговски практики са забранени. Най-често търговците не зачитат правото ни да върнем стока до 14 дни. Има и случаи, при които стоки в промоция липсват и така сме принудени да дадем парите си за друга стока, чиято продажба не сме планирали. При намаления някои от стоките не могат да бъдат доставени на обявените по-ниски цени. Каква е схемата, довела до десетки жалби на потребители в мрежата – гледайте във видеото.", "date": "2017.11.16", "title": "Нова измама в интернет - плащаш за стока, а не я получаваш"}
{"url": "https://www.24chasa.bg/novini/article/6553611", "text": "Британският изследовател, който беше изчезнал мистериозно в Папуа Нова Гвинея, е намерен жив и се чувства добре, информира \"Дейли Мейл\". 57-годишният Бенедикт Алън бе в неизвестност от октомври месец, след като тръгна да изучава отдалечено племе на \"ловци на глави\" в Папуа Нова Гвинея. Той бил закаран с хеликоптер до земите на племето Хаифо, които не са били в контакт с чужденци от 30 години насам. Този етнос населява джунглите на северозападната част на острова. 57-годишният изследовател бил спуснат с хеликоптер край Бисория и трябвало да изкачи планините, за да достигне до папуаските \"ловци на глави\". Алън неведнъж е предприемал експедиции в Папуа Нова Гвинея. Той е известен и с това, че прекоси Монголия на камила и че се спусна по Амазонка пеша и с кану. Бенедикт е баща на три деца.", "date": "2017.11.16", "title": "Намериха жив британския изследовател, изчезнал мистериозно в Папуа Нова Гвинея"}
{"url": "https://www.24chasa.bg/novini/article/6553669", "text": "Стоим твърдо зад Димитър Главчев - ще продължим да работим и не ни притеснява отсъствието на БСП. Това каза заместник-председателят на Народното събрание Цвета Караянчева пред журналисти в Народното събрание, предаде репортер на „Фокус“. Караянчева поясни, че е е добре БСП да отидат по градовете да разговарят с избиратели и ги призова да обяснят изказването на проф. Иво Христов, че 80 % от българите са дебили. „Ние ще продължим да работим и не ни притеснява това, което се случи днес. Ние ще имаме кворум. Стоим твърдо зад Димитър Главчев“, каза Караянчева. Тя допълни, че вчера на Председателски съвет, е решено да се съкрати наказанието на Антон Кутев за отстраняване от зала. Караянчева припомни, че вчера е поканила ПГ на „БСП за България“ да присъстват на дебатите по промените в Закона за концесиите.", "date": "2017.11.16", "title": "Караянчева: Стоим твърдо зад Главчев, не ни притеснява отсъствието на БСП"}
{"url": "https://www.24chasa.bg/novini/article/6553685", "text": "Самоубийствен атентатор е задействал взривно устройство пред сватбена зала в афганистанската столица Кабул, в резултат на което са загинали най-малко седем души, предава AFP. Атентаторът се e опитал да влезе в сградата, но е бил спрян за проверка, след което е детонирал експлозива, предаде \"Фокус\" „Сред жертвите са полицейски служители“, заяви говорителят на правоохранителните органи в афганистанската столица. Към момента не се привеждат други подробности за атаката.", "date": "2017.11.16", "title": "Атентат пред сватбена зала в Кабул, има множество жертви"}
{"url": "https://www.24chasa.bg/novini/article/6553680", "text": "Президентът на Зимбабве Робърт Мугабе настоява, че е единственият законен лидер и отказва да подаде оставка, съобщи източник от разузнаването, цитиран от Ройтерс С Мугабе в момента се водят преговори чрез посредничеството на католически свещеник да се откаже от поста си, за да бъде дадена възможност на 93-годишния някогашен участник в борбата за независимост да се оттегли с достойнство след военния преврат, предава БТА. Свещеникът Фиделис Мукорони се опитва да посредничи между Мугабе и генералите, които завзеха властта в сряда. Според високопоставен политически източник целта на преговорите е да се осигури гладък преход без проливане на кръв след оттеглянето на Мугабе, който управлява от независимостта на Зимбабве през 1980 г. Мугабе все още е смятан от мнозина африканци за герой от освобождението, но на Запад го смятат за деспот, чието катастрофално управление на икономиката и готовност да използва сила, за да задържи властта, са съсипали една от най-обещаващите африкански страни, припомня Ройтерс. Доклади на разузнаването показват, че вицепрезидентът Емерсън Мнангагва, уволнен миналия месец, повече от година подготвя планове с помощта на военните и опозицията за управлението в Зимбабве след Мугабе. Спекулациите, че тези планове може би вече са в ход, бяха подхранени от завръщането вчера на опозиционния лидер Морган Тсвангираи, който се лекуваше от рак във Великобритания и Южна Африка. Вчера стана известно, че военните са поставили под стража президента и семейството му, както и министъра на финансите Игнейшъс Чомбо, блокирали са пътищата към правителствените сгради, парламента и съда в Хараре и са завзели сградата на радио-телевизионната корпорация. Военните обаче твърдят, че не извършват държавен преврат и че действията им са насочени към \"престъпници\" в обкръжението на президента. Въпреки сериозната политическа драма обстановката в Хараре остава спокойна. Хората вършат всекидневната си работа, макар и под наблюдението на военни, които патрулират по улиците с бронирани автомобили. Повече от 100 граждански организации отправиха днес призив към Мугабе да се откаже мирно от властта, а военните да възстановят конституционния ред възможно най-скоро. Профсъюзите посъветваха членовете си да си вършат работата както обикновено, съобщи Асошиейтед прес.", "date": "2017.11.16", "title": "Президентът на Зимбабве отказва да напусне поста си под натиска на военните"}
{"url": "https://www.24chasa.bg/novini/article/6553692", "text": "На година и два месеца затвор е осъден мъж, извършил опит да пренесе през границата хероин. Състав на Благоевградския окръжен съд е одобрил споразумение, сключено между Окръжна прокуратура - Благоевград и защитата на подсъдимия Г.К., обвинен за опит за контрабанда на хероин, съобщиха от съда. Той се е признал за виновен, че на 27 юни 2017 г., на ГКПП Кулата, в съучастие с Н.Б., направил опит да пренесе без надлежно разрешително през границата високорисково наркотично вещество - хероин, с нето тегло 199.85 грама. Контрабандната стока била превозвана с лек автомобил. Стойността на откритата у подсъдимия дрога възлиза на 7 994 лв. Г.К. ще изтърпи наказание \"лишаване от свобода\" за срок от една година и два месеца. Определението на съда има характер на влязла в сила присъда, информират от пресцентъра на Апелативна прокуратура-София.", "date": "2017.11.16", "title": "Осъдиха мъж на година и 2 месеца затвор, опитал се да внесе хероин през границата"}
{"url": "https://www.24chasa.bg/novini/article/6553655", "text": "45-годишен варненец, с изключително богато криминално и съдебно досие, е обявен за международно издирване във връзка с поредното дело срещу него. Варненската окръжна прокуратура го обвини в укриване на данъци в особено големи размери. Александър Тодоров ще отговаря пред съда за това, че в качеството си на търговски пълномощник на \"Смарт петролиум\" ЕООД \"избегнал установяването и плащането на данъчни задължения в размер на 186 674 лева, като използвал документи с невярно съдържание пред органите по приходите и потвърждавал неистина в подадените пред ТД на НАП във Варна справки-декларации\". По този начин приспадал неследващи се данъчни кредити. Историята на Александър е достойна за роман. Осъждан е 15 пъти за кражби и притежание и разпространение на наркотици. С последната присъда, влязла в сила през февруари 2015 г. също за данъчно престъпление в особено големи размери, извършено от него в качеството му на практически собственик на дружество \"КЕС\" ООД, получил 5 години затвор. Тогава бюджетът на страната бил ощетен от действията му със 186 662 лева. Преди да бъде привлечен към наказателна отговорност по новото обвинение, Александър успял да избяга. Напуснал адресите, на които живеел в България. Обявен е за международно издирване. Ако не бъде открит, за да се яви пред съда, делото срещу него ще се гледа при условията на задочното производство. Предвиденото в Наказателния кодекс наказание за данъчно престъпление в особено големи размери е лишаване от свобода от 3 до 8 години и конфискация на част или на цялото имущество на виновния.", "date": "2017.11.16", "title": "Издирват рецидивист за укриване на данъци\nвъв Варна"}
{"url": "https://www.24chasa.bg/novini/article/6553696", "text": "Генна мутация у амишите в САЩ обяснява по-голямото им дълголетие, сочат резултатите от изследване, цитирани от Франс прес, съобщава БТА. Това открива перспективи за разработване на терапии срещу дегенеративни заболявания, свързани с напредналата възраст. \"Става въпрос за първата генна мутация у човека, за която се оказва, че е с многобройни последствия върху биологичните промени в резултат на стареенето\", заяви Дъглас Вон от медицинския институт Файнбърг към Северозападния университет в Чикаго. Изследването обхванало 177 амиши на възраст между 18 и над 85 години в щата Индиана. Резултатите показали, че 43-ма мъже и жени, които са носители на мутация на гена Serpine 1 (серпин 1), отговарящ за чувствително намаляване на производството на протеина PAI-1, са в по-добро здраве и средната продължителност на живота им е с 10 години по-голяма в сравнение с тази на други членове на общността, които не са носители на генната вариация. Метаболитният профил на 43-мата също показвал по-добро здраве. Освен това те рядко били засегнати от сърдечносъдови болести и малка част от тях страдали от диабет. Международният екип от учени констатирал също, че теломерите на имунните клетки у 43-мата са средно с 10 на сто по-дълги. \"С това изследване потвърдихме резултатите от предишни проучвания, които показват, че дължината на теломерите е свързана с хронологичната възраст и е до голяма степен наследствена\", отбелязаха учените. Резултатите от изследването са публикувани в Science Advances.", "date": "2017.11.16", "title": "Генна мутация удължава живота на амишите с 10 години"}
{"url": "https://www.24chasa.bg/novini/article/6553716", "text": "\"Ще подкрепим председателя на парламента\". Това заяви депутатът от \"Обединени патриоти\" и зам.-председател на парламента Явор Нотев пред журналисти в кулоарите на парламента. \"Нямаме никакво основание да снемем доверието от председателя на парламента\", каза Нотев. \"Превръщането на този случай в повод за криза за работата на парламента е преиграване, прекомерно отдаване на значение на конкретната ситуация. Не намираме за основателно подобно поведение на цялата парламентарна група на БСП\", допълни Нотев. Според него не бива работата на парламента да се поставя под въпрос. \"Не е комфортно да се работи в такава обстановка. Обидно е за парламента подобно решение, което го прави заложник на интереси, които прескочиха границата на елементарната и обичайна парламентарна ситуация\", заключи той.", "date": "2017.11.16", "title": "Явор Нотев: Патриотите ще подкрепим шефа на парламента"}
{"url": "https://www.24chasa.bg/novini/article/6553701", "text": "Да се намали административната тежест в процедурата при кандидатстване за международно осиновяване. Това предлага Министерството на правосъдието с промени в съответната наредба. Посредниците ще предоставят информация за детето и след двугодишния срок за наблюдение след осиновяването, съобщават още от МП. Измененията предвиждат да отпадне изискването за кандидат осиновители за деца от чужбина да предоставят удостоверение за сключен граждански брак, както и отпадането на задължението за юридически лица с нестопанска цел да представят копие от учредителни актове или устави и удостоверения, че са регистрирани като администратори на лични данни за издаване на разрешение за посредничество при международно осиновяване. Данните за брака ще се основават на изготвения социален доклад от дирекция \"Социално подпомагане\" по постоянния адрес на осиновяващите, а необходимата информация за организациите кандидати за посредници ще се набавя по служебен път от регистъра на администраторите за лични данни. Във връзка с определяне на най-подходящия осиновител за децата с местопребиваване в България се променя съдържанието на декларацията за потвърждение на проекта за осиновяване, която кандидатите за длъжни да подават всяка година. Предвижда се тя да съдържа кратка информация за икономическото, социалното и здравословното състояние на осиновяващия и на членовете на неговото семейство, както и характеристики на детето, което той желае да осинови, в съответствие с разрешението за осиновяване. С цел по-ефективна защита правата и интересите на осиновените деца изрично се предвижда още задължение за акредитираната организация да предоставя всяка получена информация относно затруднена адаптация и предприети действия за закрила на осиновено дете и след изтичане на двугодишния период за наблюдение след осиновяването. /", "date": "2017.11.16", "title": "Да се намали административната тежест при кандидатстване за международно осиновяване"}
{"url": "https://www.24chasa.bg/novini/article/6553719", "text": "В България ракът на белия дроб е най-честото злокачествено заболяване при мъжете и петото по честота при жените. През 2016 г. с това заболяване са диагностицирани над 4000 българи, съобщи в пресклуба на БТА д-р Марчела Колева - специалист по медицинска онкология в УМБАЛ \"Царица Йоанна - ИСУЛ\", по повод на месеца за борба с рака на белия дроб и за днешния Международен ден без тютюнев дим. Ракът на белия дроб, не само у нас, но и в световен мащаб, най-често се среща в най-активната възраст на хората - между 45-55 и 60 години, обясни д-р Колева. Тя коментира, че \"ракът на белия дроб за нашата страна бавно, прогресивно напредва като честота, но благодарение на новите възможности за лечение пациентите живеят много по-дълго и по-качествено\". В световен мащаб ракът на белия дроб засяга над 1,8 милиона души и е водеща причина за смърт от онкологични заболявания. Всяка година ракът на белия дроб води до повече от 1,6 милиона смъртни случаи в света - повече от рака на гърдата, на дебелото черво и на простатата взети заедно, съобщиха лекарите, присъстващи на пресконференцията. Според тях основните рискови фактори за развитие на рака на белия дроб са активното или пасивното тютюнопушене, замърсяването на въздуха, някои химикали и видове радиация, фамилната обремененост към заболяването. Около 25 процента от случаите на белодробен рак се появяват обаче и при хора, които са били непушачи през целия си живот. Един от основните проблеми, свързан с рака на белия дроб, е недостатъчната профилактика и късното диагностициране, което е заради липсата на симптоми и оплаквания в ранните стадии на заболяването, обясни проф. Данаил Петров - началник на Клиниката по гръдна хирургия в МБАЛББ \"Света София\". По думите му, за съжаление, над 70 процента от пациентите се диагностицират в трети и четвърти стадий на заболяването. Проф. Петров препоръча на пациентите да не се съгласяват веднага да им бъде направена операция, без да са направени необходимите изследвания за точното диагностициране на стадия на заболяването.", "date": "2017.11.16", "title": "В България ракът на белия дроб се появява най-често при мъжете"}
{"url": "https://www.24chasa.bg/novini/article/6553691", "text": "След 7 години във Висшия съдебен съвет (ВСС) в ролята му на председател на Върховния административен съд (ВАС) за Георги Колев днешното заседание бе последно. На 22 ноември т.г. той ще сдаде поста на наследника си Георги Чолаков на церемония във ВАС на бул. Александър Стамболийски 18. ВСС изпрати Колев с почести. Благодарствени думи от името на съдебните кадровици каза представляващият Боян Магдалинчев, който до скоро бе негов заместник във ВАС. Колев работи с 3 състава на ВСС. Последните два избраха Чолаков за шефското място. \"Благодаря ви! Сякаш много бързо минаха тези 7 г.\", каза Колев. Той изрази увереност, че членовете на ВСС ще постигнат резултати там, където предишните състави не са успели.  Магистратът оглави ВАС през 2010 г. с 19 гласа \"за\" и без нито един против. Преди това бе за 1 г. шеф на най-големия окръжен съд у нас Софийския градски. След 22 ноември поне засега Колев ще остане в системата като редови съдия във ВАС.", "date": "2017.11.16", "title": "Георги Колев за последно във ВСС, засега остава в системата"}
{"url": "https://www.24chasa.bg/novini/article/6553763", "text": "Премиерът Бойко Борисов инспектира ремонта на източната дъга на Софийския околовръстен път. „Историята се повтаря, защото само преди две години, когато г-жа Нинова и БСП бяха мандатоносител, ГЕРБ излезе от парламента. Тогава дойде Мартин Шулц и ми каза: „Бойко, няма нищо по- лошо от политиката на празния стол. Ние като социалисти считаме, че е редно да се върнеш в парламента, защото сте прогнозируема, европейска партия, член на ЕНП и това не е правилно“. Това беше един петък и в сряда върнах партията в парламента. Това, което те правят, ние го правехме преди две години. Разбира се, не е приятно, защото се използват всякакви похвати да се създава напрежение“, коментира Борисов и добави, че се леят обиди и най-грозни изказвания. „И затова и не отидох. Защото трябваше пак да повтарям, че проф. Христов казал каквото казал, за да не го повтаря. Те да напомнят друго и това не е продуктивно. Показваме какво правим, има толкова напредък в България, който всички отчитат и в охраната на външните граници, и във всяко едно отношение. Мнението ми е, че въпреки провокациите, председателят на парламента Димитър Главчев не трябваше да си изпуска нервите и той. Аз затова избягвам да ходя, защото човек трябва да има здрави нерви, за да издържи на такива обиди. \"Преди да излезе докладът, това било шамар. Какъв шамар, от май насам нещата вървят. Вижте им изказа, терминологията. Ясно е, че не искат силно председателство, ясни са намеренията им\", заяви Борисов по адрес на БСП и коментарите им за доклада на ЕК. \"Докладът на ЕК е обективен. На разговора с вицепремиера Тимерманс преди няколко дни в Брюксел той отчете и това го каза и публично, че от май месец насам има напредък. Ще си поемем всичко, което имаме като ангажимент. Няколко задачи имаме в парламента, които също до края на годината ще станат. Не се шуми много, но пак изпреварваме Румъния - така, както беше през 2012 г. и аз съм убеден, че 2018 г. в края ще сме извършили всичко, което ЕК твърди\", заяви премиерът. \"Оптимист съм. Разбира се ние си знаем, че не сме идеални. Ние си знаем, че имаме да доправим още неща, но институциите са мисля достатъчно убедени и в Брюксел са сигурни, че ще ги направим. Затова виждате в техническите параметри има ясно казано какво трябва да се довърши, но няма нови препоръки. Мисля, че политическата оценка е достатъчно добра, за да сме оптимисти и да ни амбицира да работим по-добре\", каза още Бойко Борисов. Министър председателят коментира думите на президента Румен Радев, който заяви, че ще има успехи в правосъдната система, когато политиците започнат да се отчитат пред гражданите, а не пред Брюксел. Бойко Борисов заяви, че еднакво важно е отчитането и пред хората, и пред ЕК. \"Какво става - БСП и ДПС. Ясно е какво ще стане, ако мине вотът. Пак ще са заедно\", заяви още Борисов. БСП и ДПС бойкотират работата на Народното събрание и искат вот на недоверие на кабинета \"Борисов 3\", както и на председателя Димитър Главчев. \"Похарчихме 50 милиона държавна пара за изборите. И сега... ДПС и БСП. Това беше съвсем скоро и помним какво се случи и колко назад ни върнаха. Ние предлагаме мир. Съобразяваме се с това, което искат. Или да променим политиката? Да правим избори на 6 месеца\", допълин той. \"Повдигайте обвинения, нека всеки носи отговорност. Сегашните сделки, които са в давност и всеки сигнал внесен от БСП се проверява. Не ви отива да ни давате оценка, има кой да ни я даде. Винаги сме били демократични и сме били упреквани, че при неодобрение от обществото даваме оставка и отиваме на избори. Хората ни избират. Аз уважавам избирателите и на БСП, и на ДПС, и на всички останали. БСП трябва да се върнат в парламента\", отсече Бойко Борисов. \"Отпуснахме коледни надбавки за пенсионерите и темата утихна\", заяви  министър-председателят. „Предложихме давността да отпадне и това не е в приватизационните сделки, защото не е насочено нито срещу фирмите, нито срещу хората, а срещу длъжностните лица, срещу които прокуратурата не може да продължи да работи, защото е изтекла давността по дадената приватизационна сделка. Не виждам никаква насоченост срещу никого в тази посока. Някой се припозна, че това едва ли не е срещу него и почна да подхвърля „ама Цветелина Бориславова“. Проверявайте всички. Неслучайно вчера приехме на г-н Вигенин предложенията. Аз не съм монах, през живота ми съм имал жени. Само вие предполагам сте с по един, докато аз не съм светец в това отношение. Трябва ли всяка жена, която е минала през моя живот, след това да я веят като байрак и да обясняват, че трябва да я проверяват“, попита Борисов и призова да проверяват колкото искат. „Това е било преди 6-7-8-9 години и аз даже се притеснявам за някои свои съученички, защото се знае, че тогава сме били близки. Не ги знам и къде са сега, но почвам да се притеснявам. Ако почнем да вървим кой с кого е бил и да му проверяваме живота в момента, звучи…“, допълни той и уточни, че това не работи добре. „Искаме просто там, където следприватизиационният контрол е спрял или не е извършен, ако има някъде сделки, където е трябвало да се изплащат пари и не са изплатени, поради една или друга проява на длъжностно лице, ами да му се повдигне обвинение и да си носи отговорност. Къде е лошото и срещу кого е насочено? Сегашните сделки, които са си в давност, всеки сигнал, който е изпратил БСП в прокуратурата, се разглежда и проверява. Не мога да разбера защо е тази истерия или кой знае какво сме предложили. Напротив, всеки, който се е облажил, да си понесе отговорност. Като гледам „експертите“, които се показаха от Софиянски нататък, всички питат защо го правим. Защото някак си не ви отива да ни давате оценка на нас. Имаме кой да ни дава“, коментира още Бойко Борисов. Относно закона на ДПС за вторичното разграбване на КТБ, Борисов заяви, че ще го подкрепи, ако по този начин истината ще излезе наяве. \"Ако не го подкрепим, ще излезе, че ние когато сме били опозиция, имаме нещо общо с този грабеж. Както каза г-н Софиянски вчера през 96 г. 8 банки са паднали като КТБ, няма ли да си говорим за това?\", допълни той. Премиерът каза, че не е гледал филма на Елена Йончева за стената на границата, но е възложил на гранична полиция да направи всички операции, с всички каналджии и задържани мигранти и ако има виновни, да се дадат на прокурор. ", "date": "2017.11.16", "title": "Бойко Борисов: Главчев не биваше да си изпуска нервите (Видео)"}
{"url": "https://www.24chasa.bg/novini/article/6553768", "text": "\"Трябва да има оставка на Иво Христов, защото Димитър Главчев не е нарекъл 80 % от гражданите дебили\". Това заяви лидерът на \"Воля\" Веселин Марешки в кулоарите на парламента пред журналисти. \"Оставката на Главчев не е наша тема в момента. Когато искахме оставките и искахме да има вот на недоверие, всички ни казваха, че сме глупаци и нищо не зависи от нас. Не сме взели решение\", заяви Марешки. \"Дошли сме да работим, а виждаме, че никой не е дошъл да работи, а се занимават с глупости като в детската градина\", допълни той.", "date": "2017.11.16", "title": "Марешки: Трябва да има оставка на Иво Христов"}
{"url": "https://www.24chasa.bg/novini/article/6553764", "text": "Апелативният съд в Антверпен е потвърдил присъда срещу Скайп заради отказан достъп до съдържанието на лични съобщения между двама потребители на комуникационното приложение, съобщава БТА. Скайп ще трябва да плати глоба от 30 000 евро. През 2012 г. белгийските власти са поискали от собствениците на приложението данни, свързани с разследването на арменската мафия. От Скайп предоставили само данни за имейлите и ай-пи адресите на двамата разследвани арменци. Според белгийския съд всеки доставчик на телекомуникационна услуга в страната следва да се съобразява с местното законодателство, според което е длъжен да бъде в състояние да сътрудничи изцяло с правосъдието. Съдът отбелязва, че пренастройка на софтуера би била достатъчна за съхраняване на данните от лични съобщения и видео- и гласови разговори. Скайп отговаря, че няма достъп до канала за комуникация между потребителите и че основната му дейност е поддръжката на софтуера. Дружеството, регистрирано в Люксембург, заема позиция, че европейското право би следвало да взима връх над националното в подобни случаи, засягащи поверителността на личните данни. Миналата година ФБР подаде съдебен иск срещу Епъл, след като производителят на айФон отказа да отключи телефона на терорист. Малко по-късно ФБР оттегли иска си с обяснението, че външен експерт е успял да отключи телефона на единия от двамата нападатели в атентата в Сан Бернардино от декември 2015 г., когато 14 загинаха, а 22 бяха ранени.", "date": "2017.11.16", "title": "Белгия осъди скайп заради отказан достъп до съдържанието на съобщения"}
{"url": "https://www.24chasa.bg/novini/article/6553775", "text": "Отстраненият от длъжността председател на Женералитата в Барселона Карлес Пучдемон ще води предизборната си кампания за парламентарния вот в Каталуня през декември от Брюксел, предава радио Voice of America, цитирано от Фокус. Пред белгийските медии Пучдемон разкри, че вече работи върху списъка с кандидатите, които ще се явят на изборите от 21 декември за регионален парламент на Каталуня. Партията на Пучдемон и Каталунската републиканска левица на бившия вицепремиер Ориол Жункерас не успяха да се споразумеят за обща кандидатска листа за изборите. Така Демократическата партия на Каталуня ще представи своята листа под името „Заедно за Каталуня”. В нея ще влязат също някои независими лица, които нямат опит в политиката. Пучдемон пристигна в Брюксел, след като централното правителство в Мадрид разпусна парламента в Барселона, суспендира автономните правомощия на Каталуня и насрочи избори парламентарни избори. Той трябва да се яви пред белгийския съд на 17 ноември, когато ще бъде взето решение за това дали ще бъде екстрадиран в Испания или ще му бъде позволено да остане в Белгия.", "date": "2017.11.16", "title": "Пучдемон ще води кампанията си за изборите от Брюксел"}
{"url": "https://www.24chasa.bg/novini/article/6553799", "text": "Турският президент Реджеп Тайип Ердоган ще посети отново Русия на 22 ноември, съобщи турската телевизия НТВ, цитирана от БТА. Според информация на телевизията в Сочи ще се състои тристранна среща с участието на високопоставени представители на Русия, Иран и Турция. Основна тема на дискусиите на срещата ще бъде ситуацията в Сирия. Ердоган бе на посещение в Сочи на 13 ноември, припомня НТВ. Ако планираното посещение на Ердоган в Русия на 22 ноември се състои, той ще се срещне с руския президент Владимир Путин за шести път за една година, отбелязва телевизията.", "date": "2017.11.16", "title": "Ердоган пак отива в Русия на 22 ноември"}
{"url": "https://www.24chasa.bg/novini/article/6553785", "text": "Истанбулската полиция откри незаконно казино в Белградската гора край Истанбул, предаде ТАСС, като се позовава на информация на телевизия Хабертюрк. Казиното, представляващо палатка с дължина 15 метра, се е намирало на седем километра от най-близкото населено място. До казиното не е имало път и собствениците и клиентите е трябвало да пътуват до там с трактор, предава БТА. Полицията е следила в продължение на няколко седмици организаторите на незаконните хазартни игри. При акцията на силите на реда в казиното са се намирали организаторите и около 20 клиенти. Собствениците ще бъдат съдени по обвинение в организиране на хазартни игри, а на клиентите ще бъдат наложени солидни глоби. Казината и организирането на хазартни игри са забранени в Турция от 1998 г., отбелязва ТАСС.", "date": "2017.11.16", "title": "Откриха незаконно казино в палатка в гора край Истанбул"}
{"url": "https://www.24chasa.bg/novini/article/6553757", "text": "Като ръководител на институцията Инспекторат към ВСС (ИВСС) намирам доклада на Европейската комисия по механизма за сътрудничество и проверка от 15 ноември 2017 г. за изключително коректен и обективно отразяващ напредъка на България по препоръките, отправени в доклада от януари 2017 г., се казва позицията на главния съдебен инспектор Теодора Точкова. \"Оценявам положително желанието на Европейската комисия да прекрати действието на Механизма за сътрудничество и проверка след извършване на последваща оценка на постигнатия напредък в края на 2018 г.\", казва тя. И добавя: \"Споделям констатациите на Европейската комисия, че на Инспектората към ВСС след промените в Конституцията от 2015 г. се предоставиха „по-силни правомощия в ключови области, като например проверките за почтеност, включително тези, отнасящи се до конфликт на интереси и лично имущество на магистратите, както и по-централна роля в подготовката на дисциплинарни производства”. Съгласна съм и с констатацията, че доколкото тези правомощия повдигат чувствителни въпроси, трябва да се упражняват внимателно. Именно и поради тази причина е важно същите да се осъществяват от вътрешен на съдебната система орган.\" Безспорно правомощията на Инспектората към ВСС, свързани с проверките за интегритет на съдии, прокурори и следователи, са от съществено значение за атестирането, кариерното израстване и дисциплинарната отговорност на магистратите. Инспекторатът към ВСС съзнава важността на своите правомощия. Неслучайно Венецианската комисия в раздел Б, т. 77 и 78 от Становище №816 от 2015 г. определя предоставянето на нови правомощия на независимия Инспекторат като „приветствана стъпка към по-независима, прозрачна и отговорна правосъдна система”. Нещо повече – предоставянето на новите правомощия на независимия Инспекторат е оценено като създаване на „реален механизъм за предотвратяване на конфликт на интереси и недопустимо влияние в съдебната власт”, пише в позицията на главния съдебен инспектор. Отчитайки отредената му „по-централна роля по всички дисциплинарни въпроси”, респективно значението на институцията „за защита независимостта на съдебната власт”, Инспекторатът към ВСС отправи през август 2017 г. искане до Службата за подкрепа на структурните реформи за осигуряване на външна експертна помощ от инспекторати на съдебната власт от страни-членки на ЕС. Целта на експертната помощ е проучване и оценка ефективността на правомощията на инспекторатите в страни, членки на ЕС, с цел привнасяне на добри практики в дейността на Инспектората към ВСС. Искането предстои да бъде разгледано, се казва в становището на ИВСС. Точкова завършва така: \"В контекста на казаното Инспекторатът към ВСС изразява готовността си да предприеме всички необходими мерки с цел изпълнението в пълнота на относимите към него препоръки.\"", "date": "2017.11.16", "title": "Теодора Точкова: Докладът на ЕК е обективен"}
{"url": "https://www.24chasa.bg/novini/article/6554000", "text": "72-годишен мъж е застрелян в село Смолница. Това съобщиха от пресцентъра на МВР. Инцидентът е станал към 19.45 часа на 13 ноември. В полицията било съобщено за прострелян мъж в частен имот в добричкото село Смолница. По първоначални данни след възникнал спор между двама мъже, прераснал в саморазправа. 64-годишен е стрелял по свой 72-годишен съселянин, който е починал на място. При извършените процесуално-следствени действия, в дома на извършителя са установени и иззети 34 патрона, калибър 22. С прокурорска мярка задържането му е удължено на 72 часа. Предстои внасянето на искане за задържането му под стража.", "date": "2017.11.16", "title": "Застреляха възрастен мъж в Добричко при саморазправа"}
{"url": "https://www.24chasa.bg/novini/article/6553995", "text": "САЩ не са получили от ООН мандат за разполагане на свои въоръжени сили в Сирия. Това заяви днес говорителката на руското външно министерство Мария Захарова, предаде ТАСС, цитирана от БТА. \"Чухме с учудване изявлението на министъра на отбраната на САЩ Джеймс Матис в разговор с представители на американския печат на 13 ноември, че въоръжени сили на САЩ се намират в Сирия \"с разрешение от ООН\", посочи тя. Съветът за сигурност на ООН според устава на организацията единствен може да взема решения за използване на военна сила в международната общност. Той обаче не е упълномощавал САЩ да действат с военна сила в Сирия. \"При това американските подразделения се намират там въпреки (позицията на) законното правителство на тази страна и фактически действат като окупатори\", подчерта представителката на Москва. По думите й се създава усещане, че САЩ смятат \"да задържат част от сирийската територия, докато го желаят те самите\", и \"със сила да настояват за искания от тях резултат от уреждането\". \"Много ни тревожат американските опити за настаняване в чужда къща и те явно не носят в тази чужда къща мир и покой. Разчитаме САЩ все пак да разработят честна и законна позиция по въпроса за присъствието си в Сирия\", добави Захарова. В понеделник министърът на отбраната на САЩ Джеймс Матис заяви, че ООН е разрешила военнослужещи от САЩ да влязат на сирийска територия. Той отбеляза, че военните няма да си тръгнат, докато не напредне Женевският процес - организираните под егидата на ООН мирни преговори в Женева.", "date": "2017.11.16", "title": "Захарова: ООН не е дала на САЩ мандат да разположат войски в Сирия"}
{"url": "https://www.24chasa.bg/novini/article/6553930", "text": "При рутинна проверка в град Дънидин, Нова Зеландия, полицаи са отбили автомобилист от пътя, след като мъжът е бил забелязан да свири на гайда зад волана, предаде ДПА, цитиран от БТА.  \"Ръцете на водача определено не бяха върху волана, където им е мястото по време на шофиране. Пръстите му развиваха бясна скорост върху инструмента\", разказва сержант Брайс Джонсън. Неназованият водач отрича твърденията на полицаите, настоявайки, че просто е свирил въздушна гайда. Служителите на реда обаче са убедени, че преди да го отбият от пътя, са видели духова тръба в ръцете му, характерна за устройството на инструмента. \"Подобно поведение е неразумно. Проверката ни беше основно заради водачи, говорещи по телефона в движение. Не сме очаквали да се натъкнем на свирачи. И в двата случая това е рисково шофиране. Двете ръце на водачите трябва да бъдат винаги върху волана\", допълва Джонсън. \"Гайдарят\" се е разминал само с предупреждение.", "date": "2017.11.16", "title": "Полицаи отбиха от пътя мъж, свирил на гайда по време на шофиране"}
{"url": "https://www.24chasa.bg/novini/article/6554028", "text": "За миналата година граждани на Турция, Русия и Украйна най-често са подавали молби да се установят в България. Това показват данни на Евростат, представени днес от Европейската комисия. Гражданите на тези три държави са подали близо 70 на сто от заявленията у нас. Статистиката показва, че молбите от турци са били 35,7 на сто, от руснаци - 19 процента, а от украинци - 13,7 на сто. От общия брой на молбите над 40 процента са били свързани с искането за събиране на членовете на едно семейство, с цел образование са били подадени 13,4 на сто от заявленията, за работа - 3,5 на сто, а \"по други причини\" - над 42 процента, предава БТА. В ЕС данните показват, че най-често разрешителни за престой са търсили украинци (17,6 на сто), сирийци (10,7 на сто) и граждани на САЩ (7,5 на сто). От тях всеки четвърти е искал да остане по семейни причини или за да работи, всеки пети - за да учи, а всеки трети - \"по други причини\". Най-често чужденците от САЩ, Китай и Бразилия искат да останат, за да учат; турците и мароканците - за да се съберат със семействата си, а украинците - за да работят. За последните десетина години броят на гражданите на държава извън ЕС, поискали разрешение за постоянно пребиваване в Общността, е нараснал с близо 30 на сто и миналата година е достигнал 3,6 милиона души, сочат данните.", "date": "2017.11.16", "title": "Граждани на Турция, Русия и Украйна най-често искат да останат в България"}
{"url": "https://www.24chasa.bg/novini/article/6554042", "text": "Съобщението в печатно издание, че британският премиер Тереза Мей подготвя предложение с по-голяма сума за уреждане на сметката за Брекзит е спекулация. Това заяви неин говорител, цитиран от Ройтерс. По-рано вестник \"Сън\" съобщи, че Мей се готви да предложи на ЕС с до 20 милиарда лири повече от предишната сума. Ако в преговорите за Брекзит няма раздвижване, Великобритания може да пропусне крайния срок през декември за започване на следващата фаза от тях. Главният преговарящ на ЕС Мишел Барние призова Великобритания да даде разяснения за намеренията си, за да се излезе по този начин според него от задънената улица. В неделя британският министър за Брекзит Дейвид Дейвис заяви, че Великобритания няма да предлага число или формула за определяне размера на сумата, която дължи на ЕС.", "date": "2017.11.16", "title": "Говорител на Мей: Спекулация е, че ще предложим по-голяма сума за Брекзит"}
{"url": "https://www.24chasa.bg/novini/article/6554035", "text": "Ислямска държава пое отговорността за днешен атентат пред ресторант в афгнистанската столица, при който по последни данни са загинали 18 души, съобщиха Ройтерс и ТАСС, като се позоваха на информационната агенция на групировката Амак. \"Атентатор самоубиец взриви пояс с експлозиви на събиране на членове на \"Джамия Ислямия\" в центъра на Кабул\", се казва в информацията. По данни на телевизия \"Толо нюз\" при взрива са загинали 18 души и са унищожени три автомобила, предаде ТАСС, цитирана от БТА.  На събранието на \"Джамия Ислямия\" е бил Зия Масуд, бивш съветник на афганистанския президент.", "date": "2017.11.16", "title": "ИДИЛ е отговорна за атентата в Афганистан, в който загинаха поне 18 души"}
{"url": "https://www.24chasa.bg/novini/article/6554069", "text": "Състав на Окръжния съд в Ямбол постанови мярка за неотклонение \"задържане под стража\" спрямо 49-годишния турски гражданин Хаджъ К., съобщиха от съда. Контрабандната стока е била укрита в управлявания от него товарен автомобил. Според държавното обвинение той може да се укрие или да извърши друго престъпление, тъй като не е български гражданин и няма постоянен адрес на територията на страната. Определението на съда може да бъде обжалвано пред Апелативния съд в Бургас.", "date": "2017.11.16", "title": "Турчинът, обвинен в контрабанда на злато за над 50 000 лв., остава в ареста"}
{"url": "https://www.24chasa.bg/novini/article/6554170", "text": "Сигнал до главния прокурор Сотир Цацаров и до инспектората и пленума на ВСС срещу окръжната прокуратура в Пловдив изпращат от политическа партия АБВ. Зам.-председателят й Румен Петков настоява тя да бъде проверена заради повдиганите от нея \"кухи обвинения\". Става въпрос за шумно огласени разследвания в медиите от страна на пловдивската прокуратура, които впоследствие не издържат, посочи Петков. И даде пример с обвиненията срещу кметовете на Асеновград и Перущица Емил Караиванов и Ради Минчев. \"Досъдебните производства срещу шефовете на полицейските управления в Асеновград и Първомай още се точат, което повдига въпроса за годността на доказателствата и дали те ще могат да издържат в съда\", допълни зам.-председателят на АБВ. Шумно огласеното дело от страна на окръжния прокурор Румен Попов срещу кметицата на пловдивския район \"Централен\" Райна Петрова и бизнесдамата Надежда Минчева приключи преди дни с оправдателни присъди и за двете. Дамите бяха обвинени от Попов в корупция. „Не коментираме изявления на политици, вършим си работата\", отговориха от окръжната прокуратура в Пловдив.", "date": "2017.11.16", "title": "Румен Петков сезира Цацаров за \"кухи обвинения\" на пловдивската прокуратура"}
{"url": "https://www.24chasa.bg/novini/article/6554153", "text": "Над 20 000 автомобила на денонощие минават през участъка на Софийския околовръстен път от Казичене до бул. „Ботевградско шосе“. Това каза пред журналисти министърът на регионалното развитие и благоустройството Николай Нанков на проверката на източната тангента на Софийския околовръстен път, предаде „Фокус“. „Видяхме рехабилитиран, вече окончателно, участъка на Околовръстния път от Казичене до бул. „Ботевградско шосе“. Помните каква язва беше. Това е най- натовареният участък на Околовръстния път. Над 20 000 автомобила на денонощие минават по него. Това е най-натовареният в България тежкотоварен трафик участък. 5 км е дължината, имаме около 93 000 кв./м геомрежа“, коментира Нанков. По думите му това е най-съвременната и иновативна технология между отделните пластове асфалтобетон, тъй като минават и тежкотоварни автомобили. „Положили сме 9 км мантинели, маркировка, обезопасяваме и осигуряваме безопасно движение с трафик камери, като понастоящем ще има повече мобилни такива. Колегите от СДВР са в процедура на обществена поръчка. Очакваме през декември да закупят още мобилни камери. Те няма да са само за Околовръстното шосе, а и за други участъци. Поне още една камера трябва да поставим в този участък. От понеделник, ако и времето е с нас, започваме от автомагистрала „Тракия“ към Казичене, за да затворим общо 9,1 км“, допълни Нанков и уточни, че това е цялата дължина между автомагистрала „Тракия“ и „Хемус“. „Ако не позволи времето, напролет ще го довършим“, добави още регионалният министър.", "date": "2017.11.16", "title": "Нанков: Над 20 000 коли минават през Софийския околовръстен път на денонощие"}
{"url": "https://www.24chasa.bg/novini/article/6554166", "text": "Земетресение с магнитуд от 3,4 степен по скалата на Рихтер е регистрирано на територията на Македония в 11.45 часа (местно време), показва справка на официалната интернет страница на Европейския средиземноморски сеизмологичен център (EMSC). Епицентърът на труса е бил на 69 км югозападно от столицата Скопие и на 13 км източно от Ростуша, с дълбочина от шест километра под земната кора. Не се привеждат данни за щети или пострадали.", "date": "2017.11.16", "title": "Земетресение разлюля Македония"}
{"url": "https://www.24chasa.bg/novini/article/6554205", "text": "Инспекторите на Българска агенция по безопасност на храните през месец септември извършиха 13 000 проверки по планов официален контрол (на база оценка на риска) на обекти за производство, търговия на едро и дребно с храни и заведенията за обществено хранене в страната. Съставени са 142 акта и са издадени 713 Преписания. В резултат на проверките са възбранени и насочени за унищожаване храни от обекти за търговия на дребно и заведения за обществено хранене 473,27 кг. хрaни от животински произход (месо, субпродукти, месни продукти, месни заготовки, млечни продукти), които са били с изтекъл срок на годност, промяна в органолептиката, без етикет на български език или липсващ етикет, както и за без документи за произход, 3750 кг. отработени мазнини, 64,12 кг. храни от неживотински произход (ядки, течен шоколад, замразена царевица, слънчоглед ) за липса на етикет, 48 кг. брашно с изтекъл срок на годност, 94 яйца с неизвестен произход, 24 л. прясно мляко- с изтекъл срок на годност и 2,08 кг. печени месни продукти съхранявани при нехладилни условия. В този тип обекти от реализация са спрени, 14, 76 кг. бисквити с палмова мазнина и без браншови стандарт, 1535 кг маслини без етикетировка; 53 кг. краве сирене с наличие на немлечни мазнини и 40 безалкохолни напитки (330 мл.) без документи. От предприятия и складове за търговия на едро са унищожени 51 615,3 кг. (51 тона) храни от животински и неживотински произход. Общ брой затворени обекти с временно преустановена дейност – 6., от които 2 на територията на гр. Ямбол, 2 на територията на гр. Плевен, 1 на територията на гр. Добрич и 1 на територията на София – град. Причините за издаване на Заповеди за спиране дейността на обектите са относно лошо хигиенно състояние и неизпълнение на връчени предписания. и несъответсвия свързани със сграднен фонд. Само през изминалата седмица инспекторите към отделите Контрол на храните към Българската агенция по безопасност на храните извършиха близо 2355 проверки в обекти от търговската мрежа и заведения за обществено хранене на територията на цялата на страна. От тях 2296 по текущ официален контрол и 59 по сигнали и жалби на граждани. Издадени са 132 Предписания и са съставени 25 Акта за установяване на административно нарушение, като 1 обект е с временно преустановена дейност. Общ брой затворени обекти с временно преустановена дейност 2 – (на територията на гр.Варна– 1 и на територията на гр. Кюстендил – 1 за обект без регистрация по чл.12 от ЗХ и несъответсвия свързани с технологичното оборудване) В резултат на проверките са възбранени и насочени за унищожаване храни са 110,7 кг. храни от животински произход (млечни и месни продукти, пилешки бургери, кренвирши, месни консерви и свинско месо). Причините за унищожаването им е нерегламентирана търговия, неправилно съхранение, несъответствие в етикетирането, храни без придружаващи документи, 2,38 кг. риба за неправилно съхранение. Най-често констатираните несъответствия са свързани с пропуски в записите на Системите за управление на безопасността на храните, несъответствия по сграден фонд и оборудване или лошо хигиенно състояние на обектите. Констатирано е също неправилно съхранение на храни, както и такива с изтекъл срок на годност и пропуски в етикетирането. Установени са служители с лични здравни книжки с изтекъл срок на валидност. Във връзка с извършваните извънредни проверки в кухненски блокове на детски ясли, детски градини и детски млечни кухни през изминалата седмица са извършили 185 проверки, при които за установените несъответствия са издадени 9 предписание и е съставен 1 Акт.", "date": "2017.11.16", "title": "БАБХ извърши над 13 000 проверки по официален контрол за изминалия месец"}
{"url": "https://www.24chasa.bg/novini/article/6554189", "text": "\"Очаквам до края на 2018 г. да започне реалното строителство на дъгата от ж.к. „Младост“ до автомагистрала „Тракия“. Това каза пред журналисти кметът на София Йорданка Фандъкова на проверката на източната тангента на Софийския околовръстен път, съобщи „Фокус“. „За този участък само можем да сме благодарни, защото тези огромни инвестиции, които се направиха в последните години от страна на държавата в западната дъга, в северна скоростна тангента, сега тук при реконструкцията на участъка от източната дъга и бъдещите два от южната дъга, са една от най-важните мерки за подобряване на чистотата на въздуха. Всеки знае, че след като се отвори южната дъга, голяма част от автомобилите не преминават вече в центъра. Същото е със западната дъга, така че тук мога само да благодаря“, коментира Фандъкова. По думите ѝ ангажиментът, който са поели заедно с АПИ пред гражданите от Казичене, е да се направи подлез. „Имаме и още една задача за реконструкцията на моста на южната дъга при кв. „Бояна“, с г-н Дончо Атанасов се разбрахме, че Столична община ще го поеме, а АПИ ще поеме подлеза на Казичене. Правим всичко възможно и работим заедно по завършването на проектирането, отчужденията във връзка с новите участъци. Имаме пълната подкрепа на г-н Борисов, на министъра на регионалното развитие за старта на дъгата от ж.к. „Младост“ до автомагистрала „Тракия“. Там приключихме с проектирането, подготвят се процедурите за избор на изпълнител от страна на АПИ. Очаквам и се надявам до края на следващата година да започне реалното строителство“, допълни Фандъкова. Според нея това е много важен участък, тъй като стават тапи там. „Вече сме на финала и на проекта за най- тежкия участък от „Бъкстон“ до автомагистрала „Люлин“. Там има тунелно преминаване, естакади, много отчуждения, но там също работим непрекъснато. Всяка седмица с инж. Дончо Атанасов имаме оперативки, докладваме на министър Нанков, така че да можем да вървим и да работим заедно, за да решим този изключително важен за София въпрос“, каза още Йорданка Фандъкова.", "date": "2017.11.16", "title": "Фандъкова: През 2018 г. започва строежът от дъгата на \"Младост\" до АМ \"Тракия\""}
{"url": "https://www.24chasa.bg/novini/article/6554502", "text": "Има интерес към ватманската професия, за едно място се борят около трима-четирима кандидати. Непрекъснато провеждаме курсове за ватмани и винаги има желаещи. Това каза за „Фокус“ зам.-директорът на Столичния електротранспорт инж. Иво Василев във връзка с инцидента от тази сутрин, при който два трамвая се блъснаха. „Доста сериозен е подборът на ватманите, но при положение, че през последните години икономиката е дръпнала по някакъв начин, защото безработицата е доста по-ниска, отколкото беше по-рано. Кандидатите са по-малко, отколкото по-рано. Иначе първо се провежда 6-месечен курс на водачите на различни типове трамваи по специални схеми с преподаватели по теория и практика. Преди това правим вътрешен подбор, прекарваме ги на специални психотестове, които са за професионални шофьори. Това се случва още преди да ги одобрим за ватмани, за да видим дали могат да се справят“, коментира инж. Василев. Той уточни, че в последните няколко години са доста подобрени условията на труд. „Смени се голяма част от превозните средства. Доставиха се нови трамваи в Столична община по различни програми. Доставиха се 25 чисто нови, модерни трамваи, които имат всички необходими условия – климатизация, удобна кабина, ергономично е, климатроник. Доставихме още 25 трамвая от Чехия, втора употреба, но много по-добри от старите български трамваи по отношение на отопление, спирачна система, безопасност на движението. Тези 28 зелени трамваи, единият от които днес участва в инцидента, също“, каза още инж. Иво Василев.", "date": "2017.11.16", "title": "За едно място за ватман в София се борят около трима-четирима кандидати"}
{"url": "https://www.24chasa.bg/novini/article/6554558", "text": "Депутатите от ПГ на партия \"Воля\" ще продължат да идват редовно на работа и да участват в пленарните заседания, както са го правили до сега, независимо дали от тях зависи кворумът или не. Това пише в съобщение на партията получено днес в БТА. Оставката на председателя Димитър Главчев не е на дневен ред. За \"Воля\" по-важен въпрос е оставката на депутата Иво Христов, който нарече 80 процента от българския народ \"дебили\", заявява председателят на партията Веселин Марешки. И допълва, че депутатите на \"Воля\" може да напускат парламентарната зала, докато Иво Христов е вътре.", "date": "2017.11.16", "title": "Депутатите от \"Воля\" ще участват в пленарните заседания на парламента"}
{"url": "https://www.24chasa.bg/novini/article/6554570", "text": "Наблюдава се стремеж на прехвърляне на абсолютно всички възникнали проблеми по повод отпускане и предписване на лекарствени средства до Прокуратурата. В случаите, в които такива правомощия имат други органи, включително и НЗОК. Това каза главният прокурор на Р България Сотир Цацаров за паралелния износ на лекарства на заседание на Комисията за наблюдение на приходните агенции и борба със сивата икономика и контрабандата, предаде „Фокус“. „Конструкцията на българския закон по отношение на НК и нормативните актове, които определят правомощията на Изпълнителната агенция по лекарствата са предпоставка за всичко, което се случва и е повод да сме тук днес“, посочи той. „Паралелният износ на лекарства може да се дължи на паралелен внос или на лекарства, които така или иначе са легално в страната, изписвани по надлежния ред, финансирани от НЗОК и въпреки всичко не са стигнали до крайните потребители“, обясни главният прокурор и допълни, че проблемът с паралелния износ на лекарства пряко рефлектира върху здравето на гражданите. „Вносът на такива лекарства, износът, манипулацията с опаковки, със случаите лекарства напускат болници и да не достигат до пациентите, са на първо място в правомощията на контролните органи“, уточни Сотир Цацаров. „Тази дейност, директното като боравене с лекарства, не е престъпление“, коментира той. „Това, което може да прави Прокуратурата е да търси други престъпления- данъчни, пране на пари, със забележката, че се изисква предварителна престъпна дейност, и митническо престъпление“, заяви главният прокурор. „Можем да преследваме само това, което е на основа на данъчно и митническо престъпление или на пране на пари“, каза още той. „Сътрудничеството между Прокуратурата и Изпълнителната агенция по лекарствата е на изключително високо ниво. Ако сме в ситуация с внесени лекарства нелегално, преопаковани тук небрежно, листовката е останала, каквато е била, а предназначеното за българския потребител е напуснало пределите на страната. То това означава, че е установен нелегален внос, може би нелегален износ, което лекарство най-често напуска страната с куриерски фирми“, посочи Сотир Цацаров. „Крайният резултат е, че българският гражданин е получил листовка на български, а вътре е лекарство, което не съответства на изискванията у нас, а може би и е несъответно по отношение на предназначението си да лекува“, обясни главният прокурор и уточни, че това боравене с лекарства обаче не е престъпление.", "date": "2017.11.16", "title": "Цацаров: Проблемите с лекарствата ни се прехвърлят, а с правомощия са други"}
{"url": "https://www.24chasa.bg/novini/article/6554583", "text": "Разбрах, че Веселин Марешки е подал сигнал срещу мен в прокуратурата, заради думите ми, че има разпънат политически чадър над него. Така шефът на \"Лукойл България\" Валентин Златев отговори на въпроса на \"24 часа\" само през прокуратурата ли има намерение да разговоря с Веселин Марешки. \"Сигналът е изпратен в спецзвеното на Софийска градска прокуратура и другата седмица съм извикан на разпит\", добави Златев. \"Винаги съм твърдял, че Марешки не е проблем на газовата и петролната асоциация, а е проблем на българската държава. Аз никога не се отказвам от думите си\", завърши Златев.", "date": "2017.11.16", "title": "Марешки подал сигнал срещу Валентин Златев"}
{"url": "https://www.24chasa.bg/novini/article/6554591", "text": "Участниците в протестната акция против реформите на президента на Франция Еманюел Макрон в Париж са започнали да громят банки по пътя на процесията, предава кореспондент на РИА Новости. Шествието е започнало в 14:00 (15:00 българско време) от Площада на Републиката и преминавало в спокойна обстановка. Но половин час след началото на акцията, движещите се начело на колоната анархисти са започнали да громят витрините на банкови и финансови учреждения. Те използват палки и парчета асфалт, както и стъклени бутилки, предава Фокус. Няколко витрини са напълно разрушени, а още няколко имат частични поражения. Полицейски отряд за борба с безредиците е пристигнал на мястото на инцидента и към него също са полетели няколко камъни и бутилки. За сега органите на реда се въздържат от отговор на провокациите. ", "date": "2017.11.16", "title": "Протестиращите против Макрон в Париж са започнали да громят банки"}
{"url": "https://www.24chasa.bg/novini/article/6554565", "text": "Във връзка с обилните валежи и наводнения в южна Атика, Гърция, е необходимо да се спазват основните препоръки на отдела за управление на кризи на МВнР на Република Гърция. Това съобщиха от пресцентъра на Министерството на външните работи. Ако живеете в район, в който е имало наводнения и преди: - Уверете се, че отводнителните канали и улуци не са запушени и функционират нормално. - Ограничете максимално пътуванията си и избягвайте работа или престой в помещения под земното равнище. Ако се намирате на закрито: - Избягвайте помещения под земното равнище и се придвижете към безопасно място на по-голяма височина. Ако сте навън: - Не преминавайте, пеша или с кола, през буйни потоци вода. - Стойте далеч от електрически съоръжения и жици. - Ако колата ви спре, оставете я, защото може да потъне или да бъде повлечена от течението. - Избягвайте райони, в които е имало свлачища. Ако сте на открито: - През следващите часове, избягвайте наводнени райони или райони с опасност от наводнение. - Потокът вероятно е променил познатите характеристики на района, а течението може да е заличило части от улици, тротоари и др. - Възможна е опасност от разрушени настилки, райони с опасен наклон, кални свлачища и др. - Възможно е водата да е замърсена заради боклук, мъртви животни или други материали. - Внимавайте да не възпрепятствате работата на спасителните екипи. - Не се приближавайте към райони, в които е имало свлачища и падащи камъни. - Проверете дали жилището или работното ви място са под опасност от падащи предмети или камъни. - Опитайте се да намерите твърда земя. - Избягвайте движеща се вода. - Ако видите наводнена улица пред вас – спрете и променете посоката на движение. - Избягвайте застояли води, които могат да са проводник на електричество ако има теч на подземна електрическа инсталация. - Следвайте инструкциите на упълномощените лица. Преди да започнете възстановителна дейност: - Запомнете: Дори при оттегляне на водата, все още съществува опасност. - Свържете се с властите, за да се уверите, че е безопасно да се върнете в жилището или работното си място, особено когато е имало евакуация. - Изключете електрическото захранване, дори и ако електрическата компания е изключила подаването на електричество към целия район. - Спрете водното захранване, в случай на потенциална опасност за водопреносната мрежа. - Носете защитни обувки, за да избегнете наранявания от предмети или неравности, скрити от повърхността на водата. - Инспектирайте стените, вратите, стълбите и прозорците. - Проверете електрическото захранване, водопреносната мрежа и отводнителната система.", "date": "2017.11.16", "title": "МВнР дава препоръки във връзка с обилните валежи и наводнения в Гърция"}
{"url": "https://www.24chasa.bg/novini/article/6554576", "text": "В хода на разследването са събрани доказателства за престъпление, което вече е от компетентността на Специализираната прокуратура. Това каза ръководителят на Софийската градска прокуратура Емилия Русинова в отговор на въпрос за хода на делото срещу лидера на „Воля“ Веселин Марешки на заседание на комисията за наблюдение на приходните агенции и борба със сивата икономика и контрабандата, съобщи „Фокус“. „Предстои в много кратки срокове делото да бъде изпратено там, за да може компетентната прокуратура да повдигне обвинение за престъпленията, за които сме събрали доказателство. След това делото да бъде внесено в Специализирания съд“, обясни тя. „За нас няма промяна в извода, че според държавното обвинение престъпления са осъществени и те ще стигнат до съд“, заяви главният прокурор Сотир Цацаров.", "date": "2017.11.16", "title": "Събрали доказателства за престъпление по делото \"Марешки\""}
{"url": "https://www.24chasa.bg/novini/article/6554568", "text": "Председателят на Европейския съвет Доналд Туск ще попита Тереза Мей, как смята да постигне изискванията на ЕС преди средата на декември, за когато е планирана срещата на върха на ЕС, на която трябва да се вземе решение, дали да бъде отворена преговорната глава за търговските отношения след раздялата между двете страни през март 2019 година. Той ще направи това по време на срещата им в кулоарите на срещата на върха на ЕС в шведския град Гьотеборг по въпросите на заетостта и социалната политика, предава Ройтерс, информира \"Фокус\". Източник на агенцията от Брюксел е съобщил, че ЕС е започнал вътрешна подготовка за начало на преговорния процес по търговията след декември, но е добавил, че „Туск ще информира Мей, че този позитивен сценарий не е даденост и за него трябва да бъде свършена още много работа, в краткото време, което остава“. Освен това, председателят на Европейския съвет ще попита британския премиер какви са плановете на Обединеното кралство за осъществяването на прогрес по трите ключови теми от първата фаза на преговорите, най-вече за средствата, които Великобритания дължи към европейския бюджет.", "date": "2017.11.16", "title": "Туск притиска Тереза Мей за преговорите по Брекзит"}
