{"url": "https://www.24chasa.bg/novini/article/7042568", "text": "Двама работници са с тежки изгаряния след трудов инцидент в завода за хартия край град Стамболийски. Инцидентът станал при смяна на помпа във вакуумна изпарителна станция на територията на завода, съобщава  . Работниците пострадали при изтичане на черна луга с много висока температура. След настаняването им в болница е било организирано допълнително кръводаряване, за да им бъдат извършени животоспасяващи операции. Тепърва ще се разследва дали са били спазени всички изисквания за охрана и безопасност на труда и дали обгорените са имали защитни костюми.", "date": "2018.09.06", "title": "Работници пострадаха тежко след инцидент в завод край Стамболийски"}
{"url": "https://www.24chasa.bg/novini/article/7042488", "text": "Хиляди жители и гости на Пловдив празнуваха не само Съединението, но и празника на града. Кметът Иван Тотев посрещна председателката на парламента Цвета Караянчева и зам.-шефа на ГЕРБ Цветан Цветанов. “Ако бъдем разединени, ако едната страна се противопостави на другата, ставаме много по-слаби като нация. Не бива да възприемаме Съединението само като съединение на тези, които спорят днес в обществено-политическия живот. Съединението трябва да бъде послание към семейството, защото, ако можем да се обединим в него, ще бъдем по-миролюбиви, отзивчиви и всеотдайни в обществените си дела”, заяви Цветанов. Той бе на молебена, отслужен от Пловдивския митрополит Николай в църквата “Св. Богородица”. “Княжество България и Източна Румелия са съединени исторически. Но в съвременното ни общество сме допуснали духът на разединението да завладее душите ни, семействата ни, народа ни. Ако едно царство се раздели на две и едната част се противопоставя на другата, то ще се самоунищожи”, каза дядо Николай. “Всеки българин трябва да си повтаря веднъж на ден лозунга “Съединението прави силата”. Бъдещето на държавата зависи от обединението”, каза Цвета Караянчева. Кметът на Пловдив Иван Тотев подчерта, че градът е в сърцето на този процес още от Възраждането, затова е и естественото място за провъзгласяване на Съединението. Тържествено бе отбелязан празникът и във Велико Търново. “Когато сме обединени, когато сме единни, когато сме на страната на правдата, със собствени сили можем да постигнем всичко. Тогава няма невъзможни неща! Това е заветът, на който Съединението ни учи! И това важи както за управляващите, така и за опозицията. Единството е ключът към портата, отваряща пътя към по-доброто бъдеще пред Велико Търново и България”, заяви кметът Даниел Панов. “Честваме 133-ата годишнина от Съединението на България с Източна Румелия. Победа, която сами сме извоювали. Вярвам, че и днес носим този несломим дух. Единството е това, което ни държи в моментите на изпитания и трудности. И днес единни трябва да работим за просперираща държава, без да чакаме друг. Ако се поучим от миналото си и вложим усилията си в настоящето, България ще бъде по-добро място за достоен живот”, честити от фейсбук премиерът Бойко Борисов. Той благодари на всички, които работят за развитието на Пловдив, чийто празник също е на 6 септември. “Съединението на Княжество България с Източна Румелия е велико дело на големи родолюбци. Даваме им своята почит и признание. Гордеем се, че сме техни наследници, но сме и техни длъжници. Днес, без поставена граница помежду ни, сме разделени от противоборства. За това вина имаме и ние - политиците. Но е ударил часът за днешното Съединение”, написа във фейсбук лидерът на БСП Корнелия Нинова.", "date": "2018.09.06", "title": "Дядо Николай: Допуснахме духът на разединението да завладее душите ни, семействата, народа ни (Обзор)"}
{"url": "https://www.24chasa.bg/novini/article/7042508", "text": "Вицепрезидентът на САЩ Майк Пенс и държавният секретар Майк Помпейо поотделно увериха, че не са автора на анонимната статия във в. \"Ню Йорк таймс\", в която се твърди, че мнозина старши служители в администрацията са част от \"тиха съпротива\", предаде Ройтерс. Публикуваната вчера статия предизвика силно критична реакция от Тръмп към анонимния й автор и към вестника. Според автора мнозина високопоставени служители в администрацията дискретно работят отвътре за блокиране на някои аспекти от дневния ред на президента, за да защитят страната от най-вредните му влияния. Статията предизвика гадаене във Вашингтон дали авторът й работи в Белия дом или в някое правителствено ведомство, предава БТА. Държавният секретар Майк Помпейо заяви, че не е авторът на тази статия и разкритикува \"Ню Йорк таймс\", че я е публикувал. \"Не е от мен. Не е трябвало да приемат на доверие твърденията на някакъв недоволен лъжец за каквото и да било и да ги публикуват във вестника си\", каза той. Говорител на вицепрезидента Майк Пенс също разкритикува вестника и заяви, че Пенс не пише анонимни статии. \"Вицепрезидентът слага името си в статиите си. \"Ню Йорк таймс\" трябва да се засрами, а също и човекът, който е написал тази невярна, нелогична и страхлива статия. Ние сме над такива аматьорски изпълнения\", заяви говорителят на Пенс Джарод Ейгън.", "date": "2018.09.06", "title": "Вицепрезидентът и държавният секретар на САЩ: Не сме автори на анонимната статия за Тръмп"}
{"url": "https://www.24chasa.bg/novini/article/7042506", "text": "40 души се борят за 9 места в най-престижния научен конкурс за академици на Българската академия на науката. Дъщерята на бившия комунистически министър на народната отбрана ген. Добри Джуров - Аксиния, се състезава за едно място в категорията “Изкуствознание” с член-кореспондента и музиковед Светланка Куюмджиева. Аксиния Джурова е учен, специалист в историята на изкуството, филологията и кодикологията. Тя е член-кореспондент на БАН от 2008 г. Едно от най-оспорваните направления ще бъде “Творци на изкуството”. Там за едно място се борят председателят на парламентарната комисия по култура Вежди Рашидов, бившият ректор на Софийския университет Боян Биолчев и известният писател Владимир Зарев. Освен тях в борбата влизат композиторът и бивш министър на културата в правителството на Жан Виденов проф. Георги Костов Георгиев, известният режисьор Пламен Марков и писателят и литературовед Симеон Янев. Това е пореден опит за Вежди Рашидов и Боян Биолчев, които бяха номинирани и през 2015 г. А в категорията “Обществени науки” кандидат е чл.-кор. Васил Костадинов Проданов - преподавател в УНСС и бивш директор на институтите по философски науки и за философски изследвания към БАН. Сега академиците вземат пожизнено възнаграждение, ако не работят по трудово или служебно правоотношение. То е равно на депутатската заплата, която в момента е 3429 лв. и се определя с постановление на Министерския съвет. Общо 52-ма пък са кандидатите за член-кореспонденти на БАН. Местата там са 13. В категориите “Творци на изкуството” и “Изкуствознание” са номинирани поетът и публицист Иван Гранитски и писателят Боян Иванов.  ", "date": "2018.09.06", "title": "40 се борят за 9 места за академици, сред тях Вежди Рашидов и Аксиния Джурова (Обзор)"}
{"url": "https://www.24chasa.bg/novini/article/7042304", "text": "Вратата на къщата се отваря, а бесният Иван Льомов вади от кобура своя пистолет “Макаров” и изстрелва 4 куршума в тялото на любимата си Венета. Не пожалва и сина ѝ - 12-годишния Ивайло. В този момент племенникът на жената - Методи, който е на 15 г., Ученикът в самоковското школо “Митрополит Авксентий Велешки” е на колене, а ръцете му са свити в молитва. Детето е възпитано в религиозно семейство и отправя молба за помощ към Бог. Само секунда по-късно обаче е покосен от изстрелите на бившия пожарникар. Льомов е пътувал от София до Самоков с намерението да убие любимата. Най-вероятно двете деца не са пощадени, защото са неочаквани свидетели. “Убих ги”, казва мъжът на съседите, когато излиза от къщата. Качва се на колата си и потегля, а никой дори не опитва да го спре. Хората влизат в къщата и се натъкват на страшна гледка. Телата на Венета и Ивайло са на пода в кухнята, а Методи е на стълбите. По това време Иван кара към местността Щъркелово гнездо. Предната вечер се е скарал с Венета и тя е отишла при майка си в Самоков. Макар да е преспал, ядът му не е отминал и той отива в родния ѝ град, за да я убие. На връщане бившият пожарникар спира колата пред вилата на най-добрия приятел на сина си. Грабва пистолета и използва последния от 8-те патрона, за да се простреля в дясното слепоочие. Куршумът пронизва черепа му и излиза от главата му. Намират го във вилата. По това време цялата ромска махала в Самоков го търси. Твърдо решени са да линчуват българина. Махалата се събира, готови са на всичко за мъст. Само преди 3 дни същите тези хора са вилнели с вили, бухалки и ножове пред районното в Самоков и едва 9-има от тях са били заловени. В този момент до тях достига новината, че Льомов се е самоубил, и желанието за мъст отстъпва място на мъката. Само един човек не разбира за трагедията. Николай е в болницата заради мелето пред районното и му бият обезболяваща инжекция. В този момент в дома на майка му. Разбира страшната новина едва вечерта, а първоначално го залъгват, че жандармерията е в махалата заради мелето пред полицията. В четвъртък мъжът остана в дома си в Самоков, а съседи идваха да му изкажат съболезнования. Майка му пък се беше скрила от него - било я страх, че Николай може да ѝ посегне. Мъжът бил против връзката на сестра си с Иван и не давал на майка си да приема Венета в дома си. “Не стига, че ѝ гледаш детето, а и нея прибираш, когато се скарат с оня”, казвал Николай. Сестра му Венета и Иван били заедно от 6 г. И двамата имали деца от предишни бракове, но не живеели с тях. След като се пенсионирал като пожарникар, мъжът работел в столичния градски транспорт. Взел Венета със себе си в София, тя била сервитьорка. Няколко пъти жената си събирала багажа и се прибирала при майка си, която се грижела за сина ѝ. Бащата на Ивайло пък живеел в родната си Дупница. Виждал малкия често, но не искал да го взема със себе си, тъй като циганската махала в Дупница е известна с честите пререкания между ромите. Момчето се учело добре, увличало се по футбола, а любимият му играч бил Кристиано Роналдо. Неговото училище посещавал и братовчед му Методи. Всяка снимка на младежа във фейсбук е свързана с религията. Той ходел на църква всеки ден, а негови учители казаха пред “24 часа”, че момчето само открило Бог. Случило се в час на класа, когато свещеник говорел за християнските ценности. Методи се впечатлил и сам започнал да се интересува от религията. Погребенията на жената и двете деца ще бъдат днес в родния им Самоков.", "date": "2018.09.06", "title": "Ученикът Методи скръстил ръце в молитва, когато бившият пожарникар го застрелял в гръб"}
{"url": "https://www.24chasa.bg/novini/article/7042560", "text": "Първата дама на САЩ Мелания Тръмп обвини автора на критичната към президента Тръмп анонимна статия във в. \"Ню Йорк таймс\", че саботира страната, предадоха Франс прес и Асошиейтед прес. \"Към автора на тази статия: вие не защитавате тази страна, а я саботирате със страхливите си действия\", се казва в изявление на Мелания Тръмп, която обикновено рядко се изказва публично по политически въпроси, предава БТА. \"Неидентифицираните източници станаха нещо твърде често срещано в днешното медийно отразяване\", изрази съжаление тя. Същата критика често отправя съпругът й Доналд Тръмп. \"Ако някой е достатъчно дързък да обвинява хората в отрицателни действия, той носи отговорността да застане публично зад думите си, а обвинените имат правото да се защитят\", заяви Мелания Тръмп.", "date": "2018.09.06", "title": "Мелания Тръмп нарече \"страхливец\" автора на анонимната статия против съпруга й"}
{"url": "https://www.24chasa.bg/novini/article/7042513", "text": "Изчезнал български турист в Сицилия вдигнал по тревога местните власти, след като съпругата му го обявила за издирване в полицията. Според сицилианските медии 45-годишен български магистрат с инициалите Р. Р. изчезнал в понеделник в град Таормина. Съпругата му госпожа Ранева сигнализирала за изчезването в местния участък на карабинерите. Успоредно с това бил лансиран и апел за помощ из социалните мрежи в Сицилия. “Няма новини за този български турист. За последен път е бил видян в парка на общинската вила около 14,30 ч в понеделник.” С този апел жителите на Таормина били подканени да съобщят на властите, ако са го видели. Българинът пристигнал с жена си за ваканция в зоната на Рагуза, Сицилия. Заедно с приятели отишли в Таормина. Посетили градината на “Вила Комунале”, където започнали да правят снимки. Изведнъж обаче съпругата на магистрата констатирала, че го нямало до нея. В първия момент тя и двамата им приятели помислили, че се е отдалечил да направи други снимки. Започнали да го търсят, но не го намерили. Затова съпругата решила да отиде при карабинерите, за да съобщи за изчезването му. Ръководените от командир Арканджело Майело карабинери започнали повсеместно издирване на българина, като разпратили снимката му и до полицията в Таормина. В операцията по издирването се включили дори и пожарникарите от Летояни, които пратили свой екип в градината на Таормина. Опасенията на всички били, че мъжът се е провесил да прави снимки от някоя от стените и е паднал в склона отдолу. По случая с изчезналия български магистрат били информирани прокуратурата и префектурата на Месина. Епизодът с българина бил сметнат от италианските власти за 100% случай на изчезване, а не за отдалечаване по негова инициатива. Въпреки многото персонал и усилия, ангажирани в издирването, българинът не бил намерен. Десет часа след изчезването обаче дошъл щастливият край на одисеята. От рецепцията на хотел в Сколити, до Рагуза, където били отседнали българите, дошло обаждане в полицията, че той се е прибрал. Оказало се, че мъжът решил да се върне по-рано в хотела, но не успял да се обади на жена си.", "date": "2018.09.06", "title": "Изчезнал български магистрат вдигна на крак Сицилия, появил се след 10 часа"}
{"url": "https://www.24chasa.bg/novini/article/7042478", "text": "Италианската прокуратура започна да разследва двадесетина души, сред които ръководните кадри на фирмата \"Аутостраде\", която стопанисваше срутилия се миналия месец мост в Генуа, когато загинаха 43 души, а десетки бяха ранени, предадоха Франс прес и Ройтерс. Разследването се води за убийство по непредпазливост и нарушаване на правилата за безопасност, съобщи прокуратурата на Генуа, предава БТА. Правителството в прав текст обвини \"Аутостраде\" за срутването на моста. То заяви, че концесията на фирмата ще бъде отнета и не се изключва тя да бъде национализирана.", "date": "2018.09.06", "title": "Разследват на ръководството на фирмата, стопанисвала срутилия се в Генуа мост"}
{"url": "https://www.24chasa.bg/novini/article/7042482", "text": "Косово трябва да се върне в правната и държавната сфера на Сърбия, заяви руският посланик в Белград Александър Чепурин в интервю за сп. \"МГИМО журнал\", цитирано от ТАСС. \"Косово трябва да се върне в правната и държавната сфера на Сърбия в съответствие с международното право. Има Резолюция 1244 на Съвета за сигурност на ООН от 10 юни 1999 г., според която Косово е част от Сърбия. Никаква друга международноправна база няма\", каза руският дипломат, предава БТА. По думите на Чепурин руската политика по отношение на Косово се базира на три постулата. Първо, Москва не признава Косово и смята, че само Белград и Прищина могат да се договорят за неговия статут. Второ, това решение трябва да се вземе без натиск от Запад. И трето, Русия ще бъде готова да окаже съдействие в търсенето на компромис и устойчиво решение на косовския проблем. Бившата сръбска област Косово обяви независимост през 2008 г., която Сърбия не признава.", "date": "2018.09.06", "title": "Руският посланик в Белград: Косово трябва да се върне в правната и държавната сфера на Сърбия"}
{"url": "https://www.24chasa.bg/novini/article/7042484", "text": "„Съвестта ми е чиста”. Това каза за   уволненият след вътрешната проверка на МВР за катастрофата с бащата на президента в Харманли полицай Митко Станков. Инцидентът стана на кръгово кръстовище, където автомобилът на Георги Радев се удари с триколка. Акт обаче получи само мъжът с триколката, а според МВР полицаят не е изпълнил служебните си задължения.  Митко Станков има зад гърба си 26 години в системата на МВР. До вчера, когато е дисциплинарно уволнен заради катастрофата с бащата на президента. Тя стана на 17 август на кръгово кръстовище в Харманли. „Което трябваше по инструкции и по закон, си го свърших. Видно от мястото на ПТП-то това, което съм го дал, е така”, заяви Митко Станков. От кадрите, разпространени от охранителните камери, се вижда, че мъжът с триколката се движи с предимство в кръговото кръстовище, когато се сблъсква с колата на Георги Радев. Според полицая водачът на триколката е сменил посоката на движение. „Този водач на триколката ми каза така: „Аз карах плътно вдясно, завих на ляво и после исках да тръгна към центъра, завих надясно и се ударих в предната част на автомобила. Затова съм дал вина на водача на триколката”, обясни Станков. След вътрешната проверка актът е отменен и са съставени нови. Освен уволнението на пътния полицай, административни наказания са наложени на още четирима служители на районното управление на полицията в Харманли. Повече подробности от МВР засега не съобщават. А Митко Станков твърди, че не е познавал никой от участниците в катастрофата преди нея и е действал по съвест. „Не виждам какво съм прикрил като е бащата на еди-кой-си. Ако беше друг гражданин водачът на мерцедеса, щеше да е същото”, заявява Станков. И двамата участници в инцидента твърдят, че са невинни. След катастрофата дори си станали близки. „Ще останем приятели с него, просто това да ви кажа, не искам нищо повече”, заявява Стефчо Тодоров, водач на електрическата триколка. „И станахме и приятели с него”, заявява и Георги Радев. А уволненият полицай ще обжалва освобождаването си.", "date": "2018.09.06", "title": "Уволненият след инцидента с бащата на президента полицай: Съвестта ми е чиста"}
{"url": "https://www.24chasa.bg/novini/article/7042507", "text": "На пловдивския площад \"Съединение\" се провежда тържествената заря-проверка по повод 133-та годишнина от Съединението на Княжество България и Източна Румелия. Тържествената заря-проверка започна с приемане строя на почетните роти на поделенията на Сухопътни войски и Военно-въздушните сили на Пловдивския гарнизон от президента Румен Радев. На тържествената заря присъстват още председателят на ПГ на ГЕРБ Цветан Цветанов, председателят на НС Цвета Караянчева, кметът на Пловдив Иван Тотев и др. \"Съединението е еднократен акт, а единението – въпрос на съзряване\". Това каза президентът Румен Радев. \"Днес сме тук, за да почетем това велико, изцяло българско дело. Гордеем се с чужди подвизи, а достойното минало е утеха за безпътното настояще. Редно е да се запитаме какво днес остана от духа на Съединението, защо потомците на българите от Княжество България и Източна Румелия, които се събраха в общ дом, днес наричат България \"тази държава, а мнозина я напускат\", заяви държавният глава. Той отбеляза, че зрелият дух на предците ни, който е възродил България, днес е останал да живее само в книгите и сърцата на най-ревностните. По думите на президента, някои са избързали да обявят държавите за отживелица в днешния глобален свят. \"Но махалото днес отива в обратната посока. Народите все повече се обръщат към себе си и безродността вече не е модерна\", подчерта Румен Радев.  Той призова да се обърнем към историята и зрелия патриотизъм, за да продължим напред.                                                                                                                                                                                                                                                                                                                        ", "date": "2018.09.06", "title": "Президентът: Съединението е еднократен акт, а единението – въпрос на съзряване (Снимки)"}
{"url": "https://www.24chasa.bg/novini/article/7042298", "text": "Забрана за наемане на жилища чрез Airbnb и други сайтове в центъра на Париж предлага зам.-кметът по жилищните въпроси на френската столица, съобщи в. “Дейли мейл”. Според Ян Броса платформата Airbnb принуждава местните жители да напускат центъра на Париж. Той планира още да предложи забрана за купуване на втори дом в Париж. По думите му такива мерки са необходими, за да не се превърне градът в музей на открито. С около 60 хиляди апартамента, които се предлагат в града, Париж е най-големият пазар за Airbnb.", "date": "2018.09.06", "title": "Париж иска да забрани Airbnb"}
{"url": "https://www.24chasa.bg/novini/article/7042395", "text": "Доналд Тръмп е бил бесен, след като в. “Ню Йорк таймс” публикува анонимна статия на висш представител на администрацията му, който го определя като аморален. В статията се посочва, че в най-близкото обкръжение на 45-ия държавен глава на САЩ има бунт и сътрудници на стопанина на Белия дом са създали съпротива, която се опитва да не прилага негови решения на практика, защото не споделя възгледите му. Източникът разкрива, че проблемите са свързани с това, че Тръмп не провежда достатъчно срещи, има буйно и дребнаво поведение, както и че не може да се придържа към решенията си. Нещо повече, авторът твърди, че мнозина в администрацията на Белия дом обсъждат вариант да се позовават на 25-ата поправка от конституцията, която позволява на вицепрезидента и мнозинството от секретарите на кабинета да гласуват, за да отстранят президента, ако той не може да изпълни правомощията си. “Мислим, че преди всичко имаме задължение към нашата страна и че президентът продължава да действа по начин, който е вреден за доброто здраве на нашата република”, пише в материала. Тръмп веднага определи текста като “страхлив” и го нарече “предателство”, а поведението на изданието определи като “много нечестно”. Президентът поиска да бъде разкрито името на автора. Белият дом пък поиска официално извинение от “Ню Йорк таймс”. Най-висшите представители на Белия дом са отменили всичките си срещи в сряда, за да изготвят списъци с имената на предполагаемия предател. Сред заподозрените се споменават дори имената на първата дама Мелания и дъщерята на американския лидер - Иванка. Същевременно Белият дом активно търси заместник на министъра на отбраната Джеймс Матис, съобщава в. “Вашингтон пост”. Според изданието Доналд Тръмп има всички основания да се чуди какво говори Матис зад гърба му, след като в новата книга на известния американски журналист Боб Удуърд той твърди, че министърът на отбраната е казал, че Тръмп има разбиранията на петокласник или шестокласник. В книгата на Боб Удуърд, посветена на Тръмп, президентът е обрисуван като холерик и параноик, когото неговите сътрудници се опитвали да озаптят и дори да заобиколят. ", "date": "2018.09.06", "title": "Тръмп бесен, търси предател в Белия дом (Обзор)"}
{"url": "https://www.24chasa.bg/novini/article/7042312", "text": "Русия забрани вноса на свинско от България заради африканската чума. Това важи за месо, всички продукти от него и за живи животни, съобщи руската информационна агенция ТАСС. Изключение се прави за преминалите обработка продукти, тъй като тя разрушава вируса. А също и за готови за консумация храни със съдържание на или изцяло от свинско, продукти за изхранването на непродуктивни животни и животни с ценна кожа. ", "date": "2018.09.06", "title": "Русия забрани вноса на свинско  от България"}
{"url": "https://www.24chasa.bg/novini/article/7042346", "text": "Двама души бяха ранени, след като частен хеликоптер падна в Мраморно море, близо до азиатската част на Истанбул, предаде Анадолската агенция. Двамата са ранени леко, предава БТА. Причината за падането на хеликоптера още не е известна. Технически екипи проучват случая.                                                                                                                                                                                                                                                                                                                       ", "date": "2018.09.06", "title": "Хеликоптер падна в морето край Истанбул,\nдвама са ранени"}
{"url": "https://www.24chasa.bg/novini/article/7042305", "text": "Британски турист е задържан в РПУ Несебър заради побой над инвалид в хотел в Слънчев бряг, съобщи за \"24 часа\" говорителят на ОД МВР Бургас Цветелина Рандева. Тя уточни, че по случая е образувано бързо производство, а репортерска проверка установи, че срещу британеца Дани Д. ще бъде повдигнато обвинение по чл. 325 от НК за хулиганство. \"Извършителят е задържан веднага, образували сме досъдебно производство под надзора на районната прокуратура. В рамките на 24-часовото му задържане ще бъде повдигнато обвинение. Нямам данни пострадалото лице да е приемано в болница\", каза директорът на ОД МВР Бургас старши комисар Калоян Калоянов.  Инцидентът е станал на 5 септември вечерта в хотел, в който 27-годишният англичанин бил на почивка с  майка си. Пострадалият пък е турист от Шотландия, настанен в съседна стая, уточниха от полицията. Когато пияният, а най-вероятно и дрогиран англичанин се прибирал към стаята си, видял мъж с бастун в коридора. Британецът явно объркал стаите и взел непознатия за крадец, затова започнал да го удря, разказаха разследващи. \"По случая се работи интензивно, иззети са видеозаписи от охранителни камери, разпитани са свидетели, назначени са експертизи\", казаха още от полицията. Поне половин дузина били очевидците на опитите за бягство на младия британец, който за да избегне арест, прескочил през терасите на хотела. Той обаче е бил задържан веднага след като се приземил на земята. Взета му е кръвна проба за алкохол и наркотици.", "date": "2018.09.06", "title": "Закопчаха млад британец, пребил инвалид от Шотландия в Слънчев бряг"}
{"url": "https://www.24chasa.bg/novini/article/7042291", "text": "Гръцката държавна електрическа компания (ДЕИ) е купила фирма на македонския вицепремиер по икономическите въпроси Кочо Ангушев малко преди подписването на Преспанското споразумение между Атина и Скопие през юни, пишат \"Елефтерос типос\" и \"Прото тема\", като се позовават на телевизия \"Скай\". Според информацията на \"Скай\" само два дни преди подписването на споразумението за името на Република Македония, държавната компания по нареждане на собственика си, гръцката държава, е купила тайно за 4,8 милиона евро македонската компания за търговия с електрическа енергия EDS, собственост на Ангушев, вицепремиер и близък сътрудник на премиера Заев, предава БТА. В отговор на ДЕИ се казва, че изкупуването на EDS е станало по чисто икономически критерии в рамките на стратегията за разширяване на дейността й на енергийния пазар на Балканите. Държавната компания не отрича, че е знаела, че македонската компания принадлежи на Ангушев, но заявява, че изкупуването й е станало след многомесечно проучване от авторитетни международни консултанти. Депутати от опозицията имат намерение да проучат кой е дал разпореждане за сделката на държавната компания, която според тях се намира в тежко финансово положение.", "date": "2018.09.06", "title": "Гръцката държавна електрическа компания купила фирма на македонски вицепремиер малко преди Преспанското споразумение"}
{"url": "https://www.24chasa.bg/novini/article/7042294", "text": "Преспанският договор за новото име на Република Македония отваря пътя за членство на страната в НАТО и ЕС, написа американският президент Доналд Тръмп в писмо до македонския си колега Георге Иванов по повод Деня на независимостта 8 септември, предаде агенция МИА. \"Македония има много причини тази година да бъде горда. Историческият Преспански договор решава дългогодишния спор за името с Гърция и отваря пътя на Македония за членство в НАТО и ЕС\", се казва в писмото, публикувано на сайта на американското посолство в Скопие, предава БТА. В него американският президент изтъква, че договорът и членството на Република Македония в НАТО ще засилят сигурността, стабилността и просперитета в целия регион. САЩ са готови да подкрепят Република Македония, особено в предстоящите преговори за членството й в НАТО, пише още Тръмп, като пожелава всичко най-добро на македонските граждани по случай Деня на независимостта.", "date": "2018.09.06", "title": "Тръмп към Георге Иванов: Македония може да се гордее с Преспанския договор за името"}
{"url": "https://www.24chasa.bg/novini/article/7042306", "text": "Властите в Ирак в последния момент се отказаха от намерението си да въведат комендантски час в обхванатата от протести южна провинция Басра, предаде Ройтерс. Особеният режим трябваше да започне в 15 ч местно време днес. Не се съобщава защо командващият оперативния щаб в Басра е отменил решението. В Южен Ирак избухна недоволство през последните седмици заради разпадащата се инфраструктура, спиранията на тока, лошото качество на питейната вода и корупцията. Жителите на Басра казват, че питейната вода в техния град с над 2 милиона население е замърсена със сол. Стотици души бяха приети в болница, след като са пили от нея, предава БТА. Редица арабски тв канали предадоха днес, че стотици разгневени иракчани блокираха работата на най-голямото експортно пристанище на страната - Ум Каср, и затвориха стратегическата магистрала Басра-Багдад. За да разгонят протестиращите, въоръжени с камъни и бутилки със запалителна смес, полицията прибягна до специални средства - сълзотворен газ и стоп-патрони. До момента - в третия ден на протестите, официалните данни сочат един загинал и 25 ранени. Според правозащитници обаче само за последното денонощие при стълкновенията между протестиращите и силите на реда са загинали 9 души и над 100 са ранени. Премиерът Хайдер ал Абади реагира на събитията в Басра и нареди незабавно да започне разследване за гибелта на цивилни хора. Радикалният шиитски имам Муктада Садр, чието движение спечели парламентарните избори в Ирак, осъди в телевизионно обръщение силовото потушаване на демонстрациите и призова за масови шествия в подкрепа на жителите а Басра. Той призова също премиера Абади да предприеме \"незабавни и радикални\" мерки за изход от социалната криза в най-богатата на петрол провинция в Ирак, настоя също парламентът, парализиран от вътрешни разделения, да се събере на извънредна сесия не по-късно от неделя. Малко след обръщението на Садр премиерът Абади, който се надява да запази своя пост, като се сформира бъдещото коалиционно правителство между неговата партия и движението на Садр, подкрепи призива на имама за извънредно заседание на парламента. Той изрази готовност да участва в него заедно със съответните ресорни министри за обсъждане на потребностите на Басра и да предоставяне на по-добри услуги на населението там.", "date": "2018.09.06", "title": "Властите в Ирак се отказаха да въвеждат комендантски час в Басра"}
{"url": "https://www.24chasa.bg/novini/article/7042309", "text": "Стара олющена порцеланова чиния може да донесе сто хиляди британски лири на щастлив лондончанин, след като се оказа артефакт от епохата на манджурски император, пише в. \"Метро\". Съдът за хранене бил закупен на селска разпродажба през 20-те години на миналия век. Нито продавачът, нито купувачът имали представа за истинската стойност на предмета. По едно време в чинията със синя глазура държали плодове, след което събирала прах на един бюфет, предава БТА. С времето тя започнала да се лющи, а по глазурата тръгнали цепнатини. На артефакта обърнал внимание тръжният специалист Чарлз Хенсън. Той забелязал на него печат на манджурския император Юнджън, който се задържал на престола от 1722 до 1733 година. По думите на експерта аналогични порцеланови изделия се съхраняват в музея \"Метрополитън\" в Ню Йорк и в токийския музей Недзу. В най-скоро време чинията ще бъде изложена на търг ,като продажната й цена няма да падне под 100 хиляди британски лири. Потенциални купувачи от Китай проявяват огромен интерес към лота.", "date": "2018.09.06", "title": "Стара чиния ще донесе сто хиляди лири на\nлондончанин"}
{"url": "https://www.24chasa.bg/novini/article/7042387", "text": "Председателят на ПГ на ГЕРБ и зам.-председател на партията Цветан Цветанов се разходи със съпругата си Деси и двете си дъщери Гергана и Василена в Пловдив. Цветанов сподели пред \" \", че изпраща съпругата си и голямата си дъщеря Гергана за София, а с Василена ще обиколят Стария град, който и двамата изключително много харесват. На площада семейството спря пред археологическите разкопки на Римския форум. Пловдив ще има успешна Европейска столица на културата, коментира Цветанов. Градът е променен и правителството оказва подкрепа. Пловдив изглежда прекрасно, добави той.", "date": "2018.09.06", "title": "Цветанов показа Римския форум в Пловдив на дъщерите си (Снимка)"}
{"url": "https://www.24chasa.bg/novini/article/7042391", "text": "Стотици пловдивчани са на централния площад, където наблюдават възстановка на Съединението. Участниците в нея са от комитет \"Родолюбие\", национално дружество \"Традиция\", сдружение \"Сила\" и дружина \"Бачо Никола\" от Калофер. Точно преди да започне възстановката, дъга се показа над Пловдив, което бе възприето като знак от присъстващите пловдивчани за добруването на града.  На площада в момента ехтят пушки, а народът отстрани ръкопляска.  По-рано днес в града бе отслужен тържествен молебен от пловдивския митрополит Николай, на който присъстваха шефът на парламента Цвета Караянчева и зам.-председателят на ГЕРБ Цветан Цветанов.  В 20:30 часа на площад \"Съединение\" започва тържествената заря-проверка, на която ще присъства президентът Румен Радев. ", "date": "2018.09.06", "title": "Вижте възстановка на Съединението от Пловдив (Снимки)"}
{"url": "https://www.24chasa.bg/novini/article/7042405", "text": "Четири души са убити и поне още толкова са ранени при стрелба в банка в центъра на Синсинати, САЩ. Убит е и нападателят, но не е ясно дали се е самоубил или са го убили полицаите, предава БТА. Очаквайте подробности.                                                                                                                                                                                                                                                                                                                       ", "date": "2018.09.06", "title": "4 убити при стрелба в банка в Синсинати (Видео)"}
{"url": "https://www.24chasa.bg/novini/article/7042414", "text": "Хърватия демонстрира готовността си да се присъедини към Шенгенската зона, като охранява качествено външните граници на Европейския съюз, заяви днес президентът на Хърватия Колинда Грабар Китарович, цитирана от ТАСС. След посещение на границата Грабар Китарович каза, че впечатленията й са отлични и се е убедила на място в професионализма на полицията и добрата й екипировка благодарение на ЕС, предава БТА. Хърватският президент посети снощи участък от границата с Босна и Херцеговина в района на град Цетинград и граничния пункт Малевац. Този участък се смята за един от най-проблематичните, тъй като там неведнъж са се събирали големи групи мигранти. Хърватия очаква да бъде приета в Шенген от 9 декември 2011 г., но досега не е получила конкретна дата за присъединяване. Освен нея членство в Шенген очакват и България, Румъния и Кипър.", "date": "2018.09.06", "title": "Хърватският президент: Демонстрираме готовността си да влезем в Шенген с качествена охрана на границите"}
{"url": "https://www.24chasa.bg/novini/article/7042436", "text": "В обща декларация САЩ, Германия, Франция и Канада заявиха, че подкрепят оценката на Великобритания, че служители на руското военно разузнаване стоят зад отравянето с нервнопаралитичното вещество \"Новичок\" на бившия руски двоен агент Сергей Скрипал и дъщеря му Юлия през март в Англия, след като Лондон повдигна задочно обвинения на двама руснаци, предадоха Ройтерс и ТАСС. \"Имаме пълно доверие в британската оценка, че двамата заподозрени са били служители на руското военно разузнаване ГРУ и че тази операция почти сигурно е била одобрена на най-високо правителствено равнище\", заявяват лидерите на тези четири западни страни, предава БТА. В съвместна декларация на Великобритания, САЩ, Германия, Франция и Канада лидерите на петте страни обещаха да работят по осуетяване на враждебните дейности на чуждестранни разузнавания. \"Вчерашното изявление (по разследването на отравянето на Скрипалови) още повече засилва намерението ни да продължим заедно да противодействаме на враждебната активност на чуждестранни разузнавания на територията на страните ни, да обезпечим спазването на забраната за използване на химически оръжия, да защитаваме гражданите си и да се защитаваме от всякакви форми на злонамерени държавни действия, насочени против нас и против нашите общества\", се казва в съвместната декларация. \"Ние, лидерите на Франция, Германия, САЩ, Канада и Великобритания отново изразяваме възмущението си от използването на химическото отровно вещество с нервнопаралитично действие, известно като \"Новичок\", на 4 март в Солсбъри. Приветстваме постигнатия напредък в разследването на отравянето на Сергей и Юлия Скрипал и приемаме за сведение повдигнатите вчера на двама заподозрени обвинения в опит за убийство. Даваме висока оценка на работата на полицията на Великобритания и на всички участвали в разследването\", заявиха лидерите на петте западни държави. Те освен това призоваха Русия да предостави всички подробности по програмата за разработка на нервнопаралитичното вещество \"Новичок\" на Организацията за забраната на химическите оръжия (ОЗХО). \"Обръщаме внимание и на това, че оценката на Великобритания, която е независимо проверена от ОЗХО, заключава, че същото отровно вещество е било използвано при отравянето на Доун Стърджис и Чарли Роули. Призоваваме Русия да осигури пълно оповестяване на програмата си за \"Новичок\" в ОЗХО\", се казва в декларацията. Русия категорично отхвърли отправените й обвинения и заявява, че програма за разработка на такова вещество не е имало нито в Съветския съюз, нито в Русия. Освен това експертите от британската военна химическа лаборатория в Портън Даун не са могли да установят произхода на веществото, с което са били отровени Скрипалови, отбелязва ТАСС. Великобритания ще обсъди със съюзниците си в НАТО евентуални нови санкции срещу Русия, заяви постоянният представител на Великобритания в ООН Карън Пиърс. \"Както знаете, 28-те страни от НАТО вече ни подкрепиха по ситуацията в Солсбъри и ние сме много благодарни за това. Сега ще обсъдим кои са най-подходящите следващи стъпки\", каза Пиърс.", "date": "2018.09.06", "title": "САЩ, Германия, Франция и Канада: Русия да разкрие програмата си за \"Новичок\""}
{"url": "https://www.24chasa.bg/novini/article/7042448", "text": "Земетресение с магнитуд 7,8 бе регистрирано в Тихия океан на дълбочина 608 км и на 105 км източно от столицата на Фиджи Сува, съобщи Геофизическият център на САЩ, цитиран от Ройтерс. Тихоокеанският център за предупреждения за цунами заяви, че няма заплаха от цунами за Хавай, предава БТА. Новозеландската гражданска защита заяви, че няма заплаха от цунами и за Нова Зеландия.", "date": "2018.09.06", "title": "Земетресение с магнитуд 7,8 регистрирано край Фиджи (Обновена)"}
{"url": "https://www.24chasa.bg/novini/article/7042326", "text": "“Булгаргаз” е поискал среща с ръководството на “Газпром” и тя ще бъде скоро, но дата все още не е уточнена. Това заявиха осведомени източници от енергетиката. По повод думите на председателя на КЕВР Иван Иванов, че “Газпром” е поканила България за преразглеждане на цените на природния газ, от “Булгаргаз” заявиха, че не могат да коментират изявления на председателя на независимия регулатор. Вероятно е той да разполага и с източници на информация, които не са достъпни за регулираните дружества - например кореспонденция с ЕК, допълниха от газовото дружество. На предстоящата среща се очаква да бъде обсъден целият договор за доставка, който е до 2022 г., а не само цените, казаха експерти. “Булгаргаз” щял да настоява за промяна на газовата година, която сега е от януари до януари, докато в Европа тя е от октомври до октомври. Ще се обсъжда и откъде България ще получава газ след пускане на “Турски поток” - от Румъния или от Турция. Това е важно, тъй като българското дружество догодина ще се явява на търгове за резервиране на капацитет от газопроводи за 2020 г. “Булгаргаз” подписал и нови договори с всички клиенти, присъединени към газопреносната мрежа, и крайни снабдители. От дружеството твърдят, че са постигнати отлични партньорски взаимоотношения с всички.", "date": "2018.09.06", "title": "“Булгаргаз” ще договаря нови условия с “Газпром”"}
{"url": "https://www.24chasa.bg/novini/article/7042322", "text": "От 10 до 21 септември “Енерго-Про” организира изнесени офиси в 19 малки градове и села в областите Добрич и Силистра. Сред тях са Балчик, Каварна, Оброчище, Генерал Тошева, Дулово и Тутракан. Инициативата се провежда успешно от 2013 година в населени места в Североизточна България, в които няма постоянно функциониращ център за обслужване на клиенти на компанията. Тази акция е четвъртият етап за 2018 г. на проекта “Изнесени офиси”. В изнесените приемни на компанията клиентите имат възможността да стартират процедура по смяна на титуляр на партидата, да заявят и ползват безкасови услуги, да получат консултация по процеса по присъединяване на нов обект към електроразпределителната мрежа. Клиентите на компанията имат възможност да зададат на специалистите въпроси за електроснабдяването, както и да подадат актуална информация за данните си за кореспонденция. За да се възползва от услугите, предлагани в изнесените офиси, клиентът трябва да носи и да представи документ за самоличност и документ за собственост на имота. ", "date": "2018.09.06", "title": "“Енерго-Про” с изнесени офиси"}
{"url": "https://www.24chasa.bg/novini/article/7042274", "text": "Учени разкриха тайната на виртуозните постижения на участниците в древногръцката алкохолна игра котабос, пише сайтът Кълчър трип. В Древна Гърция често срещано явление били партитата, наречени симпозия, които били древна версия на модерните коктейли. На тях освен разговори, рецитиране на стихотворения и приятни изживявания с танцуващи момичета, се играела и играта котабос. Тя имала два варианта. При първия участниците се събирали в квадрат или кръг в стаята и се надпреварвали кой ще повали малък диск, поставен върху метален прът в средата на помещението. Ударите по диска не били със стрелички или топки, а с по-изпипано оръжие - вино. За целта участниците държали бокали с вино, наречени киликс. Те имали дръжки от двете страни. Участниците в играта трябвало да се опитат да излеят от разстояние виното от бокала върху диска, закрепен върху пръта и да го съборят, предава БТА. Втората версия на играта предвиждала в голям съд с вода в стаята да се поставят малки съдове. Участниците ги замервали отново с вино от бокалите си. Победител бил онзи, който напълнел пръв най-малката съдинка и тя потънела. Предвид плиткостта на бокалите киликс обаче била необходима специфична техника, за да се постигнат победи в играта котабос. Според гръцки учени участниците в надпреварата държали киликса с два пръста, пъхнати в процепа на едната му дръжка, и се целели така, както днешните лекоатлети хвърлят копието в дисциплината хвърляне на копие. Победителите в двата варианта на играта получавали различни награди, сред които можело да бъдат ласките на красавица. Играта била толкова популярна, че заможни древни гърци имали специални помещения в домовете си за нея. Котабос играели и мъже, и жените. Популярността на надпреварата обаче залязла през 4 век преди Христа по неизвестни причини. Специалистите предполагат, че една от тях вероятно е било това, че след играта, чистенето било доста голямо.", "date": "2018.09.06", "title": "Учени разкриха тайната на древногръцка алкохолна игра"}
{"url": "https://www.24chasa.bg/novini/article/7042195", "text": "Председателят на косовския парламент Кадри Весели заяви днес, че Прищина е издала разрешение за посещение на сръбския президент Александър Вучич в Косово на 8 и 9 септември, но това решение може да бъде променено \"в случай на дестабилизация\", предаде Танюг. \"Ако решим да не идва, Вучич няма да влезе в Косово\", каза Весели, като предупреди, че ако Вучич влезе на косовска територия без разрешение, ще го последва съдбата на директора на сръбската правителствена служба за Косово Марко Джурич, който бе арестуван в Косовска Митровица през март тази година, предава БТА. Александър Вучич обяви в края на миналия месец, че ще посети Косово за среща с местните сърби на 8 и 9 септември и ще произнесе там важна реч, както каза, \"една от най-важните в живота му\". Посещението е предвидено ден след поредния кръг на диалога за нормализиране на отношенията, който Косово и Сърбия водят с посредничеството на Европейския съюз. Косовският президент Хашим Тачи, който утре ще се срещне с Вучич в Брюксел, заяви, че възможностите за постигане на споразумение са много малки и че окончателното споразумение между Белград и Прищина ще има смисъл единствено ако Сърбия признае Косово като държава. Междувременно косовският парламент вече трети ден не може да събере кворум, за да гласува състава на новия екип за преговори със Сърбия, съставен от правителството, и да гласува предложена от опозицията резолюция, с която да се забрани на Тачи да преговаря за промяна на границите на Косово. Ръководителят на правителствения екип за преговори Фатмир Лимай каза за телевизия Т7, че Тачи няма да може взима нито едно решение без съгласието на този екип. Това обаче остава под въпрос, защото парламентът още не е одобрил състава на екипа.", "date": "2018.09.06", "title": "Прищина е издала разрешение за посещение на Вучич в Косово на 8 и 9 септември"}
{"url": "https://www.24chasa.bg/novini/article/7042204", "text": "Днес, 6 септември 2018 г., Специализираната прокуратура повдигна обвинения на М.С., С.С., И.Д., Ц.К., М.К., Б.Х., А.Т. и Д.Д. за участие в организирана престъпна група, създадена с цел продажба на акцизни стоки без бандерол, извършване на данъчни престъпления и пране на пари. Това съобщиха от прокуратурата. На едно от лицата са повдигнати обвинения за вторични престъпления - избягване плащането на ДДС и възстановяване на неследващ се данъчен кредит в размер на общо 1 016 139 лв., на други трима - за държане на акцизни стоки без бандерол в големи размери. В рамките на деня обвиненията ще им бъдат предявени. С постановления на наблюдаващия прокурор на обвинените ще бъде наложено задържане до 72 часа с оглед осигуряването им пред Специализирания наказателен съд и разглеждане на искане на СП за налагане на мярка за неотклонение „Задържане под стража“ за всеки от тях.", "date": "2018.09.06", "title": "Миню Стайков, синът му и още 6-ма с обвинения за данъчни престъпления и пране пари"}
{"url": "https://www.24chasa.bg/novini/article/7042221", "text": "Германският консерватор Манфред Вебер изключи днес всякаква възможност за \"благосклонно отношение\" към унгарския лидер Виктор Орбан по въпросите, засягащи \"основополагащите ценности\" на ЕС, предаде Франс прес. Вебер заяви в ефира на австрийското обществено радио, че като лидер на Европейската народна партия в Европарламента му се налага да прави отстъпки пред различните течения в това политическо семейство, към което принадлежи и партията на Орбан ФИДЕС. Той обаче добави, че \"не може да има благосклонно отношение в семейството на ЕНП по въпросите, касаещи основополагащите ценности\" и тези \"принципи не подлежат на обсъждане\", предава БТА. Орбан и неговата партия често са обвинявани, че са посегнали на върховенството на закона, изменяйки из основи функционирането на институциите в Унгария, отбеляза АФП. Вчера 46-годишният баварец Вебер получи подкрепата на германския канцлер Ангела Меркел да наследи Жан-Клод Юнкер като председател на Европейската комисия.", "date": "2018.09.06", "title": "Манфред Вебер: Няма да има благосклонно отношение към Орбан"}
{"url": "https://www.24chasa.bg/novini/article/7042039", "text": "Около 26% от потребителите на Фейсбук в САЩ са отстранили мобилното приложение от устройствата си през изминалата година в светлината на скандалите с безопасността и случаите на кражба на лични данни. Това съобщи телевизионният канал Си Ен Би Си. Той се позовава на резултатите от проучване, проведено от американския изследователски център \"Pew Research Center\". Според наличните данни 54% от анкетираните са променили настройките за поверителност на своите страници в социалната мрежа на фона на скандалите с изтичането на лични данни през изминалата година. 42% от запитаните са заявили, че са решили да „си вземат почивка“ и временно да спрат да използват Фейсбук. Ако вземем само потребителите на социалната мрежа на възраст от 18 до 29 години, сред тях броят на премахналите мобилното приложение от своите устройства е 44%. В същото време, както отбелязва Си Ен Би Си, проучването не засяга приложението Инстаграм, което също е собственик на компанията Фейсбук. Изследването е проведено от края на май до началото на юни тази година, сред около 3 400 американски потребители на Фейсбук над 18-годишна възраст.", "date": "2018.09.06", "title": "26% от американците вече не ползват Фейсбук"}
{"url": "https://www.24chasa.bg/novini/article/7042049", "text": "Министърът на енергетиката Теменужка Петкова ще участва в енергийния форум на Югоизточна Европа на 7 и 8 септември, в Солун, Гърция. Това съобщиха от пресцентъра на министерството. На събитието се очаква да присъстват енергийните министри на страните от Югоизточна Европа, Държавата Израел и Египет. Ще бъде обсъдено развитието на регионалния енергиен пазар и в частност бъдещето на природния газ в Югоизточна Европа. Форумът се организира от Американо-гръцката търговска камара, Атлантическия съвет и Гръцката асоциация за енергетика и икономика.", "date": "2018.09.06", "title": "Министър Петкова ще участва в енергийния форум на Югоизточна Европа в Солун"}
{"url": "https://www.24chasa.bg/novini/article/7042063", "text": "Германският външен министър Хайко Маас и неговият турски колега Мевлют Чавушоглу посетиха днес германския лицей в Истанбул, за да отбележат 150-годишнината от създаването му, предаде ДПА, цитирана от БТА.  Маас заяви на събитието, че ако двустранните отношения между Берлин и Анкара бяха \"толкова добри, колкото в това училище, двете страни щяха да постигнат много\". \"Приятелството между Турция и Германия е историческо, дълбоко вкоренено\", заяви Чавушоглу, обръщайки се към учениците. Той добави, че те \"със сигурност ще допринесат за бъдещото засилване и стабилизиране на това приятелство\". Днес е вторият ден от двудневното посещение на Маас в Турция в очакване на държаната визита на турския президент Реджеп Тайип Ердоган в Германия на 28 и 29 септември.", "date": "2018.09.06", "title": "Маас и Чавушоглу посетиха германско училище в Истанбул"}
{"url": "https://www.24chasa.bg/novini/article/7042067", "text": "Затруднено е движението по АМ \"Тракия\" между 15-и и 20-и километър в посока Пловдив. Заради ремонт на виадукт автомобилите се пренасочват в насрещното платно, предаде NOVA.  Ограничението в района е 50 км/ч. Образувала се е колона от автомобили. Ако пътувате от София в посока Пловдив, предвидете малко повече време за път. Екипи на полицията патрулират в района. Призивът им е да се шофира внимателно. Полицаите следят и глобяват за шофиране в аварийната лента.", "date": "2018.09.06", "title": "Голяма тапа на АМ \"Тракия\" в посока Пловдив"}
{"url": "https://www.24chasa.bg/novini/article/7042093", "text": "Българският евродепутат от ГЕРБ/ЕНП Ева Майдел присъства на тържествената церемония в Русе в чест на 133 години от Съединението на Княжество България и Източна Румелия, по време на която поднесе цветя пред Паметника на загиналите в Сръбско-българската война. По-рано Ева Майдел, заедно с народните представители от ГЕРБ – Русе Пламен Нунев и Светлана Ангелова и заместник-кмета на Русе по европейско развитие Страхил Карапчански, посети рекламния надпис „Русе”, където отправи видеопослание в социалните мрежи по повод празника. Евродепутатът и представителите на ГЕРБ-Русе обсъдиха проектите, които се изпълняват в крайдунавския град, като разгледаха и изложбата в центъра, посветена на Световното първенство по волейбол за мъже, на което Русе ще бъде домакин от 12 до 18 септември. Ева Майдел се запозна и с русенския производител на спортни автомобили Росен Даскалов, който представи най – новия модел на фирмата – елетрическият Sin S 1. Заедно с Росен Даскалов тя направи тест на колата по русенските улици. Само преди 6 месеца русенската Sin Cars представи своя модел на автомобилен салон в Женева 2018, като това бе световна премиера за напълно новия S1.", "date": "2018.09.06", "title": "Евродепутатът от ГЕРБ/ЕНП Ева Майдел посети Русе"}
{"url": "https://www.24chasa.bg/novini/article/7042101", "text": "84-годишен пешеходец е пострадал тежко при инцидент с лек автомобил във Варна. Малко преди 9 часа тази сутрин, близо до Икономическия университет в центъра на града, при пресичане на пешеходна пътека, възрастния мъж е бил ударен от лек автомобил, съобщава  . Шофьор е 27 годишна жена. Пешеходецът е настанен в болница с фрактура на таза и контузии по главата. Няма опасност за живота му. По случая е образувано досъдебно производство.", "date": "2018.09.06", "title": "Млада шофьорка блъсна възрастен мъж във Варна"}
{"url": "https://www.24chasa.bg/novini/article/7042107", "text": "Лицевата част на тераса падна в Силистра заради ръждясали планки и нарушена цялост на връзката между парапетите със съседния балкон. Инцидентът се е разиграл в късните следобедни часове на вчерашния ден. Пострадала е 70-годишна жена, която е настанена в силистренската болница, с опасност за живота. Падането й е било донякъде омекотено от намиращото се в близост дърво. Според близки до семейството тя явно е забравила, че парапетът не е укрепен и че не трябва да се подпира на него. Жилищният блок е строен през 1980 година и това е пореден случай на срутване. Два балкона са паднали преди няколко месеца, за щастие без да има пострадали. Съседи на пострадалата коментират, че балконите са прогнили отдолу и връзките между терасите отдавна са ръждясали. Има семейства, които са предприели мерки по укрепването им, монтирайки допълнително планки, които да придържат парапетите за стената на блока. Други са на мнение, че трябва да има осъден архитект, както и сериозен контрол върху ремонтите, които всеки прави на своя глава. Подобни произшествия в Силистра са регистрирани през 2012 година, но отново без жертви. Специалисти съветват гражданите периодично да правят сами оглед на жилищата си, за да се предотвратят инциденти, да следят за състоянието на планките, които придържат балконите, както и да не ги използват като складови помещения.", "date": "2018.09.06", "title": "70-годишна жена от Силистра е в болницата заради срутване на тераса от четвъртия етаж (Обновена, снимки)"}
{"url": "https://www.24chasa.bg/novini/article/7042113", "text": "Германски депутат критикува представители на управляващата партия в Румъния за участието им в \"кампания за оклеветяване\", насочена срещу германското малцинство в страната, предаде Асошиейтед прес. Бернд Фабрициус, германски депутат, роден в Румъния, заяви, че клеветническата кампания наскоро е достигнала \"нов връх\". Той цитира публикация във Фейсбук на бившия румънски финансов министър Дариус Вълков, настоящ съветник на премиера, в която президентът Клаус Йоханис, представител на етническото германско малцинство, е изобразен с мустаци като на Хитлер, предава БТА. Фабрициус, който беше назначен от германското правителство да представлява интересите на германските малцинства в Източна Европа, каза, че е писал директно на румънския премиер Виорика Дънчила, призовавайки я да се дистанцира от \"колективните обиди\" от страна на нейното правителство и на управляващата Социалдемократическа партия.", "date": "2018.09.06", "title": "Германски депутат критикува Румъния заради оприличаване на президента Йоханис с Хитлер"}
{"url": "https://www.24chasa.bg/novini/article/7042119", "text": "Лидерът на БСП - София Калоян Паргов ще участва в международната конференция \"От комунизъм към капитализъм: Има ли край на прехода в Източна Европа?\", организирана от \"Милениум клуб България\" в Лондон. Форумът е част от кампанията на сдружението на младите българи в чужбина, родени след 1981 г. \"Краят на прехода\". Калоян Паргов заминава за английската столица в петък, а конференцията ще се проведе на 9 септември, неделя, от 10,00 часа, британско време (12,00 часа, българско) в Oxford and Cambridge Club в Лондон. Това съобщиха от пресцентъра на БСП - София. Лидерът на столичните социалисти ще изнесе доклад по време на конференцията, в който ще направи преглед на политическото и икономическото състояние на България по време на прехода. Освен това, на форума в Лондон Калоян Паргов ще представи и философията на \"Визия за България\" на БСП. В конференцията ще участват български и международни академици от реномирани университети (London School of Economics and Political Science, Keele University, University College London, University of Oxford и др.), икономически експерти и политици. Сред участниците ще бъде и княз Кирил Сакскобургготски. По време на визитата си в английската столица, лидерът на социалистите от София ще има редица срещи с българи, част от \"Милениум клуб\", на които ще обсъди различните възможности те да бъдат полезни на България с експертизата и опита си.", "date": "2018.09.06", "title": "Калоян Паргов ще участва в международна конференция на \"Милениум клуб България\" в Лондон"}
{"url": "https://www.24chasa.bg/novini/article/7042127", "text": "Честит празник, българи! Съединението на Княжество България с Източна Румелия е велико дело на големи родолюбци. Даваме им своята почит и признание. Гордеем се, че сме техни наследници, но сме и техни длъжници. Днес, без поставена граница помежду ни, сме разделени от противоборства. За това вина имаме и ние - политиците. Но е ударил часът за днешното Съединение. Това написа във фейсбук лидерът на БСП Корнелия Нинова по повод годишнината от Съединението на България.  \"Знам, че всеки има своите мечти, тревоги, успехи или болки. Всеки избира и своите политически възгледи. Нормално е да сме различни. Но над нашите различия стоят общочовешки и общобългарски ценности. В тяхно име и със силата на националната енергия, можем да потърсим днешното обединение за утрешна България\", написа още тя. \"Честит празник, българи! Съединението на Княжество България с Източна Румелия е велико дело на големи родолюбци. Даваме им своята почит и признание. Гордеем се, че сме техни наследници, но сме и техни длъжници\", подчерта Нинова.", "date": "2018.09.06", "title": "Корнелия Нинова: Българите сме разделени, вина имаме и ние - политиците"}
{"url": "https://www.24chasa.bg/novini/article/7042139", "text": "Луксозният британски бранд \"Бърбъри\" вече няма да изгаря непродадената си стока, за да не спадне цената й, съобщават световните агенции. Модната марка също така спира да използва в колекциите си естествена кожа с дълъг косъм. \"Съвременният лукс означава, че трябва да бъдем социално и екологично по-отговорни, заяви по този повод изпълнителният директор на компанията Марко Гобети. Това ще бъде ключът към нашия успех в дългосрочна перспектива\", предава БТА. Сред другите брандове, които вече се отказаха от употребата на споменатия вид кожи, фигурират \"Версаче\" и \"Гучи\". В съответствие с новия екологичен курс \"Бърбъри\" се отказват от изгарянето на непродадените колекции с престижната марка. През месец юли в.\"Таймс\" разкри, че през миналата година модната къща е унищожила стока за над 35 милиона долара. Според изданието тази мярка е била посрещната с недоволство от страна на акционерите на \"Бърбъри\". Но тогава ръководството се оправда, че по този начин е защитило имиджа на марката, като не е допуснало излизането на колекциите на занижени цени в сивия сектор.", "date": "2018.09.06", "title": "\"Бърбъри\" вече няма да изгаря непродадената си стока"}
{"url": "https://www.24chasa.bg/novini/article/7042161", "text": "Находищата на газ и петрол са надеждата на Сирия за възстановяване, заяви пред   Дахер Дахер – зам.-председател на Сирийската асоциация в България. „На изток от Ефрат американците контролират 1/3 от страната чрез т.нар. кюрдските сили. Те са завладели най-големите находища. Сирия още много дълго време ще преговаря и ще иска да си върне тези находища на газ и петрол, защото те са надеждата за възстановяване. Докато ги държат американци, французи и великобританци, те на практика държат в шах мат Сирия“. Запитан дали очаква в скоро време да бъде сложен край на джихадистката съпротива в Идлиб, той отговори: „Това ще бъде продължителен процес. Скоро няма да му се види краят. Предполагам, че още в средата на септември сирийската армия, подкрепена от Русия и Иран, ще нахлуят – няма как, това е доста възлова точка в Сирия, за да си върнат териториите, най-вече защото пътят Дамаск-Алепо трябва да бъде отворен. В момента този международен път е прекъснат. Сирия няма да остави така нещата. Дали са срок на турците до средата на септември да се изтеглят частично от този район“. В Идлиб и Северно Алепо вече се търгува с турски лири, подчерта Дахер и добави: „Там се веят турски знамена. Има портрети на Ердоган. Това вече започва да прилича на потурчване на сирийски територии. /…/ Идлиб вече не този, който познаваме. Това е един вид Кандахар. Няма никаква разлика между ИДИЛ и тези групировки, идеологията е една и съща, налагат едни и същи закони, едни и същи са резултатите за нас, особено християните, които бяха изгонени“.", "date": "2018.09.06", "title": "Експерт: В Идлиб вече се търгува с турски лири, веят се турски знамена"}
{"url": "https://www.24chasa.bg/novini/article/7042166", "text": "Кремъл смята за недопустимо да бъдат обвинявани руските власти, че са отговорни за отравянето през март в английския град Солсбъри на бившия двоен руски агент Сергей Скрипал и на дъщеря му Юлия, предаде Франс прес. Говорителят Дмитрий Песков заяви днес, че нито висшето ръководство в Русия, нито по-ниските ешелони на властта имат каквото и да било общо със случилото се в Солсбъри. Лондон обвини днес руския президент Владимир Путин, че е отговорен за отравянето на Скрипалови. Вчера премиерът Тереза Мей заяви пред британския парламент, че атаката е била извършена от двама агенти на руското военно разузнаване, предава БТА. \"Многократно заявихме и пак ще кажем: Русия никога не е имала нищо общо със събитията в Солсбъри. Русия не е замесена по никакъв начин в тях\", заяви Песков. Британската полиция каза вчера, че е издала заповеди за арест на двама руски граждани, заподозрени, че са свързани с отравянето, и разпространи техни снимки. \"За да проверим тяхната самоличност, за да имаме юридическо основание да го направим, се нуждаем от официално искане от британска страна\", припомни Песков. \"Изявления пред парламента не заменят и не могат да заменят това искане\", подчерта той.", "date": "2018.09.06", "title": "Кремъл: Недопустимо е да бъдат обвинявани руските власти за станалото в Солсбъри"}
{"url": "https://www.24chasa.bg/novini/article/7042172", "text": "Испанският власти съобщиха, че спасителни екипи са открили петима мъртви мигранти и 53 оцелели в полупотънало корабче във водите източно от Гибралтарския проток, предаде Асошиейтед прес. Морската спасителна служба съобщи днес, че корабчето било открито в най-западната част на Средиземно море, известна като Алборанско море, предава БТА. Службата посочи също, че 181 северноафрикански мигранти, повечето възрастни мъже, били спасени тази сутрин от пет плавателни съда, опитали се да стигнат по най-краткия път до Европа. Вчера общо 501 мигранти бяха спасени от 12 лодки и корабчета.", "date": "2018.09.06", "title": "Oткриха петима мъртви мигранти и 53 оцелели в полупотънало корабче до Гибралтарския проток"}
{"url": "https://www.24chasa.bg/novini/article/7042180", "text": "Президентът на САЩ Доналд Тръмп благодари днес на севернокорейския лидер Ким Чен Ун  за \"непоколебимото му доверие\" в него, като изрази своята увереност, че двамата заедно ще намерят начин да завършат успешно преговорите за денуклеаризацията, предаде Франс прес. \"Благодаря, председателю Ким. Ще свършим това заедно\", писа Тръмп в Туитър, предава БТА. Вчера Ким се срещна в Пхенян с южнокорейския пратеник Чун Юи-йон - съветник по националната сигурност на президента Мун Дже-ин, и му предаде послание от него. На срещата Ким изразил надежда за значително подобряване на отношенията със САЩ в близките години. Както самият Чун каза по-късно, севернокорейският лидер казал, че \"вярва на президента на САЩ Тръмп и се надява, че по време на първия му президентски мандат двете страни ще успеят да преодолеят 70-те години враждебност и да осъществят денуклеаризация на Корейския полуостров\".", "date": "2018.09.06", "title": "Тръмп благодари на Ким Чен Ун за доверието в него"}
{"url": "https://www.24chasa.bg/novini/article/7042183", "text": "Турция ще изтегли 29 продукта, предимно вносни електроуреди, от пазара си, позовавайки се на \"нелоялна конкуренция\" и опасения за безопасността, предаде ДПА, позовавайки се на Анадолската агенция. Списъкът включва електрически мотори, сешоари, чайници, предпазни колани и други, според съобщение на министерството на индустрията и технологията. Двайсет и един от продуктите са вносни, предава БТА. Решението е част от пакет мерки, обявени от правителството вчера, които според министерството целят да насърчат местното производство и \"да облекчат товара върху индустриалците и предприемачите след икономическите атаки срещу Турция\". В съобщението се говори за засилване на проверките за безопасност на продуктите, за да \"се избегне непочтената конкуренция\". Решението идва на фона на търговски спор със Съединените щати, който ескалира по редица въпроси, включително задържането в Турция на американски пастор. Анкара и Вашингтон си наложиха взаимни санкции и увеличиха митата за внос. През август президентът Реджеп Тайип Ердоган призова за бойкот на американски електронни устройства, включително айфони на компанията Епъл. \"Ние ще произведем дори по-добри, с по-високо качество от тези, които купуваме отвън, и ще ги продаваме в чужбина. Ние ще бойкотираме американските електронни стоки\", заяви той в Анкара.", "date": "2018.09.06", "title": "Турция изтегля вносни продукти заради \"нелоялна конкуренция\""}
{"url": "https://www.24chasa.bg/novini/article/7041502", "text": "Трябва ли да се забрани на шумните и плачещи деца достъп в библиотеките, кината и други подобни обществени места или да се зачетат техните права за ползване на обществените ресурси. В последно време тази тема предизвика вниманието на обществеността в Китай, информира  Неотдавна библиотека в студентски град в Шънджън забрани достъпа до нея на деца под 14 години, което предизвика обществен дебат. Обяснението на библиотеката е, че тя обслужва главно образователни и научни изследвания и в нея няма книги за деца. Поради това, че влизащите в библиотеката деца бягат и говорят на висок глас, оплакванията са се увеличили рязко, което наложило въвеждането на правилото. Всъщност отказът на достъп до библиотеки за деца не е рядкост. През 2013 г. по същата причина една библиотека в гр. Джънджоу също въведе забрана за деца под 14 години да я посещават. През 2015 г. пред входа на библиотека в гр. Сямън е поставена табела с надпис: читатели под 12 години, влизащи в читателската зона трябва да бъдат придружавани от родители. Ако родителите не изпълнят задълженията си за надзор и те нарушават съответните правила и библиотеката има право да ги уведоми да напуснат. Във връзка с правилата на библиотеките мнозина интернет потребители споделиха мнението си. Някои заявяват, че одобряват мярката на библиотеките, като така се ограничава шумът, предизвикан от децата в читалните. Посещавайки Националната библиотека в Пекин журналист откри, че немалко от децата са спирани на входа на читателската зона. В Правилата на библиотеката е регламентирано, че читателската зона е отворена само за читатели над 13 години. Тези от 13 години до 15 години могат да влязат в читателската зона само с регистрирана читателска карта. Посетител, излязъл от читателската зона каза пред журналист, че той разбира правилата на библиотеката. „В библиотеката в моя роден край много деца бягат навсякъде. Това наистина оказва влияние върху другите хора, съсредоточени в четивото си.\", казва той. Други обаче са на мнение, че като обществено място трябва да се позволява на децата да влязат в библиотеката. Децата имат право да четат в нея. Не бива да се убива интереса им към книгите и да се отнемат правата им да се възползват от обществените ресурси. Г-жа Джан, която е искала да заведе 12-годишния си син в Националната библиотека, е спряна на входа. Тя счита, че синът й вече е достатъчно голям да се контролира сам. „Управлението на библиотеката трябва да бъде по-гъвкаво. И родителите и учителите учат децата на маниери и как да се държат на обществени места. Децата знаят, че в библиотеките трябва да бъдат тихи\", казва г-жа Джан. Коментирайки въпроса професор Ху Ган от Института за обществено управление към Университета Дзинан заяви пред журналист, че библиотеката е мястото, където се изгражда навика на децата към четенето и се трупат знания. Децата имат право да посещават библиотеките, които са обществено място, това е безспорно, добавя професорът. Всъщност в 34-ти член от Закона за обществените библиотеки ясно е регламентирано, че в тях трябва да има отделени зони за читатели-деца. Съгласно характеристиките на децата, библиотеките трябва да разполагат с квалифицирани служители, които насочват децата при четенето, извършват обществени преподавателски дейности и оказват подкрепа на училищата при извънкласните дейности. В местата, където има условия може да бъде създадена независима детска библиотека. Още през 2010 г. към Националната библиотека е създаден „детски кът\". В момента тази детска библиотека приема около 400 деца ежедневно. Във връзка с това Националната библиотека изисква придружителите да следят и контролират поведението на децата. Те имат задължение да поддържат тишината и реда в библиотеките. Една майка, съгласна с правилата казва:. „Така децата няма да притесняват останалите читатели. Книгите в детската читателска зона са подходящи за децата.\" Професор Ху Ган коментира още, че родителите трябва добре да контролират и да възпитават децата. Да ги учат, че не бива да говорят на висок глас на обществено място, да спазват обществения ред. Родителите трябва да поставят себе си за пример, да държат децата до себе си и да не им позволяват да нарушават работата на околните. Професор Ху счита, че доброто управление на библиотеката е по-ефективно от забраната. Той предлага библиотеките да съберат доброволци, които своевременно да следят поведението на децата и да ги контролират проявите на лошо поведение. Училищата също имат задължение да научат децата, че трябва да се държат възпитано на обществени места като библиотеки, кина и други.", "date": "2018.09.06", "title": "Обществен дебат: Библиотека отказва достъп на деца, за или против"}
{"url": "https://www.24chasa.bg/novini/article/7041524", "text": "Инфлацията във Венецуела е преминала прага от 200 процента през август и цените са скочили за период от една година с 200 000 процента, се казва в доклад на венецуелския парламент, който е контролиран от опозицията, предаде  \"Взрив на инфлацията през август. 223,1 процента за месец и 200 005 процента за година в периода август 2017 г. - август 2018 г.\", написа в Туитър опозиционният депутат Хосе Гера, който е член на комисията по финансите и бивш заместник-директор на Централната банка. Според парламента цените са скочили с 34 680 процента от 1 януари. Международният валутен фонд прогнозира хиперинфлация във Венецуела, достигаща 1 000 000 процента.", "date": "2018.09.06", "title": "Инфлацията във Венецуела е преминала прага от 200% през август"}
{"url": "https://www.24chasa.bg/novini/article/7041184", "text": "Националната агенция за приходите започва проверки на всички доходи на земеделски стопани. Целта е да се проследи дали те коректно обявяват приходите си от продажба на продукция, научи “24 часа”. Преди ден от приходната агенция съобщиха, че около 50 000 стопани не са декларирали получените от тях субсидии в размер на общо 120 млн. лв. Данните били подадени от фонд “Земеделие”. В НАП освен списък на фермерите с получени суми има и опис на площите или животните, за които се получават помощи. Така може да се направи прогноза вида на продукцията и ориентировъчните количества. След това по средните пазарни цени ще се пресметне доходът, който стопаните са реализирали Това означава, че трудно може да бъдат укрити суми от данъчните, казват експерти. От следващата седмица приходната агенция започва и информационна кампания с всички нарушители. Ще бъдат организирани срещи с кметовете на общините с най-много нарушители. Консултации могат да се получат и на телефон 0700 18 700 на цената на един градски разговор от цялата страна. От НАП са приготвили брошура за фермерите, която да бъде раздадена от кметовете. В нея припомнят, че доходите на тези, които са регистрирани като земеделски производители, включват полученото от стопанска дейност, от държавни помощи, субсидии и друго подпомагане от европейските фондове. Тези от тях, които не са избрали да бъдат търговци, когато сумират тези доходи, имат право да приспаднат 60% разходи за производство на непреработени продукти и 40% за преработени. Данъчната ставка върху общата годишна основа е 10%. Стопаните, които са регистрирани като физически лица, дължат авансов данък. От НАП припомнят на стопаните също, че те са задължени да плащат осигуровки за пенсия и здравни вноски. Специално място в брошурата е отделено на механизма за обратно начисляване на ДДС, който е въведен за доставки на зърнени и технически култури. Стопаните се предупреждават също, че са длъжни да регистрират и отчитат всяка продажба чрез фискален апарат, освен ако не продават собствена продукция. Тъй като предполагат, че може да има и фермери, които не знаят правилата и смятат, че субсидиите не се декларират, Дава се възможност до 1 октомври да се подадат коригиращи декларации. Ако и в нея обаче има непълни или неверни данни, ще се налагат глоби от 500 лв. за физическо лице и ще се плати дължимият данък с лихвите за забавянето. Ако се установят такива случаи, наказанията ще бъдат в зависимост от размера на нарушението, тъй като имало и едри фермери, които са получили по 2 млн. лв. субсидия, а не са я обявили. Предполага се, че такъв размер на паричната помощ води и до солидни доходи от продажба на произведената с тях продукция. Селскостопанските производители масово не плащали и осигуровки, въпреки че са в облагодетелстван режим- могат да се осигуряват върху 320 лв., заявиха за “24 часа” данъчни инспектори. При стартиралата проверка ще се търсят и тези дължими суми, които ще се съберат с лихвите и със задна дата. По данни на земеделското министерство за стопанската 2016/2017 г. - тоест от 1 октомври 2016 г. до 30 септември 2017 г., регистрираните земеделски производители са 96 476, а към 30 август 2018 г. те са 92 666. В момента при плащането на субсидии служебно не се удържа дължащият се данък, а той впоследствие трябва да бъде внесен от земеделеца. Възможно е обаче занапред да се обмислят законодателни промени, така че удръжката да се прихваща още преди изплащането на субсидията. Доходите на регистрираните земеделски стопани се формират от извършваната от тях стопанска дейност и от държавни помощи, субсидии и друго подпомагане от европейските фондове. Но те не са разглеждани като отделни видове доход, а облагането им зависи от това дали земеделецът е физическо лице, или е регистрирал фирма. Фермерите могат да имат признати разходи до 60% за производство на непреработени продукти от селско стопанство. Изключение са доходите от производство на декоративна растителност. 40% може да са нормативно признатите разходи за доходи, придобити от преработени продукти и от производство на декоративна растителност. В двата случая тези разходи се приспадат от придобития през годината доход от стопанска дейност, включително и субсидиите, без да е пеобходимо да доказват разходите си Фермерите, които са регистрирани като физически лица, дължат авансов данък. Срокът за внасянето е до края на месеца, следващ тримесечието на придобиването на дохода. За доходи, придобити през четвъртото тримесечие на годината, данък не се дължи. Ако фермер е избрал да се обрага като търговец, въпреки че не е такъв, данъкт се смята според Закона за корпоративното подоходно облагане. В случай че изберат облагане по този ред, фермерите трябва да го прилагат за срок, не по-кратък от 5 последователни данъчни години. ", "date": "2018.09.06", "title": "НАП проверява всички доходи на фермерите"}
{"url": "https://www.24chasa.bg/novini/article/7041527", "text": "Върховният съд на Индия реши, че хомосексуализмът вече не е престъпление във втората по население страна в света, предадоха световните агенции, цитирани от БТА.  Това историческо решение слага край на забрана, въведена през 19 век. Най-висшата съдебна инстанция на азиатската страна с население 1,25 милиарда реши, че член 377 от наказателния кодекс, забраняващ \"противните на природния ред плътски отношения\", нарушава правата, дадени от индийската конституция. Тази разпоредба \"се бе превърнала в оръжие за тормоз срещу ЛГБТ общността\", заяви председателят на Върховния съд Дипак Мисра. Според индийския наказателен кодекс, датиращ от британската колониална епоха, хомосексуализмът на хартия се наказва с доживотен затвор. На практика обаче съдебни дела за хомосексуални отношения бяха рядкост. Състав от петима съдии във Върховния съд изслуша през юли аргументите на жалбоподателите хомосексуалисти, сред които няколко известни личности, искащи този член да бъде обявен за противоконституционен. По време на дебатите националистическото хиндуистко правителство на Нарендра Моди избра да не заема позиция по въпроса и го остави на преценката на правосъдието. Така Индия става 124-ата страна в света, където хомосексуализмът не се смята за престъпление, по данни на Международната асоциация на лесбийки, гейове, бисексуални, транс- и интерсексуални.", "date": "2018.09.06", "title": "Върховният съд на Индия декриминализира \nхомосексуализма"}
{"url": "https://www.24chasa.bg/novini/article/7041536", "text": "Няколкостотин анархисти и привърженици на крайнодясната партия Златна зора протестираха в Атина срещу план за изграждане на джамия, предаде Гръцките власти обмислят да финансират строеж на храма в промишлената зона на столицата. Сега мюсюлманите посещават неофициални молитвени центрове. Лидерът на Златна зора Никос Мига-Лолиакос нарече управляващите \"предатели\". Протестът премина при засилени мерки за сигурност и без инциденти.                                                                                                                                                                                                                                                                                                                       ", "date": "2018.09.06", "title": "Протест на крайнодесни срещу план за строеж на джамия в Атина"}
{"url": "https://www.24chasa.bg/novini/article/7041562", "text": "Министър-председателят Бойко Борисов се срещна с президента на Индия Рам Натх Ковинд, който е на държавно посещение в България. “Това посещение е много знаково за нас и ще спомогне да увеличим интензитета на нашите отношения в различни сфери”, каза министър-председателят Борисов. Фокус на разговорите беше поставен върху възможностите за задълбочаване на икономическите отношения и сътрудничеството в областта на образованието и науката между двете страни. “Бихме искали да увеличим значително сътрудничеството в бизнеса, инономиката и инвестициите от Индия в България. Особено в обладстта на образованието имаме поле за засилване на обмена”, подчерта президента Рам Натх Ковинд. Той използва случая и да поздрави премиера Борисов по повод 133-ата годишнина от Съединението на България и пожела успех и просперитет на страната ни.", "date": "2018.09.06", "title": "Борисов към президента на Индия: Искаме да увеличим сътрудничеството си"}
{"url": "https://www.24chasa.bg/novini/article/7041533", "text": "След посещението си във Враца омбудсманът Мая Маноловa коментира срещата си с майките на деца с увреждания от палатковия лагер в града и изрази своето разочарование от български делегати. На заседанието на ХХ сесия на Комитета на ООН за правата на хората с увреждания в Женева те премълчали за протестната мрежа и реалната ситуация у нас. Ето какво написа Манолова на официалната си страница: \"Сред посещенията ми във Враца бе и палатковия лагер на майките на деца с увреждания, част от протестната мрежа „Системата ни убива!“. Реших да ги запозная с участието ми в заседанието на ХХ сесия на Комитета на ООН за правата на хората с увреждания в Женева. Разказах им за специално изслушване на България, за това как у нас се прилага Конвенцията за правата на хората с увреждания, на какво ниво е законодателството, на какво ниво е привеждането на отделните изисквания – правото на достоен живот, независим живот, за достъпна среда, приобщаващо образование, подкрепа за работа, социални услуги. Целият този набор от теми беше докладван от българското правителство, от съответните ресорни министерства и се очаква доклад с препоръки. Изпитах разочарование, че нашите делегати премълчаха за протестите на майките на деца с увреждания и не представиха реалната ситуация у нас. Думата „протест“ в шестте часа, в които говориха представители на правителството, изобщо не беше използвана. За сметка на това представих ситуацията с всичките ми огромни притеснения за това как започва реформата и с огромната ми надежда, че хората с увреждания в България, че българското общество могат да разчитат на Комитета на ООН за правата на хората с увреждания да подкрепи реформата и да бъде катализатор, да накара властите да си поемат ангажиментите и отговорността. Крайно време е властта у нас да „узрее“ за тази реформата като приеме законите за хората с увреждания. Не съм оптимист, защото въпреки всички разговори за ускоряване на сроковете, които проведохме и в Министерски съвет, в присъствието на премиера и на вицепремиера Томислав Дончев, въпреки ангажиментите да се внесат проектите от народни представители, за да не се чака толкова дългата процедура по предварително обсъждане, въпреки възможностите този срок за обсъждане да бъде съкратен, те всъщност карат по стандартния ред. Законът за хората с увреждания ще бъде на сайта на социалното министерство реално до 26 септември т.г., ще се чакат доклади, предложения и препоръки, което може да стане и в по-кратки срокове, след това ще върви процедура през министерствата и аз не съм оптимист, че до 1 октомври 2018 г. този закон реално ще влезе, което е жалко. Освен това притеснение изпитвам и за сроковете в самия законопроект. Той ще влезе в сила 6 месеца след неговото приемане, най-рано от средата на другата година, но реално ще се усети от хората едва в края на 2019 г.\"", "date": "2018.09.06", "title": "Мая Манолова разочарована от нашите делегати от Комитета за правата на хората с увреждания  към ООН"}
{"url": "https://www.24chasa.bg/novini/article/7041595", "text": "Британският министър по въпросите на сигурността Бен Уолъс обвини руския президент Владимир Путин, че е отговорен за нападението с \"Новичок\", извършено през март срещу бившия руски шпионин Сергей Скрипал и неговата дъщеря в Англия, предаде Франс прес, цитирана от БТА.  \"В крайна сметка, разбира се, той е отговорен, той е ръководителят на държавата\", каза Уолъс в ефира на \"Би Би Си радио 4\". Вчера британската премиерка Тереза Мей обвини руското военно разузнаване (ГРУ), че стои зад покушението. \"В края на краищата е (отговорен), имайки предвид, че той е президентът на Руската федерация и че неговото правителство контролира, финансира и ръководи военното разузнаване\", добави Уолъс. Според Лондон атаката е дело на двама агенти на ГРУ, идентифицирани от британската полиция като руските граждани Александър Петров и Руслан Боширов. Полицията смята тези имена за псевдоними. Издадена е заповед за арест на двамата.", "date": "2018.09.06", "title": "Британският министър по сигурността: Путин е виновен за нападението с \"Новичок\""}
{"url": "https://www.24chasa.bg/novini/article/7041602", "text": "Изявлението на еврокомисаря по бюджета и човешките ресурси Гюнтер Йотингер, че Румъния иска да унищожи Европейския съюз, \"противоречи на конструктивната позиция на еврокомисар\" и \"не се основава на действителността\", пише в профила си във Фейсбук румънският министър на външните работи Теодор Мелешкану, цитиран от ТАСС. В сряда изданието \"Политико\" цитира Йотингер, който е заявил: \"Според мен проектът (за Европейския съюз) се намира в смъртна опасност. Някои в Европа искат да го отслабят или даже да го унищожат - Полша, Унгария, Румъния, правителството на Италия\", предаде БТА.  \"Изразяваме съжаление, че член на Европейската комисия с такъв опит като господин Йотингер прави изявления, които не се основават на действителността\", пише Мелешкану. \"Публичните твърдения на комисаря Йотингер противоречат на конструктивната и балансирана позиция, която трябва да заема един еврокомисар по отношение на страна - пълноправен член\", се казва в съобщението на румънския министър на външните работи.", "date": "2018.09.06", "title": "Румънският външен министър отхвърли обвиненията на Йотингер, че Букурещ иска да унищожи ЕС"}
{"url": "https://www.24chasa.bg/novini/article/7041599", "text": "На 63-годишна възраст почина актьорът Кристофър Лоуфорд,племенник на 35-ия президент на САЩ Джон Кенеди, предадоха световните агенции. Лоуфорд беше познат на широката публика с участието си в сериалите \"Всички мои деца\", \"Централна болница\" и в лентата \"Терминатор-3:Бунтът на машините\". На актьора трябвало да бъде оказана спешна медицинска помощ след занимания с йога, но лекарите така и не могли да спасят живота му. Точната причина за смъртта на Лоуфорд се изяснява. Отбелязва се, че през 70-те и 80-те години на миналия векq той е имал проблеми с наркотици и се е борил със своята зависимост. Актьорът е работил като кореспондент на сп. Екстра\" и е удостоен със званието автор на най-продаваната книга със \" Symptoms of Withdrawal\" /Симптоми на отмяната/, написана през 2006 година. Кристофър Лоуфорд е син на Патриша Кенеди, сестрата на бившия президент на САЩ, и на актьора Питър Лоуфорд", "date": "2018.09.06", "title": "Почина актьорът Кристофър Лоуфорд,\nплеменник на Джон Кенеди"}
{"url": "https://www.24chasa.bg/novini/article/7041604", "text": "Специализираната прокуратура решава на кои от задържаните при вчерашната акция в офиси на \"Винпром Карнобат\", \"Сис индустрийс\" и \"Топаз мел\" ще бъдат с повдигнати обвинения за участие в организирана престъпна група за данъчни престъпления и пране на пари. Бизнесменът Миню Стайков и още 9 души бяха задържани вчера за 24 часа. По информация на   снощи до късно Стайков беше разпитван в Столичната дирекция на вътрешните работи. Въз снова на събраните при обиските доказателства наблюдаващите прокурори ще преценяват дали задържането му ще бъде продължено за 72 часа. От прокуратурата обясниха, че се проверява дали през разбита този юли фабрика за незаконни цигари не са били изпрани през фирмите за производство на алкохол на Миню Стайков над 70 милиона лева.", "date": "2018.09.06", "title": "Решават на кои от задържаните вчера при акцията да бъдат повдигнати обвинения"}
{"url": "https://www.24chasa.bg/novini/article/7041666", "text": "Президентът Румен Радев и индийският му колега Рам Нат Ковинд откриха в Южния парк в столицата паметник на водача на индийското движение за независимост Махатма Ганди, предаде БТА.  Модерна Индия и днес се ръководи в изграждането на съвременната държава от заветите на Махатма Ганди, каза при откриването Румен Радев. Апостол на ненасилието, идеолог на независимостта на Индия Махатма Ганди е известен като великата душа, посочи президентът. По думите му той е моралният компас на индийците, благодарение на който днес Индия е най-голямата плуралистична демокрация в света. В днешния празничен ден, в който отбелязваме 133-ата годишнина от съединението на България за мен е чест да присъствам на още един празник - откриване на паметник на Махатма Ганди, каза президентът. По думите му мирният подвиг на Махатма Ганди, неговата любов към родината символично се родеят с делото на нашите смели борци за единна България. Посланията на Махатма Ганди за мир, за ненасилие, за любов между хората, неговият призив ние да носим промяната, към която се стремим, му отрежда достойното място сред едни от най-светлите мислители и хуманисти, посочи Румен Радев. По думите му в България неговото дело е широко известно и дълбоко уважавано. Неговите идеи и учения съдържат универсални ценности, карат ни да бъдем по-добри, да търсим доброто за света, каза президентът. Индийският държавен глава Рам Нат Ковинд благодари на всички, които са допринесли за откриването на паметник на Махатма Ганди в София. Дълбоко благодарен съм на българския народ, че е отредил това вечно място и дом за паметник на Махатма Ганди, заяви той. В днешните времена на раздор, необуздано насили, на разруха мислите и ценности на Махатма Ганди са още по-актуални, отбеляза индийският президент. Той заяви, че това е изключително вълнуващ момент за него, защото има възможност да отдаде почит на бащата на индийската нация и апостол на мира и ненасилието. По думите му животът и моралните устои на Махатма Ганди са послужили за вдъхновение на мнозина, като Нелсън Мандела и Мартин Лутер Кинг. По думите на Рам Нат Ковинд Махатма Ганди има силна връзка с България, негов близък приятел е българският художник Борис Георгиев. Индийският президент заяви, че днес е свят ден за българския народ и го поздрави по повод Съединението. Рам Нат Ковинд подари на българския си колега книга на Махатма Ганди, писана по време на пътуването му от Лондон към Южна Африка през 1909 г. Автор на паметника на Махатма Ганди е българският скулптор Иван Русев.", "date": "2018.09.06", "title": "Паметник на Махатма Ганди откриха в София  президентите на България и на Индия"}
{"url": "https://www.24chasa.bg/novini/article/7041658", "text": "Ако бъдем разединени, ако едната страна се противопостави на другата, това означава, че ставаме много по-слаби като нация и като държава. Съединението не трябва да го възприемаме само като съединение на тези, които спорят днес в обществено-политическия живот, Съединението трябва да бъде послание към семейството на първо място. Защото, ако ние можем да се обединим в семейството си, ще можем да бъдем много по-миролюбиви, по-отзивчиви, много по-всеотдайни в обществените си дела, които правим ежедневно. Това заяви в Пловдив зам.-председателят на ГЕРБ Цветан Цветанов. Той присъства на тържествения молебен послучай величавото събитие и празника на града, който бе отслужен от пловдивския владика Николай в църквата \"Св. Богородица\". \"Княжество България и Източна Румелия са съединени исторически. Но в съвременното наше общество сме допуснали духа на разединението да завладее душите ни, семействата ни, народа ни. Ако едно царство се раздели надве и едната се противопоставя на другата, то ще се самоунищожи\", заяви в словото си дядо Николай. Думите му чуха събраните в храма политици и малцина граждани. Сред тях бяха и шефът на парламента Цвета Караянчева, областният управител на Пловдив Здравко Димитров, кметът Иван Тотев, депутати, районни кметове. \"Където и да сме по света, трябва да бъдем обединени и да се чувстваме българи\", каза Цвета Караянчева. Кметът Иван Тотев подчерта, че обединени можем да постигнем всичко, а Пловдив, който отбелязва празника си днес, е в сърцето на този процес още от Възраждането.    \"Нека не си спомняме за Съединението само на 6 септември\", призова Тотев. Заедно с Цвета Караянчева, Цветан Цветанов, Менда Стоянова, депутати и представители на местната власт той поднесе цветя на паметника на Захари Стоянов.", "date": "2018.09.06", "title": "Цветанов: Ако бъдем разединени, ставаме по-слаби като нация и държава (Снимки)"}
{"url": "https://www.24chasa.bg/novini/article/7041786", "text": "Шофьор, заплашил катаджия с убийство, получи присъда от съда в Кюстендил. Наказанието на А. К. от 4 месеца условно с 3-годишен изпитателен срок и 800 лв. обезщетение за полицая, бе наложено от районните магистрати и потвърдено от окръжните. Шофьорът А. К. бил спрян за проверка в района на Кюстендил, докато управлява БМВ Х5. Оказало се, че няма документ за годишен технически преглед на колата, както и контролен талон. Заради тези нарушения полицаят Р. С. му написал акт. Седмица по-късно на личния телефон на катаджията се обадил наказаният шофьор. Заплашил го с думите: \"Тук сме се събрали групичка, които си ни наказвал. Ще те запалим, ще те убием\". Служителят на реда веднага информирал началника си за заканата и подал жалба. След случилото се той продължил да изпълнява служебните си задължения, но бил изключително тревожен, предпазлив и неспокоен. Страхувал се за своя живот и на близките си. Заради тази закана с убийство, която е причинила морални вреди, полицаят ще получи 800 лв. обезщетение.", "date": "2018.09.06", "title": "Осъдиха шофьор, заплашил катаджия с убийство"}
{"url": "https://www.24chasa.bg/novini/article/7041707", "text": "Мълния е предизвикала пожар в апартамент в Горна Оряховица по време на разразилата се силна гръмотевична буря с пороен дъжд в сряда вечерта, съобщиха от пожарната във Велико Търново. Сигналът за пожара в жилище на ул.\"Родопи\" е получен в 18.27 ч. в Оперативен център Велико Търново  от тел.112 . Веднага на мястото пристигнал специализиран автомобил с трима огнеборци, които овладели стихията. Огънят обаче е унищожил обзавеждане, техника, има опушени 100 кв.м стени.  Според данни на живущи в блока, непосредствено преди пожара сградата е била поразена от мълния.", "date": "2018.09.06", "title": "Мълния подпали апартамент в Горна Оряховица"}
{"url": "https://www.24chasa.bg/novini/article/7041833", "text": "Гърция няма намерение да изгражда нов център за прием на мигранти на остров Лесбос, казва в писмо до кмета на Лесбос гръцкият министър на миграционната политика Димитрис Вицас, съобщава агенция АНА-МПА, цитирана от БТА.  Вицас отново подчертава, че цел на правителството е облекчаването на ситуацията на острова, която според него е \"много трудна до гранична\" в резултат на настанените там над 10 хиляди мигранти. Вицас припомня, че в периода от 1 май до 31 август от Лесбос в континентална Гърция са прехвърлени 3950 мигранти, които са получили убежище или е преценено, че са в уязвимо положение, а 34 са върнати по силата на съвместната декларация на ЕС и Турция или по собствено желание. Същевременно обаче министърът признава, че през същия период в Лесбос са влезли нови 5450 мигранти. В заключените Вицас призовава кмета на Лесбос със съвместни усилия да изолират тези гласове, които по ксенофобски или политически подбуди се опитват да предизвикат безпокойство сред жителите на острова.", "date": "2018.09.06", "title": "Гърция няма намерение да изгражда нов център за прием на мигранти на остров Лесбос"}
{"url": "https://www.24chasa.bg/novini/article/7041104", "text": "Двучасов новинарски блок в праймтайма - това е една от най-големите промени в програмата на “Канал 3”. Такава е централната емисия новини на медията от началото на седмицата, 3 септември, като блокът се излъчва от 18 до 20 ч. В него вестите са групирани по теми - политически, бизнес, спорт, култура, забавление, време. Международните също са разпределени в различните рубрики. Дългото времетраене на емисията позволява зрителят да види и научи много повече вести и факти от изминалия ден. По този начин “Канал 3” затвърждава имиджа си на информационна телевизия, какъвто изгражда от началото на съществуването си. В предишните години обаче акцентът беше основно върху преките излъчвания. Сега те са допълнени и подплатени с много новини, които на практика са гръбнакът на всяка телевизия. Емисията в праймтайма всъщност не е единствена, тъй като Канал 3 започна да излъчва и новини на всеки час. Програмната схема включва още публицистика и директни излъчвания. Новият програмен профил на медията налага три основни елемента - новини на всеки час, директно излъчване на най-важните събития в политическия и обществения живот на страната и публицистични предавания. “Зрителите сами изискаха тази промяна с доверието, което гласуват на новините на “Канал 3” в последните години. Анализът на зрителския интерес категорично ни показа, че най-високите рейтинги на телевизията, освен по време на новинарските ни емисии, са и когато “Канал 3” излъчва директно важни или извънредни събития. Всичко това отново и отново потвърждаваше, че зрителите избират телевизията ни основно, за да се информират и да споделят мнение на откритите ни телефонни линии. Така решението да станем информационната телевизия на България дойде съвсем естествено и аргументирано”, каза управителят на “Канал 3” Ива Стоянова. Милена Янинска ще води новото токшоу “Социална мрежа”, което е по “Канал 3” всеки делник от 15,30 ч. В новата си програма “Канал 3” залага на двучасов новинарски блок от понеделник до петък от 18,00 ч и централна емисия “Новини” през уикенда в 19,00 ч. В делничния ефир остават предаванията “Денят на живо” от 20,00 ч и “Спорт в обектива” от 21,15 ч. На мястото на семейното “Всеки следобед” от 15,30 ч стартира новото токшоу “Социална мрежа”, а репортерското риалити на Димитър Патарински - “Патарински live”, ще е с нов начален час - 17,15 ч. Делничното предаване “Имате думата” се премества с обзорни издания в събота и неделя от 20,15 ч. В почивните дни акценти в програмата на “Канал 3” и през новия сезон ще бъдат още “Офанзива” с Любо Огнянов в събота от 17 ч, “Беновска пита” в неделя в същия час и “Интервю” с Наделина Анева в неделя от 22,15 ч. Денят и мястото на срещата с “Офанзива с Любо Огнянов” не се променят - всяка събота от 17 часа по “Канал 3”. Популярният кулинар Иван Звездев ще остане лице на “Канал 3”, но с нови документални рубрики, посветени не само на българската кухня, но и на нашите обичаи и традиции. С новата си програма “Канал 3” прави уверени стъпки към налагането на информационния профил на телевизията, който предстои да се попълва с още предавания и документалистика.", "date": "2018.09.06", "title": "“Канал 3” вече излъчва новини на всеки час"}
{"url": "https://www.24chasa.bg/novini/article/7041384", "text": "Япония обяви за първи път, че служител, работил в атомната централа Фукушима, е починал, след като е бил изложен на действието на радиация, предаде Франс прес, цитирана от БТА.  Жертвата е на възраст около 50 години. Тя се разболяла от белодробен рак след участие в спешните дейности във Фукушима между март и декември 2011 г. след ужасяващото цунами, опустошило централата. Японското правителство е изплатило компенсация в четири други случая, в които служители са развили рак след катастрофата. Но за първи път властите признават за смърт, свързана с излагането на радиация в периметъра на централата. След цунамито от 11 март 2011 г. служителят е отговарял за измерването на радиацията в централата. Тогава е носил маска и защитен екип. Развил е белодробен рак през 2016 г. Инцидентът във Фукушима е най-сериозният след Чернобил. Заради него хиляди жители в района на централата бяха евакуирани.", "date": "2018.09.06", "title": "Япония потвърди смъртта на болен от рак\nслужител, работил в централата Фукушима"}
{"url": "https://www.24chasa.bg/novini/article/7041387", "text": "Представителни военни формирования в цялата страна ще участват в тържественото отбелязване на 133-ата годишнина от Съединението на Княжество България с Източна Румелия. Кулминацията ще бъде тържествената проверка (заря) в Пловдив на площад \"Съединение\" тази вечер от 20,30 ч. В нея ще участват представителни блокове от 68-ма бригада \"Специални сили\", Сухопътните войски, авиобазите Граф Игнатиево и Крумово, Представителният духов оркестър на ВВС. Ще присъства началникът на отбраната генерал Андрей Боцев, предаде БТА.  Сутринта в Пловдив от 10.00 часа в катедрален храм \"Света Богородица\" ще бъде отслужен тържествен молебен от Негово Високопреосвещенство Пловдивския митрополит Николай. Ще бъдат поднесени венци и цветя на паметника на Захари Стоянов и на паметната плоча на майор Райчо Николов. Вечерта всички гости ще присъстват на тържествената проверка (заря) с участието на 5 блока от гарнизон Пловдив. От 10.30 часа в Стара Загора с тържествен военен ритуал ще бъдат поднесени венци и цветя пред паметника на защитниците на Стара Загора в парк \"Пети октомври\"; От 10.30 часа в Ямбол военнослужещи от военното формирование 52 590 - Ямбол ще вземат участие в ритуал по издигане на националното знаме и шествие до Паметника на героите, загинали за националното освобождение. Представителен блок от авиобаза Безмер ще участва в тържествена проверка (заря) в града. В Плевен от 11 часа с участието на представителни подразделения от гарнизон Плевен ще се проведе тържествена церемония пред паметника на загиналите от 4-и пехотен Плевенски полк в Сръбско-българската война в градската градина. От 11.00 часа в Горна Оряховица с почетен караул и поднасяне на венци и цветя представителен блок от военното формирование 22 790 ще чества празника пред \"Паметния знак на загиналите във войните\". Военнослужещите от гарнизон Шумен от 11 часа ще поднесат венци и цветя пред паметника на загиналите във войните шуменци. В Хасково в 9.00 часа на площад \"Общински\" ще има ритуал по издигане на националния флаг, а от 11.00 часа на площад \"Свобода\" пред паметника на Незнайния воин - ритуал по полагане на венци и цветя с участието на военнослужещи от военното формирование 52 740 от състава на 2-ра механизирана бригада. От 11,00 часа в Сливен ще бъдат поднесени венци и цветя пред паметника на Хаджи Димитър. В Чирпан пред паметника на Съединението ще има тържествен ритуал по издигане на националния флаг и поднасяне на венци и цветя, в който ще участват военнослужещи от военното формирование 24 620 - Свобода. Във Варна от 09.30 часа ще се състои ритуал по полагане на венци и цветя на паметната плоча на Княз Александър Първи Батенберг, с участието на командири на военни формирования от гарнизон Варна, Представителния духов оркестър на ВМС и почетен караул от ВВМУ \"Н. Й. Вапцаров\". Следва шествие до паметника на приморци, загинали в Сръбско-българската война през 1885 г., където ще се състои ритуал за отдаване почит към загиналите във войните за Съединението на България и полагане на венци и цветя. В Бургас от 10.00 часа ще започне военен ритуал по тържествено издигане на националното знаме на площад \"Атанас Сиреков\". Ще бъде отслужена заупокойна молитва и ще се състои военен ритуал по полагане на венци и цветя на паметника на 24-и Черноморски полк пред сградата на Военен клуб Бургас с участието на представителна част на ВМС от гарнизон Бургас.", "date": "2018.09.06", "title": "133 г. от Съединението, вижте как  празнуват из страната"}
{"url": "https://www.24chasa.bg/novini/article/7041389", "text": "Германският министър на вътрешните работи Хорст Зеехофер отправи яростна атака срещу имиграцията в Германия и изглежда е защитил крайнодесните протестиращи в Кемниц, пишат няколко германски издания, предаде Франс прес, цитирана от БТА.  В кулоарите на заседание на своята партия Християнсоциален съюз силно консервативният Зеехофер казал, че \"имиграцията е майката на всички проблеми в Германия\", пишат вестниците \"Велт\" и \"Билд\". Министърът, който бе в основата на сериозна правителствена криза през юни-юли, свързана с политиката за прием на мигранти, каза, че разбира, че хората се бунтуват като в Кемниц след убийството на 35-годишен мъж, заради което един сириец и двама иракчани бяха пратени във временния арест. \"Това не превръща тези гневни хора в нацисти\", е казал той, според участници в срещата на ХСС. Зеехофер припомнил, че на първо място е било извършено брутално престъпление и добавил, че дебатите, които са последвали, са затъмнили отправната точка на шествията на крайната десница. Изявленията на Зеехофер идват в момент, в който неговата партия се готви за избори на 14 октомври в Бавария. Там тя е застрашена да изгуби мнозинството си, докато крайната десница Алтернатива за Германия може да постигне значителен пробив.", "date": "2018.09.06", "title": "Имиграцията е майката на всички проблеми, \nсмята германският вътрешен министър"}
{"url": "https://www.24chasa.bg/novini/article/7041391", "text": "Френският президент Еманюел Макрон иска да сформира коалиция от прогресивни сили за следващите европейски парламентарни избори, насрочени за май догодина, предаде Ройтерс, като се позова на източник от канцеларията му. \"Идеята е да се състави коалиция, която ще обедини прогресивните заедно около съвместна платформа, излизаща извън добре структурираните политически семейства\", заяви източникът, цитиран от БТА.  Целта е да се възпрат антиимигрантските националисти. \"Намираме се във важен момент за Европа, когато трябва да се премоделираме, защото националистите няма да се поколебаят да го направят. Така че ние не трябва да оставаме заложници на политическите етикети\", каза източникът. Изборите ще се произведат от 23 до 26 май 2019 г. Кампанията ще започне още в началото на идната година, което означава, че коалицията, желана от Макрон, ще бъде съставена около декември-януари.", "date": "2018.09.06", "title": "Макрон иска да сформира коалиция от прогресивни сили за европейски избори"}
{"url": "https://www.24chasa.bg/novini/article/7041401", "text": "Председателят на Европейския парламент Антонио Таяни каза, че ще дари месечната си пенсия от 3600 евро за благотворителност, предаде ДПА, цитирана от БТА.  Таяни, който е съюзник на бившия италиански премиер Силвио Берлускони, навърши миналия месец 65 години. В миналото той беше заместник-председател на Европейската комисия. Навършвайки 65 години, той получава правото на месечна пенсия, която се отпуска на бившите членове на изпълнителния орган на ЕС. Таяни ще дари сумата на център за възстановяване на наркомани на около 90 километра югоизточно от Рим, в който той се посвещава на благотворителност през последните 25 години.", "date": "2018.09.06", "title": "Председателят на ЕП дарява пенсията си от над 3000 евро за благотворителност"}
{"url": "https://www.24chasa.bg/novini/article/7033763", "text": "Елате в Пловдив да празнувате!” Под този девиз са тържествата т.г. за Съединението, които съвпадат с празника на града. Концерти, възстановки, шествия, маратон, изложби и впечатляваща заря включва програмата. Всяка година в началото на септември става особено актуален девизът “Съединението прави силата”. През последния четвърт век се създаде традиция цяла България на 6 септември да се обръща към Пловдив. Той е центърът, който символизира обединението на Княжество България с Източна Румелия - най-светлия пример в новата ни история. “Това Съединение и днес ни е необходимо. Връщаме се към неговите уроци и се сещаме за думи като обединение и единство, благодарение на които всеки народ може да върви напред”, казва историкът Стефан Шивачев, директор на Историческия музей. По думите му през тази изключителна 1885 г. българите показват, че могат да се обединят в името на една цел. И да я превърнат в тактически лозунг. Могат да подготвят този акт, да го реализират и да го защитят. “За Съединението се говори още от 1878 г. - буквално след Берлинския конгрес, който разделя нашите земи”, допълва Шивачев. “Ако не беше реализирано, днес щеше да има ГКПП между Пазарджик и Пловдив”, казва големият историк проф. Андрей Пантев. С гръм на черешово топче ще стартира 43-ият международен мемориален маратон на 6 септември. Участниците  “Записването и раздаването на номерата е в Съединение. Дотам е организиран транспорт с автобуси. Желаещите да се включат в дългото бягане трябва да се съберат на площад “Съединение” в Пловдив в 7,15 ч”, съобщиха организаторите. Маратонците ще бъдат разделени във възрастови групи. Мъжете са в пет, жените - в три. В бягането има редовни участници от цялата страна с различни професии. През 2017-а победител бе майсторът от столичния Театър 199 Росен Лилов. Две поредни години - 2004-а и 2005-а, тогавашният посланик на Великобритания у нас Джеръми Хил преодоляваше голямото разстояние. През 2015 и 2016 г. кучето Панчо бе атракцията на кроса. То пробяга дистанцията заедно със стопанина си Христо Гошев. Очаква се да се включи и т.г. “Почти всички завършват успешно. По пътя са разположени подкрепителни пунктове с вода, а линейка съпровожда колоната до финала”, обяснява Георги Петров, който е съдия по трасето. Кросът за Съединението е най-старият малък маратон в света, вписан в “Гинес”. Провежда се от 1975 г. От 1999 г. негови организатори са общините Пловдив и Съединение и движение “Спорт за всички. Мама, татко и аз - баба, дядо и внуче”. На 6 септември ще се проведат  XIII международен пробег за деца до 18 г. стартира в 9,30 ч от кръстовището на бул. “Руски” и бул. “6 септември”. Половин час по-късно започва IV международен пробег “Съединение”. Стартът ще е пред ДКЦ-2 в Пловдив на бул. “6 септември”, финалът - на пл. “Съединение”. Могат да се включат жени и мъже над 20 г., както и хора с увреждания. Записването е от 9 ч. Пловдивчани и гостите на града ще видят и чуят нещо уникално, което накара наскоро руската публика в Санкт Петербург да полудее. Студентската формация “Жарава” е сред гвоздеите в програмата за Съединението. Четирите певици и петимата музиканти с ръководител Владимир Величков ще застанат  През юни “Жарава” оглави световната класация за етномузика ETHNOCLOUD в Торонто, Канада. За втори път тя завоюва първо място между 90 000 артисти и групи от 151 държави. Класирането се осъществи на база гледания и харесвания. А през август формацията участва в “Петро джаз” в Санкт Петербург и накара публиката да пощурее. “Имахме честта единствени да направим два концерта там. Интересът беше огромен и станахме гвоздеят на фестивала”, разказа Величков, който е прочут кавалджия и солист в оркестър “Канарите”. “На 6 септември ще представим това, което показахме в Санкт Петербург - “Калино, Калинке” и “Еленко”, които съчетах в една песен със съвременен аранжимент. Те звучат с кратък инструментал”, уточни ръководителят. Пред пловдивската публика ще бъдат изпълнени и две нови пиеси. Едната е “Нищо особено”, което е метафора. Тя е с фолклорен мотив, но с модерен аранжимент. “Не мога да разбера защо нещо, което се харесва навън, у нас за него казват: “Ами, нищо особено!” И затова кръстих така произведението. Тонрежисьорът обаче, като го чу, реагира: “Не, не може така. Това е “Нещо особено”, разказа прочутият музикант. Той и възпитаниците му ще пеят и свирят близо час безплатно на сцената. По думите му “Жарава” е без аналог сред вузовете в България. Формацията е съставена от студенти в Пловдивския университет, които учат в специалност “Поп и джаз”. Групата наброява 9 души заедно с ръководителя, който също свири. Музикалните инструменти са кавал, гайда, тъпан, барабани и синтезатор. Отпред са певиците, които на многогласие изпълняват известни български произведения, минали през модерен аранжимент. Всяко от парчетата трае между 5 и 7 минути. Зашеметяващ концерт с евъргрийни, класика, поп-джаз и съвременни парчета готви знаменитият бигбенд “Пловдив”. 18-те музиканти и солистката Едит Унджиян излизат  диригентът Николай Гешев ще вдигне палката, за да даде началото на поредната наслада за пловдивчани и туристите. “В последния момент решаваме с кое парче ще открием. Повечето ни произведения са много популярни. Свирим песни на Стинг, Майкъл Джексън, Арета Франклин, Ела Фицджералд, Тина Търнър. И публиката започва да пее”, разказва диригентът. Всеки път, щом оркестърът засвири любимите на поколения парчета, хората се впускат да танцуват. Аплодисментите са оглушителни. Деца минават между музикантите, но те не им се карат. “Ние обичаме децата, не ни пречат”, вмъква Гешев. Не са един и два концертите на бенда, когато хората спонтанно започват да си поръчват песни. И без да се чудят, оркестрантите ги изпълняват. Разбира се, безплатно. “Като засвирим парче на “Дуби Брадърс”, нещата излизат от контрол. Публиката пощурява”, казва Гешев. Музикантите са изключителни професионалисти. В бенда участват и изпълнители от Пловдивската опера. “Градско тържество без нас не минава. На всеки празник сме на първа линия. Всеки концерт за нас е специален, защото влагаме душа”, разкрива диригентът. За него и колегите му 6 септември е голям празник, защото ознаменува Съединението на България. “Подготвили сме нещо хубаво за хората на този ден”, вметва Гешев. Понеже свирят предимно на открито, много от хората просто минават по главната улица. Но щом се заслушат, се спират и остават. Как Пловдив се превръща в духовен център, показва с оригинални експонати тазгодишната изложба за Съединението. Хората могат да я видят  след което се затваря за официалното ѝ откриване в 19,45 ч. Тогава президентът Румен Радев ще я разгледа, а след това ще произнесе слово на тържествения митинг заря в 20,30 ч пред паметника на Съединението. Експозицията представя Пловдив, откъдето започва възраждането на българщината. Идеалният пример за това са двамата големи книгоиздатели Христо Г. Данов и Драган Манчов. Именно те създават основата на новобългарското образование. Двамата издават повече от 1000 учебника и с книжарниците си в Свищов, Пловдив, Велес, Русе и Солун ги разпространяват. Оригинални учебници от онова време ще бъдат наредени във витрините. С фотоси и мултимедия посетителите ще видят пловдивското епархийско училище, създадено през 1850 г. от Найден Геров. През следващите десетилетия то прераства в първата гимназия у нас. Тя е със статут на първия общобългарски университет, защото подготвя учителки, които дават знания в Мизия, Тракия и Македония. Ако погледнем архитектурата и строителното майсторство на Българското възраждане, пловдивската симетрична къща е това творение, което някои определят като български барок. Понеже няма как тази къща да бъде вкарана в музея, тя ще бъде презентирана с мултимедия. Ще бъдат показани оригинали от колекциите на Христо Г. Данов и Драган Манчов. Посетителите ще се докоснат до изключителния речник на българския език, създаден от Найден Геров. Както и до първата енциклопедия, издадена от Драган Манчов в Пловдив. Ще има оригинали на произведенията, създадени в Пловдив от Иван Вазов, Захари Стоянов и Константин Величков. Картини на майстори като Златю Бояджиев и Цанко Лавренов показват Пловдив като център на художествения живот. Експозицията представя Пловдив и като люлката на първия професионален театър, създаден в този град. Мирис на барут, гърмежи и викове ще огласят  където по традиция комитет “Родолюбие” прави възстановка на събитията от 1885 г. Стотици наблюдават изгонването на назначения от турския султан генерал-губернатор на Източна Румелия Гаврил Кръстевич. Преди години по време на едно такова пресъздаване бяха докарали полево оръдие. Толкова силно изтрещя, че малките деца се разпищяха. “Стараем се да придаваме едно към едно историческата действителност, а не да правим шоу”, казва председателят на “Родолюбие” Веселин Петков. Той е действащ капитан в парашутната бригада “Специални сили”. На 6 септември към тях се присъединяват и сродни организации от страната, за да участват във възстановката.  и с маршова стъпка, въоръжени с кремъклийки, поемат към централния площад. Събитието започва около  където е седалището на Гаврил Кръстевич. В това време Чардафон Велики идва от Съединение. Ролята на Недялка Шилева е поверена на младо момиче. В комитет “Родолюбие” участват прокурорът Тодор Павлов, архитектът Здравко Конов, данъчни, полицаи, предприемачи, обединени от патриотизъм. Мнозина водят децата си, за да видят как преди 133 г. бунтовниците влизат в Пловдив и свалят от власт губернатора. Той се показва от балкона и заявява, че е българин и няма да се противопоставя на Съединението. Оригиналното знаме на Голямоконарската чета, ушито от учителката Недялка Шилева през 1885 г., ще видят жителите и гостите на Съединение  когато е празникът на града. Знамето ще бъде изнесено  Литийно шествие ще го пренесе до пл. “Съединение”. Там ще има възстановка. Програмата за празника стартира и флага на града. Сред атракциите са  в централния парк. Мажоретки и самодейни състави ще излязат на сцената   От 21,30 ч е концертът на оркестър “Млади тракийци”.  в града започва вечер на народното творчество с 10 фолклорни и 3 певчески състава. Оркестър “Тракийско настроение” ще свири хора̀ до полунощ. 2000 фойерверка ще озарят небето на Пловдив на 6 септември. Пищните илюминации са кулминацията на  След приемане на строя следват слова на кмета Иван Тотев и на президента Румен Радев. Ше бъдат прочетени имената на героите на Съединението. Минути по-късно огнени букети, хризантеми, светлинни водопади, фонтани и римски свещи ще озарят нощното небе. Зарята е 10 минути. Илюминациите са съгласувани с военните и градската управа. Фойерверките са толкова пищни, че може да се наблюдават от близките населени места.", "date": "2018.09.06", "title": "7 събития, които си струва да видите в Пловдив на 6 септември"}
{"url": "https://www.24chasa.bg/novini/article/7041403", "text": "Двама души са загинали в резултат на силното земетресение, разтърсило Япония, предаде ТАСС. Ранените са 120, допълва Ройтерс, цитирана от БТА.  Трусът с магнитуд 6,7 стана в 3,12 ч. местно време днес. Епицентърът бе в окръг Ибури, на дълбочина 37 километра на остров Хокайдо. Трусът е предизвикал разрушения и свлачища в населени места на острова. Към канцеларията на премиера Шиндзо Абе е създаден кризисен щаб. 25 000 военни от силите за самоотбрана са пратени за ликвидиране на последиците от труса. 39 души се водят за изчезнали в град Ацума. Там трусът е предизвикал свлачище, което е погребало къщи и пътища, предаде Франс прес. Кадри, направени от въздуха, показват, че планините са буквално разцепени на две от внушителни свличания на кални маси, изтръгнали дървета и погълнали сгради. Пожарникарите евакуират хората от района с хеликоптери. Земетресението предизвика и спиране на тока из целия остров Хокайдо. Близо 3 милиона домакинства останаха на тъмно. Избухнаха и няколко пожара. Спирането на тока стана причина и атомната централа Томари да изгуби външното си захранване и да се наложи трите реактора да бъдат охлаждани с помощта на система за аварийно захранване. Централата не работи от 2011 г., от аварията в централата Фукушима. Заради труса бяха отменени над 200 полета и бяха спрени влакове. След първия трус имаше серия от вторични трусове и още едно силно земетресение. Трусът порази Япония в момент, в който тя се възстановява от преминаването на урагана Джеби, отнел живота на 11 души.", "date": "2018.09.06", "title": "Двама загинали, 120 ранени и десетки в \nв неизвестност след труса в Япония"}
{"url": "https://www.24chasa.bg/novini/article/7041413", "text": "Бежанци използват граничните пунктове на Европа и се качват тайно в български камиони. Властите често ги хващат, но и наказват шофьорите.. Само през последните дни на границата между Сърбия и Хърватия са задържани 15 мигранти и са глобени петима шофьори, предаде NOVA.  Повечето мигранти избират за крайна дестинация Англия и Германия, твърдят българските превозвачи. Вмъкват се в каросериите на камионите по време на почивките на шофьорите или преди граничните пунктове. „Този проблем е от няколко години и е най-сериозно изразен на Кале, Франция, където масово има набези на мигранти. Отскоро проблемът се появи на сръбско-хърватската граница”, разказа Йордан Арабаджиев, председател на Съюза на превозвачите в България. Димитър е международен шофьор повече от 20 години. В събота, 2 септември, е заловен от хърватските власти на границата със Сърбия. Той изпълнява курс от България към Италия, превозва желязо. При проверка хърватските власти намират в каросерията четирима мъже от Афганистан. По думите на шофьора мигрантите се озовават в камиона му без негово знание и със съдействието на сръбските митничари. „Тази година на сръбско-хърватската граница имаме над 20 случая, обжалвали сме 15 от тях , но все още нямаме решение по този казус”, поясни Арабаджиев. Преди няколко месеца представители на Съюза на превозвачите се срещат със сръбските и хърватските власти, за да потърсят съдействие за решаване на проблема. „Поставихме много остро проблема, но за съжаление според нас това е по-скоро схема на сръбските митнически власти, които пропускат безпроблемно камиони, където има бежанци”, каза Йордан Арабаджиев. Глобата, която плаща всеки шофьори, в чийто камион е заловен мигрант, е около 4500 евро. За 2017 година сигналите са 220, 123 от които са обжалвани. В 87 от случаите глобите са отменени. Повечето от тях са в района на Кале. Схемата работи по-лесно в държавите от Европейския съюз, тъй като там камионите не се пломбират. Мигрантите успяват и по други начини – режат брезента или се качват върху камиона. Загубите за превозвачите са в размер на хиляди левове. Проведени са срещи както с френските власти, така и с българското Министерство на външните работи. Шофьорите са инструктирани как да процедират на френската граница. По думите на превозвачите през 2018 година набезите на мигрантите на френската граница са ограничени , но на сръбско-хърватска територия ужилените шофьори са десетки.", "date": "2018.09.06", "title": "Мигранти се качват тайно в български камиони по границите (Видео)"}
{"url": "https://www.24chasa.bg/novini/article/7041412", "text": "\"Знам със сигурност, че синът ми не се познава с Миню Стайков. Знае кой е, но лично никога не са се срещали\". Това заяви пред NOVA  кметът на Карнобат Георги Димитров, чийто син беше арестуван при вчерашната спецакция в района. Иван е собственик на сградата, в която се е помещавала незаконната фабрика за производство на цигари, разкрита преди около месец.  Кметът допълни, че едва вчера е разбрал за връзката между Стайков и фабриката. Синът ми ми каза, че помещението е било отдадено под наем. Получавал е някакъв наем. Издавал е фактури и си е плащал данъка\", посочи Димитров. По думите му теренът е нает преди около две години от фирма. На въпроса вярно ли е, че наемателят всъщност е портиерът на сградата, той отговори: \"Не, мисля, че не е така. Наемателят е старозагорска фирма, а портиерът е бил посредник между нея и сина ми - получаване на парите, подписване на договори и т.н.\". Георги Димитров посочи, че Стайков е бил спонсор на редица общински мероприятия, за което има и съответните документи. Относно снимките от рождени дни на бизнесмена, на които присъстват политици, той заяви: \"Доколкото знам, той е помагал на всички. Но тези неща никога не са явни. Не мисля, че е клонил наляво или надясно. Доколкото знам, отношението му е еднакво към двата политически спектъра\".", "date": "2018.09.06", "title": "Кметът на Карнобат: Синът ми е дал сградата под наем на старозагорска фирма"}
{"url": "https://www.24chasa.bg/novini/article/7041423", "text": "Бебе загина, след като дърво беше изтръгнато от ураганния вятър и е падна върху караваната, в която семейството живее, предаде  Стихията преминава през централната част на щата и предизвика проливни дъждове, има опасност и от торнадо. Материални щети има и в щата Алабама. Скоростта на ветровете е около 215 км/ч, очаква се до часове бурята да достигне Бермудските острови.", "date": "2018.09.06", "title": "Тропическата буря \"Гордън\" взе жертви в щата Мисисипи"}
{"url": "https://www.24chasa.bg/novini/article/7041443", "text": "Министър-председателят Бойко Борисов изпрати поздравителен адрес до пловдивчани по повод Празника на Пловдив и 133-та годишнина от Съединението на България, съобщиха от пресцентъра на общината. \"Благодаря на всеки от вас, който с отговорност и усърдие работи за развитието на Пловдив. Сигурен съм, че общите ви усилия ще продължат да дават добри резултати занапред и общината ще става все по-привлекателна дестинация за инвестиции и туризъм. Като съхранявате традициите и уникалния облик на града и същевременно развивате неговия огромен потенциал, ще постигнете много за благополучието на Пловдив\", се казва в обръщението на премиера, изпратено до кмета на града Иван Тотев. По думите му \"националното единство е това, което най-много ни помага в моментите на изпитания и трудности\". Според Борисов важно е всички ние да продължим да гледаме в една посока - към стабилността на държавата и създаването на условия за достоен живот на всеки българин. Специално обръщение към жителите на Пловдив за празника направиха кметът на града и председателят на Общинския съвет Савина Петкова. \"Преди 133 години нашите предци повярваха в силите си и с оръжие и смелост обединиха голяма част от духовните и исторически български територии. Те възкресиха националния идеал на един народ, изпълнен със спомени за величие и мечти за нов подем, като присъединиха процъфтяващата Източна Румелия към осакатеното от външни сили Княжество България\", припомня част от историческите факти кметът Тотев. Според него \"пловдивчани носим духа на Съединението за поколенията след нас по пътя към достойното европейско бъдеще\". Нашето мото на проекта \"Пловдив - Европейска столица на културата\" е ЗАЕДНО не само защото тук от хилядолетия хората живеят в мир, разбирателство и уважение, но и защото всеки ден продължаваме да изпълваме със смисъл това ЗАЕДНО.", "date": "2018.09.06", "title": "Борисов поздрави пловдивчани за празника на града и Съединението на България"}
{"url": "https://www.24chasa.bg/novini/article/7041445", "text": "Турски съдилища са осъдили 22 лица, обвинени в членство във Фетхуллахистката терористична организация /ФЕТО/, съобщи Анадолската агенция в сряда, като се позовава на съдебни източници. В столицата Анкара бивш служител на Министерството на правосъдието, обвинен, че е бил имам на терористична група, е осъден на осем години затвор, предаде БТА.  Съдът в централната турска провинция Ескишехир е осъдил 21 души в резултат на разследване за проникването на ФЕТО в силите на жандармерията. Осъдените са получили присъди между три и шест години, като трима от тях са освободени, след като от присъдите им е бил приспаднат срокът на предварителния арест.", "date": "2018.09.06", "title": "Турски съдилища осъдиха 22 души, обвинени в членство във ФЕТО"}
{"url": "https://www.24chasa.bg/novini/article/7041449", "text": "Председателят на парламента Цвета Караянчева разтълкува в посланието на президента Румен Радев в началото на новия политически сезон желанието му вероятно да направи политически проект. „С това изявление той се определи като единствената опозиционна сила, но пък каза, че избори засега не са необходими, което значи, че той все още не е готов със своя политически проект”, каза Караянчева в предаването „Тази сутрин” по Може би подготвя политически проект след мандата си, това е негово право, но за тези 5 г., които е избран, трябва да е институция обединител на българската нация”, изтъкна тя. Според нея Радев не се справя с това да обединява нацията и трябва да поработи повече в тази посока. „Трябва да не се вслушва много в съветниците, които му пишат словата, а да говори от сърце”, препоръча Караянчева. „Очаквах да го видя в парламента и там да отправи своето послание, но той има право да го прави и по телевизията. Посланието някак си ме смути, защото като държавници трябва да си говорим по друг начин. Може да имаме лично отношение един към друг, но когато си институция, трябва да говориш по друг начин”, смята Караянчева. Подадените три министерски оставки ще бъдат обсъдени в понеделник на коалиционен съвет и може би в сряда или четвъртък другата седмица ще влязат в Народното събрание, каза още шефът на парламента. „С оставките, които бяха подадени, се пое политическата отговорност. Така се постъпва, и тримата министри са изключителни професионалисти и мъже на честта”, допълни тя. „В един момент трябва да поемеш политическата отговорност, а дали ще ти приемат оставката, това вече е тема на друг разговор – коалиционен съвет, Народното събрание, как ще гласуват парламентарните групи”, категорична беше Караянчева. На въпрос дали очаква още рокади в кабинета, тя отговори, че това е в правомощията на премиера. „Той избира министрите и съответно следи дали те се справят със задълженията си”, отбеляза председателят на парламента. Според нея министрите от кабинета се справят добре, но ако министър-председателят има забележки към работата им, това е негово право. „Не по всичко сме съгласни с предложенията на колегите от Обединени патриоти или те с нашите, нормално е да прехвърчат искри”, отбеляза Караянчева. Според нея проблемът е комуникацията и може би в последните няколко месеца коалиционните съвети не са се провеждали регулярно, както би трябвало. Председателят на парламента беше категорична, че в никакъв случай не е подложена на натиск или обаждания в работата си. „С министър-председателя се чуваме по повод на това дали ще идва в парламента или да съгласуваме определени мероприятия, но решенията, които трябва да вземам като председател на НС, ги вземам сама, без да съгласувам с никого”, подчерта тя. Лидерът на БСП Корнелия Нинова малко прекали, като обвини цяла парламентарна група, че са убийци, и затова наложих наказание „забележка”, обясни Караянчева по повод вчерашните скандали в парламента. „По този начин така се окачествяват и над 1,2 млн. български граждани, които са гласували за тази партия”, подчерта тя. „Но в никакъв случай не искам някой да си помисли, че ако от партия ГЕРБ някой използва обидни квалификации, няма да бъде наказан”, предупреди шефът на НС. „Ако БСП сега са се сетили да вървят сред народа, са закъснели”, коментира Караянчева намерението на повечето депутати от левицата да не ходят в парламента, а да се срещат с хората. По думите ѝ от ГЕРБ са непрекъснато сред хората.", "date": "2018.09.06", "title": "Цвета Караянчева: Президентът вероятно подготвя политически проект"}
{"url": "https://www.24chasa.bg/novini/article/7041462", "text": "„Имаме нужда от стабилно управление”, каза кметът на Пловдив Иван Тотев в предаването „Тази сутрин” по   По думите му когато градът се готви да бъде столица на културата през 2019 г., Пловдив има нужда да е стабилно управлението. „Не мога да предричам какво ще се случи, но се надявам да имаме гаранции за стабилно управление”, допълни Тотев. По повод делото срещу Иван Тотев, според което той е ощетил общината със средства при изграждането на зоопарка, кметът коментира, че в подобни случаи не би трябвало да се коментират тези теми пред медиите. „Категорично, общината не е ощетена. Смятам, че това, което се прави в този обект ще бъде нещо прекрасно”, категоричен е Тотев. Пловдив се готви да бъде Европейска столица на културата през 2019 г., като се очаква там да пристигнат много туристи от цял свят. Въпреки това централният площад на града, познат като „Главната” не е завършен. „Това е площад, който е там от 2000 години, там е римският форум. Няма как такъв важен обект да бъде направен от днес за утре, защото гоним някаква дата. Площадът с настилката и осветлението ще бъде готов през декември”, категоричен е Тотев. Градът ще посрещне културната година и без сграда на операта, без галерия и без изложбена зала. „Когато имаме Античния театър, не е чак такъв проблем, че операта няма сграда”, коментира Тотев. Културната програма на града ще бъде на стойност 16 млн. лв.", "date": "2018.09.06", "title": "Иван Тотев: Имаме нужда от стабилно управление"}
{"url": "https://www.24chasa.bg/novini/article/7041470", "text": "След проведена специализирана полицейска операция от служители на сектор „Противодействие на икономическата престъпност” при Областната дирекция на МВР-Добрич, са установени над 120 кг тютюн, изсушен нарязан и обработен, и необлепен с акцизен бандерол. Операцията е проведена на на 4 септември на територията на град Добрич – съобщиха още от полицията. Извършена е проверка на лек автомобил „Ауди” с добричка регистрация, паркиран в района на жилищен комплекс „Добротица”. Полицейските служители установяват, че водачът на превозното средство 38-годишен мъж от Добрич съхранява 30 кг тютюн, нарязан и обработен и необлепен с акцизен бандерол. Той е задържан за 24 часа. При извършена проверка на автосервиз по улица „Хан Тервел” са открити 60 кг. тютюн без акцизен бандерол. По случая е задържан 25-годишен мъж от с. Плачи дол, област. Добрич. Извършена е проверка и на лек автомобил „Опел” с добричка регистрация, паркиран по ул. „Ген. Колев”. Открити са 31 кг. тютюн без акцизен бандерол. Задържан е водачът на превозното средство, мъж на 30 г. от град Добрич. По трите случая са образувани досъдебни производства. Уведомена е Райнна прокуратура - Добрич.", "date": "2018.09.06", "title": "120 кг нарязан  тютюн без бандерол\nса открити при полицейска акция в Добрич"}
{"url": "https://www.24chasa.bg/novini/article/7041479", "text": "40,9 процента от гражданите на Република Македония имат намерение да отговорят с \"да\" на въпроса на предстоящия на 30 септември референдум: \"Одобрявате ли присъединяване към ЕС и към НАТО чрез приемане на споразумението между Република Македония и Република Гърция?\". Това показват резултатите от социологическо проучване на Института за демокрация \"Социетас цивилис\" и Македонския център за международно сътрудничество (МЦМС), съобщава телевизия \"Телма\", цитирана от агенция МИА. 8,6 процента от интервюираните заявяват, че ще гласуват \"против\", 6,3 процента не са решили още как ще гласуват, а 2 процента са отказали да отговорят. 42,2 процента не са дали никакъв отговор, предаде БТА.  Мнозинството от участниците в проучването, 57,8 процента, заявяват, че ще участват в референдума, а 28,8 процента - че ще си останат вкъщи. 11,2 процента все още не са решили дали ще участват, а 2,2 процента отказват да отговорят. Проучването е проведено в периода 7 - 25 август и в него е участвала представителна извадка от 1000 респонденти на възраст над 18 години.", "date": "2018.09.06", "title": "Над 40% от македонските граждани ще гласуват със \"за\" на предстоящия референдум"}
{"url": "https://www.24chasa.bg/novini/article/7041491", "text": "Шефът на парламента Цвета Караянчева и зам.-председателят на ГЕРБ Цветан Цветанов присъстват на тържествения молебен в църквата Св. Богородица в Пловдив по случай 133 г. от Съединението и празника на града.  В храма са и кметът Иван Тотев, областният управител Здравко Димитров, депутати и цялата местна власт.  \"Ние трябва да следваме лозунга \"Съединението прави силата\". Все българин трябва да си го повтаря всеки ден. Бъдещето на България трябва да ни обединява\", заяви пред журналисти Цвета Караянчева.  Пловдивският митрополит Николай отслужва молебена заедно с духовници от пловдивската епархия. В храма освен политици в момента има само няколко граждани.  ", "date": "2018.09.06", "title": "Цветанов и Караянчева на молебена в Пловдив, гражданите малко (Снимки)"}
{"url": "https://www.24chasa.bg/novini/article/7041487", "text": "Китайската Evergrande е най-ценена марка в сектора на недвижимите имоти в света и е оценявана за 16,2 милиарда долара – два пъти повече, отколкото през миналата година, според последния доклад на независимата агенция за оценка на брандовете „Бранд Файнънс\", предаде  Evergrande е вторият най-голям играч в китайския сектор на недвижимите имоти. През миналата година тя бе определена като най-бързо развиващата се компания в класацията на „Бранд Файнънс\". Според анализатори, доброто представяне на Evergrande се дължи на преместването на фокуса ѝ от предимно недвижимите имоти към други алтернативни бизнес възможности. В момента глобалните класации в пазара на недвижими имоти се оглавяват от китайски компании, след които са Longfor Properties, China Merchants Shekou, Sun Hung Kai Properties и Dalian Wanda Group. Освен тях сред най-добре представящите се в света са Emaar Properties от ОАЕ и американските Simon Property Group и CBRE.", "date": "2018.09.06", "title": "Китайската Evergrande е най-ценената марка в сектора на недвижимите имоти"}
{"url": "https://www.24chasa.bg/novini/article/7041485", "text": "Съветът за сигурност на ООН заседава извънредно по случая „Скрипал”. Обсъждането е по искане на Лондон. Британският посланик в международната организация иска да информира останалите държави за новите данни от разследването. Преди ден британските власти обявиха, че издирват двама руснаци, заподозрени за опита за убийство на бившия руски шпионин Сергей Скрипал и дъщеря му Юлия. Според разследването те са служители на руското военно разузнаване. Пристигнали на Острова два дни преди опита за отравяне, а часове след инцидента напускат страната. Следи от опасното вещество са открити в хотела, в който са отседнали. Полицията разпространи кадри с двамата заподозрени, както и имената им. Кремъл продължава да отрича обвиненията.", "date": "2018.09.06", "title": "Съветът за сигурност на ООН заседава извънредно по случая „Скрипал”"}
{"url": "https://www.24chasa.bg/novini/article/7041504", "text": "Заради няколкото почивни дни покрай Националния празник, от рано сутринта трафикът е интензивен. Полицейски екипи са разположени по най-натоварените пътища и магистрали, както и на входовете и изходите на големите градове, предаде  Шофьорите ще бъдат проверявани за документи, алкохол, наркотици и превишена скорост. Натоварено е движението и по граничните пунктове. Най-сериозен трафик се очаква по българо-гръцката граница. Ремонтите на много места продължават, така че бъдете внимателни и спазвайте въведените ограничения.", "date": "2018.09.06", "title": "Интензивен е трафикът в цялата страна"}
{"url": "https://www.24chasa.bg/novini/article/7041494", "text": "Частната китайска компания за ракетни технологии iSpace изстреля успешно суборбитална ракета от космодрума „Дзиуцюен\" в северозападната част на страната. Ракетата SQX-1Z е самостоятелна разработка на iSpace и носи на борда си три миниатюрни сателитац Два от тях са собственост на частни фирми. След като навлезе в орбита тя ще освободи сателитите за тестване, а третият ще бъде спуснат обратно на Земята с парашут, предаде  Суборбиталната ракета има летателен път по-малък от една пълна обиколка на Земята. Тя може да достигне височина от над 100 км над морското равнище, след което ще падне обратно на повърхността. Този тип ракети се използват обикновено за научни експерименти. Настоящото изстрелване на SQX-1Z е второто за iSpace през тази година. За 2019 г. компанията планира да изведе в орбита ракета-носител. Космическите изследвания в Китай се доминират почти изцяло от държавата, която позволи навлизането в тях на частни капитали едва в 2014 г. Към момента в страната има над 60 частни компании, които работят в сферата и се конкурират основно в разработката на малки сателити и ракети.", "date": "2018.09.06", "title": "Частна китайска компания изстреля суборбитална ракета"}
{"url": "https://www.24chasa.bg/novini/article/7041499", "text": "Още през 2007 г. Държавният съвет издаде наредба за ограничаване използването на найлонови торбички. Властите изискаха от супермаркетите и магазините да спрат раздаването на безплатни найлонови торбички на клиентите. Година по-късно влезе в сила заповедта за ограничаване използването на найлонови торбички. За тези десет години бяха постигнати добри резултати, информира  Понастоящем обаче ситуацията не е оптимистична. Заповедта забранява единствено безплатното раздаване на торбички, но не ограничава продажбата им. Много хора нямат нищо против да платят за торбички, защото са евтини и удобни. Наред с непрекъснатото разширяване на онлайн търговията, проблемът със замърсяване от найлонови торбички става все по-сериозен. Само на 11-ти ноември 2017 г. – известен празник за електронната търговия, са били произведени над милиард найлонови торбички. Проблемът с тяхното ограничаване се превръща в гореща обществена тема. Някои дори призовават за пълна забрана на използването на найлонови торбички. Властите заявяват, че в момента се проучва изработването на нова заповед за ограничаване на употребата им. Всъщност трябва да се насърчат хората и съответни компании да участват в намаляването на използването на торбички, а не само да се разчита на политиките на правителството. Електронната търговия също трябва да се включи в кампанията. В момента продуктите, поръчани онлайн, се опаковат главно с найлон, който не се разгражда. Използването му в електронната търговия е въпросът, който правителството обмисля при изработването на новата ограничителна наредба. Правителството насърчава онлайн търговците да намалят използването на найлонови торбички, а научно-технологичните компании да ускорят разработването на пластмаса, която може да се разгражда. В миналото много компании предприемаха редица тактики за намаляване използването на найлон, като кутии за многократно ползване и др. , което заслужава похвала. Най-добрият начин обаче е с помощта на науката и технологиите да се намали използването на пластмаса. Правителството ще окаже финансова и кадрова подкрепа както и данъчни облекчения за компаниите, които изследват производството на пластмаса, която може да се разгражда с цел час по-скорошното изработване на качествени и евтини пластмаси или други алтернативни екологични продукти. Хората трябва да развият концепцията за екосъобразен начин на живот, доброволно да намалят използването на найлонови торбички. Ще се насърчават хората да използват торбички от плат или от пластмаса, която може да се разгражда. Безразборното изхвърляне на найлон трябва да спре и се насърчи рециклирането му. Общо казано, не само правителството, но и компаниите и всеки един от нас трябва да поеме отговорност за ограничаване използването на найлонови торбички. Само ако цялото общество участва в кампанията, замърсяването с найлон един ден ще изчезне.", "date": "2018.09.06", "title": "Необходимо е участието на цялото общество за ограничаване употребата на найлонови торбички"}
{"url": "https://www.24chasa.bg/novini/article/7041520", "text": "Италианският град Флоренция, който е магнит за туристите, ще налага глоби на посетителите, които похапват в определени часове по тротоарите, по улиците и на праговете на кооперациите, предаде Асошиейтед прес, цитирана от БТА.  За нарушителите ще има глоби до 500 евро. Забраната важи за часовите пояси от обед до 15 ч. и от 18 ч. до 22 ч. Тя влиза в сила тази седмица и ще се прилага за някои улици в ренесансовия град, в това число и близо до музея Уфици. Забраната ще е в сила до 6 януари 2019 г., когато официално приключва туристическият сезон в Италия. Туристите често пъти се хранят по улиците на Флоренция, за де не плащат по заведенията.", "date": "2018.09.06", "title": "Във Флоренция ще налагат глоби на туристите за ядене навън в определени часове"}
{"url": "https://www.24chasa.bg/novini/article/7041868", "text": "Първият хеликоптер, проектиран и произведен в Турция - T625, направи първия си полет в столицата Анкара, съобщава Анадолската агенция, цитирана от БТА.  Многофункционалният хеликоптер е проектиран и произведен от Турската самолетостроителна корпорация TAI. Миналата седмица Директоратът на турската отбранителна промишленост (SSB) обяви, че тестовете на T625 са били завършени успешно на 2 септември. \"Многофункционалният хеликоптер T625 е проектиран и оптимизиран да отговори и да надхвърли изискванията за множество операции в горещ климат и на голяма надморска височина и при неблагоприятни климатични условия\", се казва в уебсайта на TAI. Корпорацията очаква масовото производство на модела за започне през 2021 г. Анадолската агенция съобщава още, че средният танк Каплан МТ, съвместен проект на Турция и Индонезия, е готов за масово производство, след като е преминал през необходимите тестове в Индонезия.", "date": "2018.09.06", "title": "Първият хеликоптер, проектиран и произведен в Турция, направи първия си полет"}
{"url": "https://www.24chasa.bg/novini/article/7041906", "text": "Индия и Съединените щати днес подписаха споразумение за сигурни военни комуникации, което може да отвори пътя за продажбата на чувствително американско военно оборудване на Индия, предаде Ройтерс, цитирана от БТА.  Споразумението беше подписано след среща на шефа на Пентагона Джим Матис и държавния секретар Майк Помпейо с индийския министър на отбраната Нирмала Ситхараман и външния министър Сушма Сварадж в Делхи. На преговорите беше обсъдено задълбочаването на политическите отношения и връзките в областта на сигурността между двете най-големи световни демокрации.", "date": "2018.09.06", "title": "Индия и САЩ подписаха споразумение за сигурни военни комуникации"}
{"url": "https://www.24chasa.bg/novini/article/7041909", "text": "Международна група учени под ръководството на специалисти от университета в Йорк, Англия, откри древни човешки останки при разкопки в южната част на Бразилия, съобщава сайтът Phys.org, цитиран от БТА.  Анализът на намерените зъби и кости показал, че преди 4800 години хора отглеждали растения в тази крайбрежна зона. Специалистите изследвали степента на разрушаване на зъбите вследствие на кариеси и определили изотопния състав в човешките останки. Освен това попаднали на остатъци от растения в зъбния камък и открили каменни сечива, използвани за обработване на растителна маса. По думите на учените, хората в региона, известен като Бразилска атлантическа гора, консумирали богата на въглехидрати храна и отглеждали ямс и батати. По-рано районът бил смятан за център на древно производство на хранителни продукти. Резултатите от новото изследване потвърждават, че селското стопанство по атлантическото крайбрежие на Южна Америка възникнало едовременно с появата на първите селища там.", "date": "2018.09.06", "title": "Учени откриха следи от древна цивилизация в Южна Америка"}
{"url": "https://www.24chasa.bg/novini/article/7041917", "text": "Инспекторите от Областната дирекция по безопасност на храните в Монтана апелират за бдителност на населението. Заради откритото и в България заболяване африканска чума по свинете. Огнището е засечено в с. Тутраканци, общ. Провадия, обл. Варна. В област Монтана и в общ. Монтана до сега няма случаи на сигнали за повишена заболеваемост на свине и съмнение за това заболяване, съобщи директорът на Областната дирекция по безопасност на храните д-р Людмил Антов. По думите му в Монтана по програмата за надзор на АЧС до сега са изпратени за изследване 18 бр. проби от отстреляни диви прасета.Резултатите са отрицателни за африканска чума. Д-р Антов обяви още, че за да се ограничи разпространението на болестта в страната, от изключителна важност е да се въведе контрол на движението на свине, контрол и ограничения на клането на свине и търговията със свинско месо и сурови продукти, които съдържат свинско месо. За да се намалят загубите и да се минимизира риска от мащабно разпространение на болестта е добре да се препоръча на стопаните да предприемат клане на т.н. коледни прасета и тези за лични нужди още сега или възможно по-рано, но да не се чакат празниците около Нова година. „Пътищата за разпространение на вируса на АЧС са много. При всички случай, когато научите за повишена заболеваемост и смъртност при домашни или диви свине НЕЗАБАВНО уведомете лично или по телефона ветеринарен лекар, който познавате, друг служител на ОДБХ-Монтана или на телефони - 096 300204 и 096 300205. Моля Ви да проявите отговорност, коректност и бързина при съмнение за АЧС. Всички ние сме отговорни за опазването на свинете в страната от това заболяване“, апелира д-р Антов.", "date": "2018.09.06", "title": "Предприемат мерки заради Африканската чума по свинете в Монтанско"}
{"url": "https://www.24chasa.bg/novini/article/7041923", "text": "Най-високопоставеният френски военен каза днес, че силите му са готови да нанесат удари по обекти в Сирия, ако бъдат използвани химически оръжия в правителствената офанзива за отвоюване на северната провинция Идлиб, предаде Ройтерс, цитирана от БТА.  Началникът на генералния щаб на френските въоръжени сили ген. Франсоа Льокоантр заяви още пред репортери, че до края на ноември групировката \"Ислямска държава\" ще бъде прогонена и от последните зони в Сирия и Ирак, които контролира. Джихадистката групировка, срещу която се бори международна коалиция, оглавявана от САЩ, вече бе прогонена от повечето територии в двете страни, които превзе през 2014 г.", "date": "2018.09.06", "title": "Франция се закани да удари Сирия, ако бъде използвано химическо оръжие в Идлиб"}
{"url": "https://www.24chasa.bg/novini/article/7041925", "text": "Вярвам, че истинското място на Република Македония е в Европейския съюз и НАТО и аз ще продължа да защитавам нашите стратегически цели. Но ЕС и НАТО в никакъв случай не трябва да бъдат алиби за един лош договор, заяви македонският президент Георге Иванов на срещата си с генералния секретар на НАТО Йенс Столтенберг в Скопие днес, съобщава агенция МИА, цитирана от БТА.  Иванов е казал на Столтенберг, че Македония е изпълнила критериите за членство в НАТО през 2008 г. и оттогава страната има активен принос в международните мироопазващи мисии, като с това е заслужила мястото си в НАТО без нуждата от допълнителни условия. Иванов и Столтенберг са обсъдили още текущата обстановка в Република Македония, както и реформите в отбраната и сигурността на страната с цел изпълнение на стандартите на НАТО. Днес в Скопие Столтенберг ще разговаря още с премиера Зоран Заев, председателя на парламента Талат Джафери, министъра на отбраната Радмила Шекеринска, лидера на ВМРО-ДПМНЕ Християн Мицкоски и др.", "date": "2018.09.06", "title": "Македонският президент: НАТО и ЕС не трябва да бъдат алиби за един лош договор"}
{"url": "https://www.24chasa.bg/novini/article/7041941", "text": "Турция осъди двойния самоубийствен атентат в столицата на Афганистан Кабул в сряда, при който бяха убити 20 души и ранени 70, съобщава Анадолската агенция, цитирана от БТА.  В изявление Министерството на външните работи на Турция днес казва, че е научило \"с прискърбие\", че терористичните нападения, извършени срещу спортен център в Кабул, са довели до загуба на човешки животи и са ранили много други, включително членове на силите за сигурност и журналисти. \"Ние осъждаме отблъскващото терористическо нападение и пожелаваме милостта на Аллах да бъде с тези, които загубиха живота си, бързо оздравяване на ранените и изказваме съболезнованията си на приятелското правителство и братския народ на Афганистан\", се казва в съобщението.", "date": "2018.09.06", "title": "Турция осъди терористичните атаки в столицата на Афганистан в сряда"}
{"url": "https://www.24chasa.bg/novini/article/7041980", "text": "Говорител на Европейската комисия се въздържа днес да отговори по същество дали има изискване или препоръка председателят на институцията да ползва френски език. На всяко заседание на еврокомисарите има осигурен превод на немски, френски и английски език, посочи той, цитиран от БТА.  Въпросът бе поставен на пресконференция, ден след като германецът Манфред Вебер, председател на групата на Европейската народна партия в Европейския парламент, изяви желание да бъде следващият председател на ЕК. Вебер се изказва основно на немски, а понякога говори и на английски език. Говорителят на ЕК не отговори дали досега институцията е била председателствана от някой, който не може поне да чете или разбира френски език. Двата най-разпространени езика в институциите на ЕС са английски и френски, но всички правни текстове, които се обсъждат и приемат в ЕК, се превеждат и на немски. Около 80 на сто от служителите на комисията владеят френски, независимо дали това е майчиният им език, или са го изучавали допълнително. Преди пет години канцлерът на Германия Ангела Меркел бе цитирана от британската преса да подготвя искане немският да се превърне в третия работен език на институциите на ЕС. По данни на европейската редакция на изданието \"Политико\", английският взима все повече превес в работата на общностните институции и съществуват предложения той официално да бъде поставен на първо място. Отбелязва се, че въпреки напускането на ЕС от Великобритания, английският остава официален език за Общността заради Малта и Ирландия. Наскоро френският президент Еманюел Макрон бе цитиран с твърдението, че превъзходството на английския в ЕС не е необратимо.", "date": "2018.09.06", "title": "ЕК се въздържа да каже дали \nпредседателят й трябва да борави с френски език"}
{"url": "https://www.24chasa.bg/novini/article/7042011", "text": "БАН публикува свободните места и кандидатите за присъждане на званията академик и член-кореспондент. В категорията \"Творци на изкуството\" има едно място и кандидат е чл. кореспондент Вежди Рашидов. В категорията \"изкуствознание има едно място и кандидат е чл. кор. Аксиния Добрева Джурова. А в категорията \"Обществени науки\" кандидат е чл. кор. Васил Костадинов Проданов. При категорията \"Творци на изкуството и изкуствознание\" кандидат за член кореспондент е Иван Йорданов Димитров - Гранитски", "date": "2018.09.06", "title": "Вежди Рашидов и Аксиния Джурова стават академици, Гранитски - член-кореспондент"}
{"url": "https://www.24chasa.bg/novini/article/7041990", "text": "Турският министър на правосъдието Абдулхамит Гюл заяви днес, че Турция очаква да приключи по-голямата част от над 100-те текущи съдебни дела във връзка с неуспешния опит за преврат през 2016 г. до края на тази година, предаде ДПА, позовавайки се на Анадолската агенция. \"Едно или две дела, включително \"Акънджъ\" или тези с голям брой обвиняеми, може да се забавят. Но всички останали дела за преврата очакваме да бъдат завършени до края на годината\", посочи Гюл, който говори в северозападния окръг Сакаря, предаде БТА.  Военновъздушната база Акънджъ в Анкара е смятана за ключов център на пучистите, които направиха опит за военен преврат на 15 юли 2016 г. Най-малко 45 от общо 486 заподозрени по делото \"Акънджъ\" са изправени пред 303 доживотни присъди, ако бъдат признати за виновни. Правителството обвинява живеещия в САЩ проповедник Фетхуллах Гюлен, че е организирал неуспешния пуч, при който загинаха над 250 души. \"Има много силно, легитимно и всеобщо очакване сред обществеността за бързо подвеждане под отговорност на виновните за предателството от 15 юли\", посочи още Гюл. През юни Гюл заяви, че 171 от общо 287-те дела, свързани с пуча, вече са завършени, а 1509 души са осъдени на доживотен затвор.", "date": "2018.09.06", "title": "Турция очаква повечето съдебни дела за опита за преврат да приключат до края на годината"}
{"url": "https://www.24chasa.bg/novini/article/7042012", "text": "На предстоящия референдум Република Македония трябва да избере между миналото и бъдещето, е заявил министърът на външните работи на Люксембург Жан Аселборн на срещата си с македонския си колега Никола Димитров в Скопие днес, съобщава агенция МИА, цитирана от БТА.  Аселборн е изразил задоволство от споразумението между Атина и Скопие за името на Република Македония. Той е казал, че \"балканският регион е регион на ЕС, но усилия са нужни и от двете страни\" и е заявил, че би било политическа грешка, ако до следващия юни не бъде взето положително решение в тази насока. Според Аселборн сега е моментът да се каже \"да\" на Македония, защото, ако решението бъде отложено за още 2-3 години, това ще даде негативен сигнал за целия регион. Аселборн и Димитров са обсъдили ситуацията в региона и в ЕС и са подписали двустранно споразумение за обмен и взаимна защита на класифицирана информация. В Скопие Аселборн ще разговаря още с министър председателя Зоран Заев и с вицепремиера по европейските въпроси Буяр Османи.", "date": "2018.09.06", "title": "Външният министър на Люксембург: Референдумът в Република Македония е избор между миналото и бъдещето"}
{"url": "https://www.24chasa.bg/novini/article/7042020", "text": "Трябва да сме горди българи с историята си, с традициите, които имаме в културното наследство и земеделието. Трябва да върнем българското и затова основната ми кауза, като евродепутат и по която работя е защита на български традиционни продукти – „българско кисело мляко“, „бяло саламурено сирене“, „кашкавал Балкан“ и др. Така българските продукти ще станат конкурентни на единния пазар и ще се знае, че производителите, които използват тази защитена марка произвеждат и продават качествени продукти по традиционни рецепти, а не такива с палмово масло. Това заяви евродепутат Момчил Неков, който беше специален гост на откриването на третия национален събор „Млечният път на България през вековете“ в Луковит. „Инициативата за защита на традиционни български продукти е в процес. Трябва всички по веригата да се обединим - производители, преработватели, институциите, за да ги защитим пред ЕС“, каза пред журналисти Неков. „Вече е време да озреем и да се обединим, особено в глобализиращия се свят и в контекста на днешния празник – 6 септември. Доказателство е, че винаги когато сме били обединени ние сме успявали, за това трябва да имаме обща цел и кауза, и призовавам производители и преработватели да се сдружат и се надявам, че ще успеем да защитим традиционните си продукти“, заяви Момчил Неков. По време на събора Момчил Неков разговаря с млекопроизводители и фермери и им разясни необходимостта да защитят географски указания и защитени наименования за произход, с цел повишаване на тяхната привлекателност, възможност за реализация на пазари и по-добри доходи. Той ги информира и за въвеждане на термина за качество „планински продукт“, тъй като това също е опция за осигуряване на по-добра видимост на продуктите им и осигуряване на пазари. Момчил Неков се включи и в инициираната подписка на събора в подкрепа на пълната забрана за влагане на растителна мазнина в млякото и млечните продукти в България.", "date": "2018.09.06", "title": "Момчил Неков призова млекопроизводители и преработватели да се обединят, за да се защитят в ЕС българското кисело мляко и бяло саламурено сирене"}
{"url": "https://www.24chasa.bg/novini/article/7042187", "text": "До няколко месеца ще приключи строителството на магистралата от столицата на Косово Прищина до македонската граница. Това каза косовският министър на регионалното развитие и инфраструктурата Пал Лекай, който заедно с премиера Рамуш Харадинай, посети изграждането на магистралата \"Арбен Джафери\" свързваща най-младата държава в Европа с Република Македония, предава  . Двамата инспектираха изграждането на моста край село Догонай, който ще бъде дълъг близо 6 км. \"Тук работим 7 дни в седмицата на две смени. В изграждането на моста участват над 300 местни компании с близо 4 000 работници\", каза Рияд Алкавазай, който ръководи проекта по изграждането на съоръжението край Доганай. Според Харадинай \"това е най-големият обект от този вид в региона\".", "date": "2018.09.06", "title": "До месеци завършват магистралата от Прищина до Македония"}
{"url": "https://www.24chasa.bg/novini/article/7042191", "text": "Един мъж е тежко пострадал при катастрофата на изхода на Монтана. Той е откаран своевременно в болницата за оказване на първа помощ, съобщиха от ОД на МВР. Пътният инццидент е станал на технологичния парк край града. По непотвърдена информация \"БМВ\" със софийска регистрация се е движело в посока Лом, когато от портала на технологичния парк на пътя му излязло \"Рено\". Водачът и спътничката му в \"БМВ\"-то не са пострадали, но са отведени в монтанската болница за преглед. На място са пристигнали две линейки, пожарна и два дежурни патрула на полицията. От АПИ призоваха шофьорите да се движат с повишено внимание и съобразена скорост, спазвайки указанията на служителите на \"Пътна полиция\", по обходен маршрут: III-112 Монтана-Славотин и по III-8105 Славотин- Расово и обратно. Пътят за Лом е затворен, докато приключат процесуално-следствените действия.", "date": "2018.09.06", "title": "Мъж е тежко пострадал при катастрофата край Монтана (Обновена)"}
{"url": "https://www.24chasa.bg/novini/article/7042229", "text": "Председателят на ПГ на ГЕРБ и зам.-председател на партията Цветан Цветанов ще направи първа копка на нова детска градина във велинградското село Драгиново на 7 септември 2018 г. (петък) от 11.00 часа. Изграждането на детското заведение е в изпълнение на предизборен ангажимент, поет от Цветанов през 2015 година. Това съобщиха от ГЕРБ. По-рано през деня председателят на ПГ на ГЕРБ ще се срещне в Драгиново с директорите на всички детски градини от община Велинград.", "date": "2018.09.06", "title": "Цветан Цветанов ще направи първа копка на нова детска градина в с. Драгиново утре"}
{"url": "https://www.24chasa.bg/novini/article/7042237", "text": "Сръбският вътрешен министър Небойша Стефанович предупреди днес косовските власти да не предприемат действия срещу сръбския президент Александър Вучич, предаде Танюг. По-рано днес председателят на косовския парламент Кадри Весели заяви, че   в Косово на 8 и 9 септември, но това решение може да бъде променено \"в случай на дестабилизация\", а ако Вучич влезе на косовска територия без разрешение, ще бъде арестуван, предава БТА. \"Разбрахме заплахите, които Кадри Весели отправи срещу сръбския президент Александър Вучич, и ако нещо се случи на Вучич в Косово, ще знаем кой носи отговорност\", каза Стефанович, като изрази загриженост от мълчанието на международната общност. Стефанович призова Весели да не предприема нищо срещу Вучич \"не защото ни е страх от него, а в името на общия мир и стабилност на Балканите\".", "date": "2018.09.06", "title": "Сръбски министър предупреди косовските власти да не предприемат действия срещу Вучич"}
{"url": "https://www.24chasa.bg/novini/article/7042258", "text": "Над 250 шведски културни дейци подписаха призив във \"Фейсбук\" да не се гласува за крайнодясната партия \"Шведски демократи\" (ШД) на парламентарните избори на 9 септември, предаде Франс прес. Актьори, писатели и музиканти се присъединиха към група в социалната мрежа, наречена \"Всичко друго, но не и ШД\". Тази сутрин тя имаше 90 000 членове, отбеляза АФП. \"Не мога да остана със скръстени ръце\", заяви пред в. \"Афтонбладет\" създателят на групата, актьорът Кел Бергквист, предава БТА. Формацията \"Шведски демократи\", създадена през 1988 г. от бивши активисти на националсоциалистическото движение, ще получи между 17 и 20 процента от гласовете според социологически проучвания. Въпреки това те нямат почти никакъв шанс да вземат властта, тъй като никоя от другите партии не е склонна да покани ШД за участие в коалиционно правителство, отбеляза АФП.", "date": "2018.09.06", "title": "Шведски знаменитости призовават да\nне се гласува за крайнодясна партия"}
{"url": "https://www.24chasa.bg/novini/article/7042264", "text": "Генералният секретар на НАТО Йенс Столтенберг заяви днес в Скопие, че алиансът няма да приеме Република Македония без финализиране на договора със съседна Гърция за промяна на името на бившата югославска република, предаде Асошиейтед прес. Столтенберг се срещна днес с македонския премиер Зоран Заев и му засвидетелства подкрепа за неговата кампания за предстоящия референдум за името на 30 септември. \"Вратата на НАТО е отворена, използвайте шанса на 30 септември\", заяви Столтенберг на пресконференция със Заев. Генералният секретар призова македонците да излязат масово да гласуват \"за членство в международната общност с всички предимства, което то дава на страната\", предаде агенция МИА. \"Ако приемете споразумението за името, ние ще можем да подпишем протокола за присъединяване още тази зима. Ще имаме министерска среща през февруари и на нея вашият министър на отбраната ще може да седи на масата наравно с всички останали\", заяви Столтенберг, цитиран от ТАСС. Според постигнатото споразумение с Гърция бившата югославска република ще се преименува на Република Северна Македония, за да разсее притесненията на Гърция, че има претенции за територията на едноименната гръцка област или за античното наследство на Гърция, предава БТА. Западните лидери също подкрепиха кампанията за положителен вот на референдума за името. Австрийският канцлер Себастиан Курц и германският канцлер Ангела Меркел също планират да посетят Скопие в петък и събота.", "date": "2018.09.06", "title": "Столтенберг към Македония: Няма членство в НАТО без договор за името"}
{"url": "https://www.24chasa.bg/novini/article/7042267", "text": "Германия има \"стратегически интерес\" от стабилно икономическо развитие в Турция, заяви германският канцлер Ангела Меркел в интервю за германската телевизия Ер Те Ел, цитирано от в. \"Хюриет дейли нюз\". Меркел заяви, че Германия и Турция трябва да засилят диалога и сътрудничеството въпреки разногласията, които имат по редица политически теми, предава БТА. \"Германия има стратегически интерес от стабилно икономическо развитие в Турция. Ако действаме по начин, който би отслабил Турция, това не би било в наш интерес\", посочи тя. Коментарите на канцлера идват на фона на информации в медиите, че Берлин търси начини да помогне на Турция да преодолее икономическите си трудности. Меркел също така отхвърли критики от страна на германски опозиционни партии относно планираното посещение на турския президент Реджеп Тайип Ердоган на 28 и 29 септември. \"Не можем винаги да мислим за света в черно и бяло. Това не е действителността\", посочи тя. Меркел добави, че германско-турските отношения са \"специални\" благодарение на над 3-те милиона турци, живеещи в Германия. Германският външен министър Хайко Маас е на двудневно посещение в Турция от вчера, напомня вестникът.", "date": "2018.09.06", "title": "Меркел: Германия има интерес от стабилно\nикономическо развитие в Турция"}
{"url": "https://www.24chasa.bg/novini/article/7042271", "text": "Адина Флоря, която беше предложена от румънския министър на правосъдието за ръководител на Националната дирекция за борба с корупцията (НДБК), посочва, че освен добрите неща в дейността на антикорупционните прокурори, в последните години са регистрирани и доста отклонения от изискванията на правовата държава, предаде Аджерпрес. \"През последните години Румъния направи важни крачки в борбата срещу корупцията - както външните оценки, така и вътрешните анализи отразяват съществените резултати в тази област (. . .) Без да се отричат добрите неща, които бяха постигнати през последните години, една неразкрасена равносметка за дейността на НДБК разкрива и доста, ако не и много, отклонения от строгите правила на правовата държава\", е написала Флоря в мениджърския си проект, публикуван на сайта на правосъдното министерство, предава БТА. Според нея както в дейността на прокурорите с изпълнителни длъжности, така и на тези с ръководни, включително на високо ниво, е имало прояви, които \"чувствително са се отдалечили от професионалния балансиран подход, в контраст със статута на професията, а понякога дори в конфликт със закона\". \"По този начин, с приноса на някои членове на професионалния екип на НДБК, се стигна до безпрецедентния случай на отстраняване на главния прокурор на дирекцията заради \"произволно упражняване на длъжността, отклоняване на дейността от борбата срещу корупцията и на институцията НДБК от конституционната и законната й роля\". Предишната ръководителка на НДБК Лаура Кодруца Кьовеши беше отстранена от длъжност по искане на правосъдния министър Тудорел Тоадер, който я обвини в авторитарно поведение, намесване в делата, нарушаване на конституцията и нанасяне на вреди на имиджа на страната.", "date": "2018.09.06", "title": "Предложената заместничка на Кьовеши: Виждам отклонения от правилата на правовата държава"}
