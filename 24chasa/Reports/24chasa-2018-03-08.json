{"url": "https://www.24chasa.bg/novini/article/6753514", "text": "Главнокомандващият силите на САЩ в Европа заяви, че правителството на САЩ няма ефикасен координиран подход към борбата с руската киберзаплаха, предаде Ройтерс. Американски официални лица многократно са предупреждавали, че Русия се опитва да се намеси в междинните избори за Конгрес в края на тази година чрез хакерски атаки или използване на социални медии за разпространяване на пропаганда и подвеждащи новини, и че е правила това и на президентските избори от 2016 г. Някои конгресмени са изтъкнали нуждата от цялостен правителствен подход към този проблем, предава БТА. \"Не смятам, че има ефикасно обединение на междуведомствено ниво, липсват енергията и съсредоточеността, които бихме могли да постигнем\", заяви генерал Къртис Скапароти, който е и главнокомандващ силите на НАТО в Европа, на заседание на сенатската комисия за въоръжените сили. Скапароти заяви това в отговор на въпрос от водещия представител на демократите в комисията сенатор Джак Рийд дали смята, че различните държавни служби се борят координирано с руската киберзаплаха. Скапароти каза, че САЩ не са достатъчно добре запознати с руската киберинфраструктура. \"Добиваме по-ясна представа за нея, но не бих казал, че на този етап имаме ясна картина\", каза той. На въпрос дали Русия пряко атакува САЩ с кибератаки и информационна война, Скапароти заяви, че е виждал руска дейност срещу инфраструктура на територията на САЩ, но не даде повече подробности.", "date": "2018.03.08", "title": "САЩ нямат координирана стратегия за борба срещу руската киберзаплаха"}
{"url": "https://www.24chasa.bg/novini/article/6753390", "text": "Със 148 гласа “за”, 66 “против” и 4 “въздържал се” парламентът избра Пламен Георгиев за председател на бъдещия мегаорган за борба с корупцията. ( Това се случи след 2 ч парламентарен дебат. “Огорчен съм. Бяха изговорени куп глупости”, каза Георгиев пред журналисти по повод съмненията в политическата му безпристрастност, изразени от БСП. “Аз съм единственият, който е вкарал в затвора действащ политик  Гонил съм и кметове на ГЕРБ. Бил съм зам.-министър на правосъдието, поканен като експерт от Диана Ковачева. Не съм обвързан с нито една партия. Давайте сигнали - всичко ще проверя”, увери Георгиев. И загатна: “Предстоят интересни казуси.” “Съвсем скоро, буквално до седмици, очаквайте резултати, и то много сериозни. Скоро ще видите, ще бъдат хванати хора с пари. Започваме много сериозна борба с корупцията. Няма да чакате резултатите след 2 или 10 месеца, а буквално след седмици ще започнат да валят първите резултати”, амбицирано стартира новият председател. “Вече започнахме акции, ако погледнете политическата принадлежност на лицата, срещу които бяха, ще си обясните колко независимо действаме”, добави той. “В работата ми нищо няма да ме разколебае. Високите резултати, които сме постигали досега, ще бъдат пренесени в новата комисия”, каза още Георгиев. Малко преди това от трибуната лидерът на депутатите от ГЕРБ посочи приноса му като досегашен шеф на КОНПИ. ( На атаките от опозицията, че Георгиев не е реагирал на разговор на Бойко Борисов с Ваньо Танов за прекратяването на проверки в складове, Георгиев обясни: “Бях прокурор, който наблюдава досъдебно производство срещу Танов. Прокуратурата е установила съдържанието на разговора между него и Борисов, текла е проверка, с която нямам нищо общо. Такъв разговор не съм чул. Беше извършена проверка и всички установиха, че няма нарушения във връзка с воденето на делото.” Георгиев допусна, че и сделката с ЧЕЗ може да стане предмет на работата на антикорупционния орган: “Всеки казус може да попадне в полезрението ни, ако се подаде сигнал, в който се посочват нарушения на лица на високи държавни длъжности. Ако има доказателства и бъдат предоставени - ще ги проверим.” Георгиев увери, че ще избере сам членовете на комисията, без да има политически пристрастия. Ще ги избира въз основа на личните си впечатления, като не било изключено също да покани Николай Николов - “също авторитетен човек”. ГЕРБ подкрепи Мая Манолова за омбудсман, независимо че беше издигната от БСП. Но почвам да си мисля, че го направихте, за да не стане тя председател на БСП или да не е кандидатът ви за президент. Това заяви лидерът на депутатите от ГЕРБ Цветан Цветанов по време на дебата за избор на председател на бъдещото мегазвено за борба с корупцията.  чрез Комисията за незаконно придобитото имущество. Тя е една от най-високо оценяваните от Европейската комисия. Това не е ли добър атестат за професионалните му качества?”, риторично попита Цветанов при дебата за избор на председател на бъдещия антикорупционен мегаорган. Ако я нямаше БСП в “Софийски имоти” - с вашия човек Симеон Симеонов, нямаше сега да има Бойко Борисов и ГЕРБ, подчерта Цветанов. “40 души може да искат обезщетение от държавата заради това, че 10 г. са били подсъдими и натискани от държавното обвинение. Симеонов осъди държавата за 40 000 лева досега, Тошко Добрев - за 50 хиляди. Аз разказа от трибуната БСП депутатът и бивш столичен съветник Георги Свиленски. “Вие ще бъдете избран, но ви съчувствам - тръгвате с рекордно ниско доверие”, обърна се Нинова към Георгиев. БСП бе издигнала Николай Николов, също член на КОНПИ. Бивш депутат, двама магистрати и общински шеф попаднаха в затвора за корупция през последните 10 години. Според Наказателния кодекс корупцията включва над 40 престъпления - от подкуп през безстопанственост до престъпление по служба и пране на пари. Един от знаковите осъдени е бившият депутат от ДПС  . Той получи 5 г. затвор по 2 дела. Първото бе за престъпление по служба през 2009 г., когато като кмет на Дулово обявил обществена поръчка за канализация на общината, спечелена от близката до него фирма “Джеми”. Проектът бил по програма на ЕС за 28 876 258 лв.  Другата му присъда е за подкуп от 10 хил. лв., взети от управител на “Водоснабдяване и канализация” в Дулово. Срещу рушвета Табаков трябвало да уреди ВиК - Силистра с обществена поръчка за подмяна на водопроводната мрежа в село Вокил. От 2016 г. той е на свобода. През ноември 2015 г. Софийският затвор “подслони” бившия шеф на столичната “Топлофикация”  за 3 г. Той също вече е свободен. Три инстанции приеха, че са харчени излишно пари на дружеството за луксозни стоки, които са минавали в графата “представителни разходи”. От 2003 до 2006 г. Вальо Топлото разпилял над 325 000 лв. за екзотични покупки - скъпи сирена, минерална вода, сладки, алкохол, хранителни добавки, джакузи и за поддръжката на джет. От 2015 г. килия с няколко души дели шуменският прокурор  На 13 януари 2012 г. той прибрал 21 000 лв. рушвет от адвокат, за да уреди дело. Прокурорът поискал 25 хил. лв. от адвокат Найден Николов. Всичко тръгнало от клиента на Николов - Денчо Денев, който се оплакал в прокуратурата заради спор с адвоката за дължим хонорар. В резултат на жалбата срещу Николов било образувано производство за документна измама. Адвокатът се свързал с Пенев във връзка с делото. Прокурорът му поискал 25 хил. лв., като обещал срещу сумата да упражни влияние върху свой колега, на когото се паднало делото, за да не повдига обвинение. Защитникът обаче казал, че парите са много. Пенев намалил сумата на 21 000 лв., но Николов се оплакал и прокурорът е задържан с белязани банкноти. През 2016 г. в затвора в Ловеч се озова и бившият съдия  Той беше осъден на 4 г., защото взел 16 хил. лв. от подсъдим. Петков беше арестуван през 2010 г., след като Емил Шопов се оплакал, че съдията от Велико Търново го изнудва за 25 000 лв. В замяна Петков обещал да “оправи нещата” по дело срещу Шопов и още петима души за кражба на 10 т нафта.", "date": "2018.03.08", "title": "Новоизбраният шеф на “Антикорупция”\nПламен Георгиев се зарече: Скоро ще бъдат  хванати хора с  пари, очаквайте бързи разкрития! (Обзор и инфографика)"}
{"url": "https://www.24chasa.bg/novini/article/6753464", "text": "Шведските власти са получили искането на Турция за арест на сирийския кюрдски лидер Салех Муслим, но не могат да го изпълнят, защото Муслим вече е напуснал Швеция, съобщи днес началникът на отдела за международно сътрудничество на шведското министерство на правосъдието Сесилия Ридселиус, предаде ТАСС, цитирана от БТА. Турският външен министър Мевлют Чавушоглу поиска днес Швеция да арестува Муслим, като призова Стокхолм за екстрадицията му. \"Ние проверихме в полицията, съобщиха ни, че той не е на територията на Швеция. Затова няма да приемем искането\", каза Ридселиус. Тя обясни, че в повечето случаи искане за екстрадиция се дава едва след като въпросното лице е арестувано. На въпрос означава ли това, че въпреки пребиваването на Муслим в Швеция шведските власти са решили да не предприемат никакви действия срещу него, Ридселиус отговори, че този въпрос трябва да се зададе на полицията и прокуратурата. Според шведското външно министерство Муслим е бил в Швеция, но не е бил поканен там от правителството. На 6 март той се е срещнал с членове на парламента, включително с лидера на Лява партия Йонас Шьостед. Турските власти издадоха заповед за арест на Муслим през ноември 2016 г. Той е един от кюрдските лидери, срещу когото задочно е повдигнато обвинение в организиране на терористично нападение в Анкара през 2016 г., при което загинаха 29 души. Това е третото подобно искане от страна на Турция към други държави в рамките на една седмица. Турция бе поискала Чехия и Германия да екстрадират Муслим, който е бивш председател на сирийската кюрдска Партия на демократичния съюз (ПДС). Муслим бе задържан миналата седмица за кратко в Прага по искане на Турция, след което бе освободен. В събота той държа реч на демонстрация в Берлин.", "date": "2018.03.08", "title": "Швеция не може да предаде на Турция \nсирийския кюрдски лидер Салех, напуснал страната"}
{"url": "https://www.24chasa.bg/novini/article/6753482", "text": "За България и другите нови страни-членки на Европейския съюз е ключов въпросът за Многогодишната финансова рамка. Важно е тя да бъде фокусирана върху основните приоритети и да отчита нуждите за развитие на отделни ключови области като инфраструктурна свързаност, образование, иновации, опазване на външните граници на ЕС. Това е заявил министър-председателят на България и председател на ГЕРБ Бойко Борисов по време на работна среща с председателя на ЕНП Жозеф Дол в София, съобщиха от пресслужбата на правителството. Бойко Борисов е посочил, че в качеството си на председател на Съвета на ЕС, се стреми страната ни да работи активно за намирането на общ език между членките по всички актуални теми от европейския дневен ред. \"Може да сме една от най-младите членки на ЕС, но в същото време сме едни от най-дисциплинираните. Доказателство за това са прогнозите растежът на БВП на страната през 2018 г. да достигне 4,2 процента. Освен това България пази много добре външната граница на ЕС и това дава спокойствие на нашите партньори\", е подчертал Борисов. Премиерът Борисов и Жозеф Дол са се обединили около мнението, че подходът с шпитценкандидат на партиите за следващите избори за Европейски парламент през 2019 г. трябва да бъде запазен. Бойко Борисов е уверил своя колега, че ГЕРБ и управляващото мнозинство в парламента ще продължават да поддържат проевропейския дух на страната, защото единственият и най-добрият възможен път пред България е именно евроатлантическият. Двамата са разговаряли и за значението на европейската перспектива пред страните от Западните Балкани.", "date": "2018.03.08", "title": "Борисов: Може да сме една от най-младите \nстрани-членки на ЕС, но сме едни от най-дисциплинираните"}
{"url": "https://www.24chasa.bg/novini/article/6753496", "text": "Според думите на руския военен, колоната е попаднала под обстрел на един километър от изхода от района на бойните действия. Изгорели са три автомобила, а броят на пострадалите не се уточнява. Малко след това, под обстрела на бойците е попаднал и изхода, където са се намирали роднини на бягащите и западни журналисти. Всички са евакуирани успешно и не е имало пострадали.", "date": "2018.03.08", "title": "Мирни жители и журналисти са попаднали под обстрел в Източна Гута"}
{"url": "https://www.24chasa.bg/novini/article/6753500", "text": "Главните сепаратистки партии в Каталуня искат да организират нов референдум за бъдеща конституция на \"Каталунската република\", която бе обявена през октомври, но остана само на думи, предаде Франс прес. Те предлагат и в Белгия да се създаде паралелна управленска структура под ръководството на сваления от длъжност лидер на Каталуня Карлес Пучдемон, който замина в изгнание в тази страна след неуспешното обявяване на независимост на 27 октомври, съобщава БТА. Споразумението между \"Заедно за Каталуня\" на Пучдемон и \"Републиканска левица на Каталуня\" трябва да бъде ратифицирано и от малката сепаратистка крайнолява партия \"Кандидатура за народно единство\". В това споразумение се предвиждат обществени разисквания за определяне каква да е бъдещата Каталуня, които да завършат \"с предлагане на бъдеща конституция на Каталунската република\". Процедурата ще завърши с референдум, на който гражданите ще се произнасят по всеки параграф от тази конституция. Този референдум вероятно също ще бъде обявен за незаконен, като референдума за самоопределение от 1 октомври. Сепаратистите освен това се ангажират да създадат в Белгия \"Свободно пространство в изгнание\", организация под ръководството на Карлес Пучдемон. Ролята на този орган ще е да \"благоприятства интернационализацията на каузата за независимост на Каталуня и напредване към установяването на Каталунската република\" в координация с регионалните власти в Барселона. На регионалните избори от 21 декември сепаратистите получиха абсолютно мнозинство в каталунския парламент, но още не са се договорили за съставяне на местно правителство. За понеделник е предвидено заседание, на което да встъпи в длъжност новият лидер на Каталуня, но единственият кандидат за поста Жорди Санчес в ареста и е малко вероятно да бъде пуснат да се яви на церемонията, отбелязва АФП.", "date": "2018.03.08", "title": "Каталунските сепаратисти предлагат нов референдум - за конституция на Каталуня"}
{"url": "https://www.24chasa.bg/novini/article/6753439", "text": "Едва 276 млн. лева взе държавата при продажбата на Българската фондова борса на остатъчните 33% акции в електроразпределителните дружества. Това се случи от края на 2011-а до октомври 2012 г. От приватизацията на 67% от дяловете на ерепетата през 2004 г. приходите бяха 1,384 млрд. лв. Пускането на борсата на акциите става 8 г. след приватизацията на мажоритарните 67%. Тези дни БСП внесе сигнал до прокуратурата за продажбата на миноритарния пакет. Министърът на енергетиката Теменужка Петкова ги изпрати да четат стратегията за приватизация на електроразпределението, приета от Народното събрание през 2002 г. Там продажбата е предвидена. А в интервю за “24 часа”   председателят на енергийната комисия в парламента Делян Добрев припомня, че в стратегията като крайна цел е посочена максимално добрата цена. Продажбата на държавните дялове в трите ЕРП-та е елемент от философията на тогавашния икономически екип в правителството - финансовия министър Симеон Дянков и министъра на икономиката и енергетиката Трайчо Трайков. И двамата отстояваха позицията, че на борсата трябва да бъдат пуснати миноритарни дялове от държавната енергетика. Дори се лансираше закриването на Българския енергиен холдинг, който е шапката на дружествата. Продажбата на миноритарни дялове в енергото стартира на 11 май 2010 г. Министър на икономиката и енергетиката тогава е Трайчо Трайков. Той заявява, че стартът се дава с избор на инвестиционен посредник, който да се заеме с предлагането на акции в “Е.он”, тъй като по това време немската компания държеше електроснабдяването на Североизточна България. 16 дни по-късно процедурата е замразена, докато се установи състоянието на електроразпределителното дружество, съобщава Трайков в парламента. По същото време и ДКЕВР проверява дружеството. Миноритарните акции на държавата в “Е.он” се пускат на 3 октомври 2012 г. И докато от агенцията за приватизация обявяват конкурс за посредник, който да продаде акциите на борсата, се сменя самият мажоритарен собственик През ноември 2011 г. “Е.он” продава дела си от 67% в двете дружества - в разпределението и в снабдяването с ток, на чешката “Енерго-Про”. Тогава Трайков многократно коментира, че не е известен за сделката и лансира законова промяна - министърът на икономиката да разрешава сделки между частни компании, които засягат важни държавни активи. Такива текстове обаче не бяха гласувани. 21 декември 2011 г. Председателят на управителния съвет на “EВН България” Йорг Золфелнер удря камбаната на борсата за листване на 33% от държавните дялове в компанията. продажбата на 33% в трите ЕРП-та За продажбата на дяловете в “Е.он”, която междувременно става “Енерго-Про”, посредник е “Първа финансово брокерска къща”. За останалите две енергодружества борсовите сделки тръгват година по-късно. На 17 май 2011 г. Агенцията за приватизация обявява конкурс за инвестиционен посредник за държавните акции в ЧЕЗ и ЕВН. Конкурсът за ЧЕЗ печели Централната кооперативна банка, а за ЕВН - “Булброкърс” на бизнесмена Иво Прокопиев. Първите акции, които се пускат на борсата, са от ЕВН. Това става на 21 декември 2011 г. Продават се за 93 млн. лв. А основен купувач е “ЕВН България електроснабдяване”, която придобива 99,73% от тях. По тази първа продажба сега тече дело срещу Симеон Дянков, Трайчо Трайков и Иво Прокопиев за ощетяване на държавата. След първата продажба Волен Сидеров от “Атака” и група депутати се опитват да спрат по-нататъшното листване на акции. На 8 февруари 2012 г. те внасят законопроект за мораториум, но той не е приет. 3 октомври 2012 г. е първият ден на продажбата на акциите на държавата в “Енерго-Про”. Купуват се за 68 млн. лв. от мажоритарния собственик. Към 2 ноември 2012 г. 33% в ЧЕЗ донасят на държавата 115 млн. лв. И това е единственият търг, при който купувачи са фирми, различни от мажоритарния собственик - най-вече пенсионни дружества. ", "date": "2018.03.08", "title": "Едва 276 млн. лв. от продажбата на 33% в трите ЕРП-та"}
{"url": "https://www.24chasa.bg/novini/article/6753503", "text": "Земетресение с магнитуд 7,1 бе регистрирано на 135 километра източно от град Рабаул на източния край на остров Нова Британия в Папуа Нова Гвинея, предаде Ройтерс. Трусът е станал в 3,39 ч. местно време в петък сутринта (17,39 ч. по Гринуич), съобщава американският Геофизичен институт. Дълбочината е 10 километра. Тихоокеанският център за предупреждения за цунами не обяви тревога за цунами, информира БТА. На 26 февруари трус с магнитуд 7,5 бе регистриран в Папуа Нова Гвинея и жертвите от него, според най-новите данни, са над 100.", "date": "2018.03.08", "title": "Земетресение с магнитуд 7,1 разтърси Папуа Нова Гвинея"}
{"url": "https://www.24chasa.bg/novini/article/6753422", "text": "Съд в Истанбул осъди 25 журналисти на различни срокове затвор – до седем години и половина – по обвинения за връзки с групировката, обвинявана като организатор на провалилия се опит за военен преврат през 2016 г. Двадесет и трима от журналистите бяха осъдени за членство във въоръжена престъпна група, докато други двама имаха по-леки обвинения,  Почти всички от осъдените са работили в медия, близка до групата на живеещия в САЩ духовник Фетхуллах Гюлен, за когото Анкара твърди, че е организатор на опита за преврат. Гюлен винаги е отричал обвиненията.", "date": "2018.03.08", "title": "В Турция осъдиха 25 журналисти на затвор (Обновена)"}
{"url": "https://www.24chasa.bg/novini/article/6753315", "text": "Тяло на мъж е забелязано в реката на землището на село Първенец. Това съобщи за Радио „Фокус“- Пловдив говорителят на ОДМВР - Пловдив. В момента се организират за изваждането на тялото. Предстои оглед. Сигналът е подаден към 16.30 часа. Предстои установяване на самоличността и възрастта на мъжа.", "date": "2018.03.08", "title": "Откриха тяло на мъж в реката на село Първенец, Пловдивско"}
{"url": "https://www.24chasa.bg/novini/article/6753350", "text": "Вицепремиерът Екатерина Захариева прие днес делегация на Комисията по европейски въпроси на парламента на Федерална република Германия, водена от нейния председател Гунтер Крихбаум, съобщиха от пресцентъра на Външното ни министерство.  С депутатите от Бундестага бяха обсъдени теми от актуалния дневен ред на Европейския съюз в контекста на Българското председателство, европейската перспектива на страните от региона на Западните Балкани, Шенген, присъединяването на България към еврозоната, ситуацията в региона на Близкия Изток. „Гражданите на страните от Западните Балкани трябва да получат европейска перспектива сега. В противен случай това може да има последствия за целия Съюз. В региона няма да настъпи вакуум, има и други геополитически сили, които проявяват интерес към него”, заяви Екатерина Захариева. Гунтер Крихбаум потвърди важността от отправянето на позитивни сигнали към страните от региона. Двете страни бяха единодушни, че миграционният натиск върху Европа ще продължи да бъде предизвикателство за Съюза през следващите години и държавите членки трябва да активизират усилията си за решаването на този проблем. Общо бе мнението, че съществено значение за пресичането на нелегалната миграция има засиленото сътрудничество със страните на произход и транзит. „Страната ни доказа способността си да гарантира сигурността на външните граници на Съюза. Присъединяването на България към Шенген ще засили приноса ни към общата европейска сигурност“, коментира по време на срещата с германските депутати Захариева. В рамките на срещата беше обсъдено и присъединяването на България към еврозоната. „Изборът е наш. Ние искаме да сме част от еврозоната и смятам, че след няколко години ще сме готови за това. България е страна със стабилен икономически ръст”, подчерта Екатерина Захариева. Сред темите на разговора беше и ситуацията в региона на Близкия Изток. „Това, което се случва в Сирия през последния месец, е притеснително. Вместо деескалация на напрежението наблюдаваме обратното”, коментира българският външен министър. Захариева допълни, че е необходимо по-категорично послание от страна на международната общност по този въпрос.", "date": "2018.03.08", "title": "Екатерина Захариева прие депутати от Бундестага (Снимки)"}
{"url": "https://www.24chasa.bg/novini/article/6753357", "text": "Решението на косовското правителство, взето в сряда вечерта, да не прилага споразумението за започване на изработването на Статутът за формиране на Общността на сръбските общини означава, че Прищина е решила да напусне Брюкселския диалог, заяви в четвъртък министърът на външните работи на Сърбия Ивица Дачич за руската информационна агенция Спутник, предава излъчващата на албански скопска телевизия „Алсат – М“. Дачич предупреди, че „след такова решение целият преговорен процес между Белград и Прищина може да бъде върнат на нула“, предава \"Фокус\".  „Ако албанските лидери безскрупулно и без санкции откажат да приложат тази съществена част от договора, за която се споразумяхме, тогава Белград може да разглежда всички досегашни споразумения, постигнати в Брюксел, за нищожни“, предупреди сръбският дипломат. Той призова международната общност да повлияе на Прищина да изпълни задълженията си, „защото се задава най-голямата опасност досега – преговорният процес да бъде окончателно прекратен“, като добави, че Белград няма да носи отговорността за това.", "date": "2018.03.08", "title": "Ивица Дачич: Прищина напуска Брюкселския диалог"}
{"url": "https://www.24chasa.bg/novini/article/6753369", "text": "Губернаторът на Калифорния демократът Джери Браун обвини американския президент Доналд Тръмп , че води война с щата, предава Ройтерс, цитирана от \"Фокус\". Изявлението му е в отговор на заявения съдебен иск на федералното правителство срещу щата Калифорния заради проемигрантското законодателство и така наречени градове „убежища“‘ където не се експулсират нелегалните имигранти. Щатът Калифорния прие през октомври закон, който забранява на полицията да проверява имигрантския статус и ограничава правата на имиграционните власти. Главният прокурор на САЩ Джеф Сешънс заявява: „Калифорния абсолютно, според мен, използва цялата власт, която има и властта, която няма за да обезсили федералните закони. Затова аз ще използвам цялата власт, която имам да ги спра“.", "date": "2018.03.08", "title": "Губернаторът на Калифорния обвини Тръмп, че води война с щата"}
{"url": "https://www.24chasa.bg/novini/article/6753382", "text": "Държавният секретар на САЩ Рекс Тилърсън охлади надеждите за евентуални преговори между Вашингтон и Пхенян, пише американското издание Washington Examiner. “Далеч сме от преговори“, заяви Тилърсън в четвъртък, цитиран от \"Фокус\". Това се случва, след като южнокорейска делегация, която проведе разговори със севернокорейския лидер Ким Чен-ун в Пхенян, изненада световната общност като разкри, че той е готов да води преговори за спиране на севернокорейската ядрена и ракетна програма. Изявата на Тилърсън свидетелства за съмненията на американската администрация в искреността на Ким. Държавният секретар призова за „разговори за провеждане на преговори“ и отхвърли по-амбициозни действия в близкото бъдеще. „В момента не мога да кажа нищо, докато не се срещна лице в лице с представители на Северна Корея, когато ще стане ясно дали условията са подходящи дори да започнем да мислим за преговори“, заяви той. Washington Examiner коментира, че управляващите кръгове в САЩ се съмняват, че Северна Корея прави това предложение, за да отсрочи евентуална конфронтация с Вашингтон, докато режимът в Пхенян разработи ракета, която може да порази всяка точка на Америка.", "date": "2018.03.08", "title": "Рекс Тилърсън: Далеч сме от преговори със Северна Корея"}
{"url": "https://www.24chasa.bg/novini/article/6753404", "text": "Училищният стрелец Никълъс Круз е обвинен за седемнайсет убийства и още седемнайсет опита за убийство, предава AFP. На 14 февруари 19-годишният Никълъс Круз влиза в гимназията в град Паркленд, на север от Маями и започва стрелба с полуавтоматична пушка, като убива 14 ученици и трима от персонала. Той е заловен 40 минути след стрелбата след като е посетил супермаркет и ресторант от верига за бързо хранене. Круз признава престъплението, съобщи \"Фокус\". Този инцидент предизвика широка вълна от протести, като беше учредено сдружението „Никога повече“, за да окаже натиск върху политиците да променят законите за придобиване и притежаване на оръжие.", "date": "2018.03.08", "title": "Стрелецът от училището във Флорида е обвинен за 17 убийства"}
{"url": "https://www.24chasa.bg/novini/article/6753410", "text": "Турските власти са издали червен код за риск от наводнения за река Тунджа, която е започнала да прелива в Одрин в резултат на проливните дъждове и топенето на снеговете, предаде турската частна телевизия СиЕнЕн-Тюрк, цитирана от БТА. Залят от вода е районът Сарайичи, където се намира стадионът за провеждане на традиционните мазни борби. Мостове са затворени за движение. Дебитът на Тунджа вече е достигнал 196 куб.м./сек. Същевременно се покачва и дебитът на река Марица.", "date": "2018.03.08", "title": "Червен код за риск от наводнения за река Тунджа в Турция"}
{"url": "https://www.24chasa.bg/novini/article/6753234", "text": "Смятам, че е недопустимо да се отправят такива обиди, само си представете за секунда подобни думи да беше казал вицепремиерът Валери Симеонов към главния равин на Израел, дали щеше да е още вицепремиер? Обаче с православието всичко може, може да се гъбаркаш с него, каза лидерът на \"Атака\" Волен Сидеров в студиото на \"Лице в лице\" по   относно скандалното изказване на Валери Симеонов за руския патриарх Кирил по Българската национална телевизия.  За някой духовник може, за друг не може да си говориш каквото искаш - има двойни стандарти, с Русия е позволено да се подиграваш, даже е модна една такава линия да се ругае и да се псува. Винаги около 3 март стават подобни неща  - появява се група хора, които оплюват нашето Освобождение, това са хора, които според мен искат да продължаваме да сме под турско робство. Ние неглижираме ролята на Русия в нашето освобождение и възраждане, коментира Сидеров.  Да посочиш някой духовен водач, да го идентифицираш с държава е неправилно, православието е едно. Нападката е към цялото православие, не сме дорасли да посочим с пръст някой духовник все едно сме на мегдана или в селско кафене, каза още Сидеров.  Поканих Валери Симеонов на нашето заседание вчера, но той не дойде. Не става въпрос да прощавам нещо лично, това е нападка на вярата, когато нападат вярата ти, не може да мълчиш. Не ме интересува кой ще се обиди, аз не защитавам себе си. Не може да се правят компромиси с вярата, за тази вяра сме се били, този, който напада тази вяра, той иска да продължи турското робство, завърши Сидеров.  Той така и не отговори конкретно на въпроса дали смята, че ако вицепремиерът не се извини, трябва да бъде свален. ", "date": "2018.03.08", "title": "Волен Сидеров в защита на руския патриарх: Не може да се правят компромиси с вярата"}
{"url": "https://www.24chasa.bg/novini/article/6753271", "text": "Европа иска да избегне търговска война със САЩ заради плановете им да увеличат митата за внос на стомана и алуминий, но подготвя контрамерки за всеки случай, заяви еврокомисарят по икономическите и финансови въпроси, данъчното облагане и митническия съюз Пиер Московиси, цитиран от Reuters. Американската агенция припомня, че в четвъртък се очаква Тръмп да подпише президентска прокламация за увеличаването на митата, въпреки че служители в Белия Дом са намекнали, че това може да се отложи и за петък, тъй като документите трябва да преминат през легални процедури, предаде \"Фокус\". „Ако тази вечер Доналд Тръмп наложи мерките, ние имаме цял арсенал на наше разположение, с който да отговорим“, заяви Московиси пред BFM TV в четвъртък. Според неговите думи, контрамерките ще включват налагането на мита за внос в ЕС на портокали, тютюн и бърбън. Европа може да пусне и официално оплакване в Световната търговска организация, добави Московиси. „Трябва да приемем, че светът се превръща в място, където всеки е сам за себе си“, посочи еврокомисарят.", "date": "2018.03.08", "title": "Еврокомисар: Европа има „арсенал от оръжия“, с които да отговори на САЩ"}
{"url": "https://www.24chasa.bg/novini/article/6753268", "text": "Японският диригент Сейджи Одзава е приет в болница в Токио за лечение на сърдечно заболяване и ще остане там около месец, съобщи Ройтерс. Сейджи Одзава има стеноза на аортната клапа. Обикновено това заболяване се лекува с операция за смяна на клапата. Подробности за лечението на диригента обаче не бяха дадени, предава БТА.  От осем години 82-годишният Одзава има много здравословни проблеми - рак на хранопровода, проблеми с гърба, които изискваха хирургия, няколко пневмонии. Той обаче се възстанови от тях и дирижираше. Сейджи Одзава е един от най-известните диригенти на своето поколение. Той ръководеше Бостънския симфоничен оркестър и Виенската щатсопера.", "date": "2018.03.08", "title": "Приеха в болница японския диригент Сейджи Одзава"}
{"url": "https://www.24chasa.bg/novini/article/6753295", "text": "На днешния Международен ден на жените, българският комисар по цифровата икономика и общество Мария Габриел очерта стратегията си за прилагане на действия, които да улеснят увеличаването на участието на жените в цифровия сектор. Това съобщиха от пресцентъра на Представителство на ЕК в България. Действията ще се съсредоточат върху три основни области: борба със стереотипите, насърчаване на цифровите умения и образование, застъпничество за повече жени предприемачи. Инициативата за жените в сферата на цифровите технологии ще продължи през 2018 г. и 2019 г. \"Бъдещето на Европа ще бъде цифровизацията и от нас зависи тя да обхване всички. Жените и момичетата не бива да се изключват от цифровата трансформация на нашата икономика и нашето общество. Програмата ни за жените в сферата на цифровите технологии ще цели предоставянето на възможности, овластяването, насърчаването и стимулирането на жените и момичетата да преодолеят цифровото разделение между половете\", коментира комисар Мария Габриел. За реализиране на включените в стратегията мерки относно стереотипите, комисар Габриел е решена да работи за насърчаване на успешните модели за подражание в сектора, което би допринесло повече момичета да решат да се обучават в информационни и комуникационни технологии. Според комисаря е нужна и промяна в медийното представяне на образа на жените, поради което възнамерява да работи с националните регулаторни органи в областта, за да се оцени ситуацията и се съберат най-добрите практики за насърчаване на равенството между половете в аудиовизуалните медии. Тя също ще използва инструменти като програма МЕДИА за насърчаване на разнообразието във филмовата индустрия и ще популяризира ролеви модели в сектора на технологиите чрез учредяването на награди. Освен това българският еврокомисар стартира и кампания \"No Women, No Panel\", която има за цел да увеличи видимостта на жените експерти и се повиши информираността относно потенциала на жените в сектора на технологиите. По отношение на втория елемент от стратегията – образованието и обучението за придобиване на цифрови умения, комисар Мария Габриел подкрепя действия като Европейската седмица на кодирането, която тази година впечатли с факта, че 46% от участниците бяха жени. Българският еврокомисар се ангажира да насърчи все по-голямото участие в специализираната европейска седмица и до 2020 година тя да достигне до не по- малко от 50% от всички училища в Европа. За реализиране на мерките по този приоритет, комисарят възнамерява да насърчи включването на повече компании и организации в европейската Коалиция за цифрови умения, които да обучават момичета и жени в цифрови умения. Друго нейно намерение е да работи по-тясно с дигиталните шампиони във всяка държава-членка в търсене на добри практики за цифрови умения за жените. Що се отнася до третия аспект, комисар Мария Габриел ще предприеме мерки за насърчаване на предприемачеството сред жените в цифровия сектор, започвайки от вече съществуващи инициативи, като например европейската общност WeHubs, подкрепяща жените предприемачи. Наградата на ЕС за жени-новатори признава постиженията на жени предприемачи и вдъхновява другите да следват стъпките им, като занапред комисарят ще насочи вниманието си върху равенството между половете в областта на киберсигурността. За тази цел тя ще предприеме инициативи, които могат да бъдат приложени чрез съвместни действия на изследователските общности и бизнеса. \"Неравенството между жените и мъжете в цифровия сектор е причина за тревога, тъй като се очаква до 2020 г. в Европа да има голям недостиг на цифрови умения. Насърчаването на участието на жените в тази област и изграждането на балансиран по пол технологичен сектор ще играят важна роля за стимулиране на иновациите и икономически ползи за европейската икономика\", коментира още българският комисар по цифровата икономика и общество Мария Габриел.", "date": "2018.03.08", "title": "Мария Габриел представи цифрова стратегия за жените в технологиите"}
{"url": "https://www.24chasa.bg/novini/article/6753303", "text": "Чешкият президент Милош Земан днес положи клетва за своя втори и последен петгодишен мандат на церемония в Пражкия замък, където се намира президентството, предаде Франс прес. Земан е първият чешки президент, избран на всеобщо гласовоподаване през 2013 г. Той бе преизбран на 27 януари с 51,36 процента от гласовете. Противник на изборите му беше проевропейският академик Иржи Драхош, предава БТА.  В речта си проруски, прокитайски и антиимигрантси настроеният Земан остро разкритикува някои журналисти и медии, които според него се опитват да манипулират общественото мнение \"и всеки ден да ни дават уроци по подходящо поведение\". \"Журналист, който взема спечелени по такъв начин пари, не трябва да получава уважението ни, нито да бъде приеман насериозно\", заяви Земан. Сред обектите на критиките на президента бяха обществената Чешка телевизия, а също в. \"Хосподарске новини\", седмичникът \"Респект\" и порталът aktualne.cz, както и собственикът им, спорният бизнесмен Зденек Бакала. Редица депутати от дясната проевропейска партия ТОП09, сред които бившият външен министър и кандидат-президент от 2013 г. Карел Шварценберг, както и депутати от други десни и центристки партии напуснаха залата по време на речта на Земан в знак на протест. \"Напускам залата. Жалко, че Милош Земан не може да се въздържи от нападки срещу инакомислещите\", написа в Туитър лидерът на ТОП09 и европейски депутат Иржи Поспишил. Страхът от мигрантите и отхвърлянето на исканите от Брюксел квоти за разпределението им по държави изиграха важна роля за изборния успех на 73-годишния Земан, отбелязва АФП.", "date": "2018.03.08", "title": "Чешкият президент Милош Земан днес положи клетва за втори мандат"}
{"url": "https://www.24chasa.bg/novini/article/6753308", "text": "Взривни устройства, използвани при нападения в сирийските градове Ал Баб и Джараблус, са били изработени от джихадист на \"Ислямска държава\" и предоставени на кюрдските бойци. Това съобщава Анадолската агенция, позовавайки се на местни източници. Според източниците на агенцията член на ИД с инициали Е.Б.Т. е бил освободен от затвор под контрола на Силите за защита на народа (СЗН) в замяна на услугата да изработва бомби. Турция разглежда СЗН като терористична организация, която е разклонение на действащата на турска територия Кюрдска работническа партия (ПКК), призната за терористична от Анкара, ЕС и САЩ, информира БТА. Взривните устройства били използвани в две нападения с коли бомби - пред пощенска служба в Ал Баб във вторник и при контролен пункт в Джараблус в сряда. При втората атака са били убити осем души, включително полицай и член на Свободната сирийска армия (подкрепян от Турция сирийски бунтовнически съюз), а десет - ранени. Анадолската агенция посочва, че двете последователни нападения са потвърждение за връзката между двете групировки.", "date": "2018.03.08", "title": "Бомби, направени от ИДИЛ, са използвани за нападения на кюрдски бойци в Сирия"}
{"url": "https://www.24chasa.bg/novini/article/6753313", "text": "По разпореждане на министър-председателя Бойко Борисов, вицепремиерът по обществения ред и сигурността и министър на отбраната Красимир Каракачанов свиква на работно съвещание министрите, в чиито ресори са вменени отговорности за състоянието на язовирите в Република България. То ще се проведе днес, 8 март, в Министерството на отбраната. Това съобщиха от пресцентъра на Министерството на отбраната.", "date": "2018.03.08", "title": "Каракачанов свика съвещание за състоянието на язовирите"}
{"url": "https://www.24chasa.bg/novini/article/6749835", "text": "Всвета на англоговорещите може да влезе немската дума Heimat, която означава родина. Оказва се, че в най-разпространения език на планетата няма дума, чийто смисъл да отговаря на германското понятие. В английския home, native land и homeland описват съответно дом, родна земя и родина. Heimat обаче събира цялата натовареност на тези три думи и описва не само географско място, но и принадлежността. Според експерти думата е със старобългарски корен - “мати”, което означава майка. А какво е родината? На този въпрос се опитва да отговори авторът от “Ди Цайт” и “Ню Йорк Таймс” - германският журналист Йохен Битнер. Аргументите си излага в анализа “Защо светът трябва да се научи да казва Heimat”. Според него “За повечето германци се смесва с миризмата на коледни бисквити от кухнята на мама. Heimat е за пейзажа, който е оставил своя белег върху вас, културата, която ви информира, и хората, които ви вдъхновяват, докато растете”, пише Битнер. Според него Heimat е контраконцепцията за глобализма и е това, за което гласувалите за Тръмп и поддръжниците на Брекзит копнеят и за което обвиняват политическия елит, че изоставя. “Не мисля, че е въпрос на политическо решение дали думата ще се установи в английския. По-скоро е въпрос на личен избор. Възможно е, ако политик реши, че му е важна, да я използва често”, обясни проф. Сия Колковска от Института за български език на БАН. Макар още да не е отразена в тълковните речници на английския, думата навлиза в езика и това се вижда от употребата й в англоезични текстове. и когато то е важно за езиковата общност. “За да се отговори на тази потребност или се създава ново название на домашна почва, или ако това понятие вече е назовано в друг език, се заема чуждото название”, обясни експертът. Проф. Колковска смята, че не е правилно такова название да се нарича чуждица. “Излиза, че в английския няма дума за понятието родина. Имат думи, които означават повече географска принадлежност, а не тази връзка с корена, която съществува в немския”, каза още професорката. Чуждицата е дума, която се използва паралелно с домашна дума и конкурира вече съществуващата. Тя е нещо негативно, нежелателно”. Проф. Колковска онагледява думите си, с пример с думата “дайвинг”, за която в българския има наше означение - гмуркане. В Института за български език разполагат с електронни ресурси, коото позволяват да се отчитат процесите в езика, наблюдавайки милиони текстове от художествената литература или пък от пресата. “Ако се обърнем към българския - си имаме и думите родина, и отечество, но все по-рядко ги употребяваме в нашия език през последните 25 години”, обяснява проф. Сия Колковска. “Вероятно в противовес на глобализацията и опитите да се вменят нови ценности, виждаме отново интерес към корените, към това, което е родно”, допуска проф Колковска Този процес се случва и в Германия - в отговор на глобализацията като защитна реакция хората се обръщат към родното. Затова и “заемането” на думи от един в друг език, се увеличава. Проф. Колковска обясни и как ново понятие може да стане част от езика: е Езиковите процеси са спонтанни, неуправляеми, а създателите на новите наименования почти винаги са анонимни. В българския език обаче има изключение от правилото. Трайно са навлезли думи и словосъчетания като “кинжал” с автор Едвин Сугарев; “Да, ама не” на Петко Бочаров;“ Духам супата” с автор Любо Пенев, “червени мобифони” на Андрей Райчев. “Невинаги обаче “измислените” нови думи стават популярни. Например д-р Иван Богоров, на когото дължим “вестник”, “часовник”, не успява да наложи своите предложения за замяна на министър с “достойник” и на редакция с “писачница”. Александър Балан успява с “летовище” вместо “курорт”, “летовник”, “излет”, “планинар”, но не е приета “здравница” вместо санаториум. Наблюдава се и друг спонтанен процес, при който навлиза заемката, но заедно с нея се появява и домашна дума. В българския се използват както “интернет провайдър”, така и доставчик на интернет, “фейк нюз”, но и фалшиви новини, “лоукост” и нискобюджетен. Според проф. Колковска заемката трябва да се оценява според това дали действително е необходима и ще изпълнява ли определени функции. Като пример посочва “Когато имаме наша дума, защо е нужно да заемаме чужда. Това е разделителната граница”, смята езиковедът. И добавя, че в тези случаи не трябва да се отнасяме толерантно: “Когато имаме “намалявам”, защо ни е необходима думата “редуцирам”? Според нея чужди думи, които имат български еквиваленти се използват заради “Натрупването на много чужди названия, прекаленото задръстване с чуждици не обогатява езика, а го отдалечава от корените и от българския му характер”, казва Колковска. В многотомния Речник на българския език, който се разработва в Института за български ези, намират място появили се след 1990 г. названия, които са относително нови, като глобализация, евроинтеграция, евро, антимафиот, видеопират, рекет и др. Наблюдава се и обратният процес - динамиката на езика успява да “изхвърли” някои наименования още преди да се утвърдят. Такъв е случаят с банкнотата с номинал 200 лв., която през 90-те години се е наричала вазовка. - Губят актуалността си, когато това, което означават, престане да е актуално, важно за носителите на езика. Историята на езика е пълна с такива думи от миналото ни, които са се употребявали, но вече сме ги забравили: сад – градина. Спомняте ли си думи, които бяха нови през 90-те години на ХХ в. като гергьовденец, дановка или новите значения на люспи, кинжали. Те бяха забравени, преди да се утвърдят. - Дали се изтриват? Глаголът изтривам в случая не е подходящ, защото предполага, че има някой, който извършва този процес, а в действителност не е така. Както възникването на едно название, така и отпадането му е спонтанен процес. Ако една дума е отпаднала, загубила е актуалност, се представя в речниците като остаряла / получават бележка “Остар”. - Отговорност е на всеки един как се изразява чрез езика, защото личността на човека веднага проличава от начина му на изказ. В България никога не е имало ограничения относно използването на чужда лексика. По отношение на гръцкия език има регулация, държавен орган се занимава с чистотата на френския език. Там има много силни рестрикции по отношение на заемките в езика. - Между грамотност и култура има разлика. Може някой да има ценности, да е културен и в същото време да не е толкова грамотен, да няма покритие между тези две неща. Не трябва да се влияем само от грамотността на един човек, а и от неговите ценности.", "date": "2018.03.08", "title": "Немската дума Heimat (родина), която е с български корен, влиза в английския"}
{"url": "https://www.24chasa.bg/novini/article/6753330", "text": "Държавният секретар на САЩ Рекс Тилърсън заяви, че африканските страни трябва да внимават да не загубят суверенитета си, когато приемат заеми от Китай - най-големият търговски партньор на континента, предаде Ройтерс. Тилърсън използва първата си дипломатическа обиколка в Африка за укрепване на съюзите в областта на сигурността на континента, който все повече се обръща към Пекин за помощ и търговия, предава БТА.  \"По никакъв начин не се опитваме да държим китайските долари настрана от Африка. Важно е африканските страни грижливо да обмислят условията по тези споразумения и да не губят суверенитета си\", каза Тилърсън в етиопската столица Адис Абеба. САЩ са водещ донор на помощи за Африка, но Китай ги задмина като най-голям търговски партньор през 2009 г. Пекин е инвестирал милиарди в инфраструктурни проекти, въпреки че според критици стойността им е намалена от използването на китайски фирми и работна ръка. Китайските инвестиции \"не създават съществена трудова заетост на местно ниво\", каза Тилърсън и разкритикува начина, по който Пекин структурира заемите си за африканските правителства. Ако някое правителство приеме китайски заем и се затрудни да го изплаща, то може \"да загуби контрол над собствената си инфраструктура или собствените си ресурси поради дефолт в плащанията\", каза Тилърсън, без да дава конкретни примери. Руският външен министър Сергей Лавров, който е на посещение в Зимбабве, заяви, че е неуместно Тилърсън да критикува отношенията между Китай и африканските страни. \"Не е уместно, когато си на гости някъде, да критикуваш отношенията на домакините си с друга страна\", заяви Лавров. В Етиопия Тилърсън посети централата на Африканския съюз, която е финансирана и построена от Китай. Други китайски инвестиции в Етиопия са направени в железопътна линия до Джибути, заводи и индустриални паркове. По-рано тази седмица Тилърсън разкритикува подхода на Китай в Африка, който според него насърчава изпадането в зависимост чрез непрозрачни договори и неизгодни условия по заемите. Тилърсън повтори призива си африканските държави да прекъснат отношенията си със Северна Корея, която има над дузина посолства на континента. След Етиопия Тилърсън ще посети Джибути, Кения, Чад и Нигерия, които са съюзници на САЩ в борбата с ислямистките екстремисти. Анализатори посочват, че президентът на САЩ Доналд Тръмп набляга предимно на проблемите със сигурността в Африка в момент, когато Китай, Турция и други страни активизират дипломатическите и търговските отношения, отбелязва Ройтерс.", "date": "2018.03.08", "title": "Тилърсън: Африка да не се отказва от суверенитета си, когато приема заеми от Китай"}
{"url": "https://www.24chasa.bg/novini/article/6753420", "text": "Президентът на САЩ Доналд Тръмп отправи специални критики към Германия, като заяви, че тя е сред страните, които „са се възползвали“ от САЩ в изявление преди заседанието в Белия Дом, на което трябва да се официализира повишаването на митата за вноса на стомана и алуминий в Съединените американски щати, предава AFP, цитира \"Фокус\". След като увери, че митата ще са „много справедливи“, Тръмп обвини Германия, че не изпълнява ангажиментите си, защото отделя много по-малко средства от САЩ за бюджета на НАТО. „Имаме някои приятели и някои неприятели, които се възползваха изключително много от нас през годините в сферата на търговията и отбраната“, заяви американският държавен глава. „Ако погледнете НАТО, където Германия плаща един процент, а ние плащаме 4,2 процента от много по-голям БВП – това не е справедливо“, заяви той пред репортерите.", "date": "2018.03.08", "title": "Тръмп разкритикува Германия за това, че не изпълнява ангажиментите си към НАТО"}
{"url": "https://www.24chasa.bg/novini/article/6753438", "text": "Няма опасност от наводнения, ситуацията в страната е под контрол, казаха пред журналисти днес вицепремиерът и министър на отбраната Красимир Каракачанов и главен комисар Николай Николов, директор на Главна дирекция \"Пожарна безопасност и защита на населението\". По разпореждане на министър-председателя Бойко Борисов, вицепремиерът по обществения ред и сигурността и министър на отбраната Красимир Каракачанов свика тази вечер работно съвещание министрите, в чиито ресори са вменени отговорности за състоянието на язовирите в страната. Ситуацията е под контрол с изключение на община Хайредин, област Враца, където има проблеми с два каскадни язовира, каза Каракачанов, цитиран от БТА. По заповед на началника на отбраната ген. Андрей Боцев Министерството на отбраната има готовност да реагира с 16 модулни формирования с лодки с извънбордови двигатели. В готовност има и хеликоптери, ако се наложи да има животоспасяващи операции - това в момента обаче не се налага, каза Каракачанов. Ситуация е нормална за сезона, каза комисар Никола Николов. Наблюдаваме язовир \"Тича\", които прелива, но не създава проблеми, каза той. Втората ситуация е по-проблемна, без да е критична - тя е в община Хайредин, където има два каскадно свързани язовира. Горният язовир - \"Рогозен Едно\" с общ обем 2.5 млн. куб. метра вода прелива през преливник, който обаче е частично повреден и създава реален риск от повреда на цялото съоръжение. Това наложи да се обяви бедствено положение и да въведем плана за действие при извънредни ситуации - наводнение. Звената на областната администрация и на МВР започнаха инженерни работи за намаляване нивото на реката с мощни помпи и сифонни системи и вече няма пряка опасност за селата Бързина и Ботево, каза Николов. Въпреки това, за да не рискуваме живота на нито един гражданин, от 15 къщи са изведени девет души и са настанени при роднини, добави той. Нивата на реките в цялата страна са повишени - най-значително в Северна България. Прогнозата на НИМХ към БАН за следващите три дни е, че не се предвиждат опасни метеорологични явления. Времето ще се задържи като днешното, тоест не бива да очакваме рязко повишение на нивата на реките. Въпреки това са дадени указания за наблюдение на критичните участъци и ранно предупреждение на застрашените хора, каза комисар Николов. Вече е организирана допълнителна сила, освен ресурсите на МО и на МВР. На Хайредин работят много частни фирми, които прекарват тежка скална маса с идеята да забавят скоростта на водата и разрушаването на стената на язовира, каза комисар Николов.", "date": "2018.03.08", "title": "В страната няма опасност от наводнения и ситуацията е под контрол"}
{"url": "https://www.24chasa.bg/novini/article/6753434", "text": "Великобритания ще отговори подходящо ако се намерят доказателства, че Москва е спонсорирала отравянето на бившия руски шпионин и неговата дъщеря в Южна Англия, заяви премиерът на Обединеното кралство Тереза Мей в четвъртък, предава Ройтерс, цитирана от \"Фокус\". „Ще направим това, което е подходящо, ще направим това, което е правилно, ако се докаже, че някоя страна е участвала в този случай“, заяви британският премиер, отговаряйки на въпрос дали Великобритания ще изгони руския посланик заради атаката.", "date": "2018.03.08", "title": "Мей: Ако има руска намеса в отравянето на бившия шпионин, Великобритания ще отговори"}
{"url": "https://www.24chasa.bg/novini/article/6753256", "text": "Метростанция „Св. Климент Охридски“ е отворена за пътници. Това съобщиха от пресцентъра на Столична община. Временно беше затворен достъпът до нея поради забравен багаж. Собственичката се е явила, за да прибере багажа си.                                                                                                                                                                                        ", "date": "2018.03.08", "title": "Отвориха метростанция \"Софийски университет\""}
{"url": "https://www.24chasa.bg/novini/article/6753153", "text": "Това е първият от новите влакове за третата линия на метрото, който вече е в процес на технически изпитания. В производство са още 4 от 20-те влака, като първите ще започнат да пристигат в София през лятото на тази година. Това написа във фейсбук профила си кметът на София Йорданка Фандъкова.  Новите влакове са с намалено потребление на електроенергия, намалени нива на шум, както и с опция за движение без машинист. Целият влак е проходим, за разлика от тези, които имаме, при които вагоните са отделени, допълни Фандъкова. ", "date": "2018.03.08", "title": "Ето го първия от новите влакове на метрото в София, може и без машинист"}
{"url": "https://www.24chasa.bg/novini/article/6753171", "text": "От Българо-румънска търговско-промишлена палата, която е със седалище в Русе, информираха за преговори за промени в режима за преминаване на българските леки автомобили по Дунав мост или т. нар. \"абонамент\" за представителите на бизнеса за преминаване по моста, предава БТА. Досега деловите български пътници заплащаха за 30 преминавания 1.20 румънски леи на пътуване, колкото и румънските представители на бизнеса. От началото на тази година стойността на \"абонамента\" е била повишена на 11 рум. леи за едно преминаване на Дунав мост - единствено за леките автомобили с българска регистрация, а максималният брой на пътуванията в рамките на абонамента е намален на 20. За автомобилите с румънска регистрация сумата е оставена непроменена. Като организация-представител на бизнес средите с интереси от двете страни на границата, Българо-румънска търговско-промишлена палата веднага се е свързала с дипломатическото ни представителство в Румъния с официална молба да отнесе въпроса до институциите в Румъния, които имат отношение към този проблем и да проведе разговори за изясняване на случая. В отговор от посолството са информирали, че е организирана среща на ръководителя на Службата за търговско-икономически въпроси Ивайло Маринов и завеждащия консулска служба Мирчо Иванов с представители на румънската Национална компания за управление на пътната инфраструктура (CNAIR). От румънската институция са обяснили, че със заповед на министъра на транспорта на Румъния са предприети мерки за улесняване на румънските представители на бизнес средите, живеещи в Румъния и работещи в България, както и уеднаквяване на таксите, събирани на мостовете от румънска страна. Идеята е напълно да се премахнат таксите за преминаване на моста от румънски граждани, работещи в България и живеещи в Румъния, като в същото време е отбелязан фактът, че не съществува реципрочност по отношение на таксите за преминаване на моста, тъй като българската страна не предоставя възможност за заплащане на абонамент, независимо че таксата от нашата страна на съоръжението е по-ниска. В края на срещата участниците са поели ангажимент да информират компетентните български и румънски институции относно поставените от Българо-румънска търговско-промишлена палата въпроси, с цел проблемът да бъде обсъден на експертно равнище и решен.", "date": "2018.03.08", "title": "Българо-румънска палата полага усилия\nза облекчаване новите такси на Дунав мост"}
{"url": "https://www.24chasa.bg/novini/article/6753173", "text": "Иран няма да преговаря със Запада по въпроса за присъствието си в Близкия изток. Това заяви върховният лидер на Иран аятолах Али Хаменей дни след отправено при посещението на френския министър на външните работи Жан-Ив Льо Дриан искане да бъде обсъдена ролята на Техеран в регионалните конфликти, предаде Ройтерс. В понеделник Льо Дриан посети столицата на Иран с мандат да потвърди подкрепата на Европа за довелото до отваряне на иранската икономика споразумение за ядрената програма, но същевременно повтори изразеното от САЩ безпокойство за ракетната програма на Техеран и влиянието му в региона, предава БТА.  \"Европейските страни идват (в Техеран) и казват, че искат да преговарят с Иран за присъствието му в региона. Това не е ваша работа. Това е нашият регион. Защо сте тук?\", заявява Хаменей, цитиран на официалната си страница в интернет. Той допълва, че Иран ще преговаря по този въпрос единствено с другите държави от региона. \"Щяхме да преговаряме с Америка, ако сме искали да имаме присъствие в Америка\", посочва Хаменей. Президентът Доналд Тръмп заплаши да изтегли САЩ от споразумението за ядрената програма, ако трите подписали го европейски страни не съдействат за \"поправяне\" на документа, като принудят Иран да ограничи влиянието си в Близкия изток, както и своята ракетна програма. Френският президент Еманюел Макрон отправи критики заради тази програма и спомена възможността за нови санкции. Техеран подкрепя сирийския президент Башар Асад във войната на правителството срещу бунтовническите сили, сред които има групировки, подкрепяни от Запада, и също така е съюзник на ливанското движение и враг на Израел Хизбула.", "date": "2018.03.08", "title": "Иран: Няма да преговаряме със Запада за присъствието си в Близкия изток"}
{"url": "https://www.24chasa.bg/novini/article/6753077", "text": "Досегашният министър на правосъдието Хайко Маас ще смени Зигмар Габриел като външен министър в новото правителство на Германия, съобщи ДПА, като се позова на източници от Социалдемократическата партия. Габриел заяви днес, че няма да участва в новото коалиционно правителство на канцлера Ангела Меркел с неговите съпартийци - социалдемократите, предава БТА. Съгласно коалиционното споразумение страните се договориха Социалдемократическата партия да поеме външното министерство. Партията официално ще обяви утре сутринта кои ще бъдат нейните министри в новия кабинет. ", "date": "2018.03.08", "title": "Хайко Маас ще смени Зигмар Габриел като външен министър в новото правителство"}
{"url": "https://www.24chasa.bg/novini/article/6753082", "text": "Не считам, че съществува опасност за доставките на природен газ за България в резултат на възникналия спор между Украинския газопреносен оператор и \"Газпром, тъй като той не засяга доставките към Европа, е коментирал пред журналисти днес председателят на КЕВР Иван Иванов, съобщи пресцентърът на Комисията. Иванов припомнил, че в гласуван Регламент на ЕК се разглеждат три нива на опасност за прекъсване на снабдяването с природен газ за потребители в страна-членка на ЕС. При най-високото, трето ниво е въведено задължение на съседните страни да подпомогнат с доставки на природен газ застрашената страна-членка. Такива възможности вече има през българо-гръцката газова връзка \"Кулата-Сидерокастро\" и през интерконектора с Румъния. Освен това,за България са възможни доставки и по досегашния газопровод с Турция, след като вече е практически възможна реверсивна връзка в посока към България, допълнил Иванов. Предстои среща между КЕВР, ръководството на община Перник и топлофикационното дружество в града за решаване на възникналите проблеми с топлоснабдяването на перничани, посочват от КЕВР. Иван Иванов информирал, че на проведена среща с областния управител на Перник и управителя на \"Топлофикация Перник\" АД, от дружеството са дали разяснения относно причините за зачестилите аварии по част от топлопреносната мрежа на града. Голяма част от нея е била изградена паралелно с амортизирани участъци на водоснабдителната мрежа и при пробиви, студената вода облива прилежащите участъци на топлопреносната мрежа, които са с много висока температура. Това съприкосновение води до пробиви в топлопреносната мрежа, което налага подмяната и на част от мрежата на ВиК оператора, са заявили от Топлофикация Перник\" АД.", "date": "2018.03.08", "title": "КЕВР: Няма опасност за доставките на природен газ за България"}
{"url": "https://www.24chasa.bg/novini/article/6753101", "text": "На стилна работна закуска Fibank (Първа инвестиционна банка) представи своята специална програма, насочена към жените в бизнеса. Тя е плод на проучвания и разговори с експерти и бизнес дами. „Целта, която банката иска да постигне с нея, е да се утвърди като успешен бизнес партньор на всяка дама, решила да пребори клишето, че бизнесът е запазена територия само за мъже.“ Това заяви г-жа Севдалина Василева, Изпълнителен директор на Fibank, при представянето на параметрите на програмата. Името на програмата е Smart Lady. Г-жа Василева представи новите перспективи, които разкрива програмата за жените в бизнеса. Тя е компилация не само от възможности за кредитиране, насочени към бизнес дамите, но включва в себе си редица други финансови и нефинансови решения, които да предложат на дамите подкрепа, сигурност и спокойствие. Smart Lady надгражда и доразвива уникалната за българския пазар линия кредитни карти First Lady, която Първа инвестиционна банка и Diners Club предложиха на бизнес дамите. Програмата Smart Lady предлага широка гама от кредитни продукти при преференциални и същевременно гъвкави условия, като ниска цена и такса по кредитите, удобни погасителни планове, дълъг срок на изплащане – до 15 години за инвестиционни кредити и до 5 години за оборотни средства. Банката също е предвидила и възможност за цялостно обслужване на бизнеса на дамите, както и специален пакет с грижа към служителите на фирмата, който включва комплексна оферта с преференции по всички банкови продукти и услуги, както и допълнително здравно осигуряване за достъп до качествени здравни услуги и профилактика. Кандидатстването по европейски проекти също е застъпено, като тук Fibank предлага на дамите не само консултиране и изготвяне на пълната документация за кандидатстване, но и последващо финансиране за реализацията на проекта при неговото одобрение. По време на майчинство дамите ще получат възможността да намалят месечните си вноски до 75% в период от 15 месеца. През това време банката няма да изисква вноска по главницата на използвания кредит. Към програмата Smart Lady се предвиждат и редица допълнителни привилегии като спестовна сметка с нарастваща доходност за бъдещето на децата, кредитна карта First Lady с включена застраховка при рак на гърдата, отстъпки при покупки в над 400 търговски обекта, достъп до ВИП салони на летищата е редица други клубни привилегии. Едно от най-големите преимущества, които получават дамите при използване на програма Smart Lady, са двете специално разработени застраховки – „Здраве“ и „Спокойствие“, които се предлагат съвместно с FiHealth Застраховане. Съществено преимущество за бизнес дамите е, че Fibank ще им осигури финансов гръб и ще си сътрудничи с тях във всеки един етап от тяхното развитие. Банката ще проведе редица конференции, обучения и информационни семинари, където дамите ще могат да обменят опит и да получат професионални съвети. Предвижда се изграждане на електронна платформа, чрез която те ще могат да се обучават и информират дистанционно по актуални за тях теми. Партньор на Fibank по програмата са MasterCard и Съюз Произведено в България. На работната закуска присъства и г-н Кънчо Стойчев, социолог и председател на Управителния съвет на „Произведено в България – Съюз на малкия и среден бизнес“. Той представи обществените тенденции и стереотипите по отношение на жените в бизнеса, новите предизвикателства пред тях във все по-глобализиращия се и дигитализиращ се свят. На събитието присъства и г-жа Надя Кошинска, Член на Управителния съвет на Fibank и директор „Банкиране на малки и средни предприятия“, която представи новите възможности и ролята на банките в подкрепа на развитието на жените в бизнеса. Г-жа Кошинска представи позитивния опит и добри примери, които е натрупала Fibank в своята 25-годишна история.", "date": "2018.03.08", "title": "Fibank представи своята специална програма Smart Lady, насочена към жените в бизнеса"}
{"url": "https://www.24chasa.bg/novini/article/6753085", "text": "40-годишна жена е родила днес на площада в град Баня, Карловско. Кметът Стамен Гешев е станал свидетел на безпрецедентния случай.  \"Такова чудо виждам за първи път в живота си. Беше около 8:30 сутринта. Минавах по центъра, когато видях струпани хора. От тях разбрах, че жената ражда. На място имаше две лични лекарки и две медицински сестри. Едната от тях сряза пъпната връв на бебето\", разказа кметът. Веднага след това новороденото било увито в чаршаф, а пристигналата линейка го закарала в карловската болница. По думите на Стамен Гешев в момента майката Веска и новороденият й син са в добро състояние. В Баня се шегуват, че жената трябва да кръсти рожбата си на кмета Стамен.", "date": "2018.03.08", "title": "40-годишна роди в центъра на Баня"}
{"url": "https://www.24chasa.bg/novini/article/6753102", "text": "Българските национални интереси се отстояват твърдо и отговорно на всяка международна среща на президента Румен Радев. Това съобщиха от прессекретариата на държавния глава. Разговорите на държавния глава с Негово светейшество патриарх Кирил и водената от него делегация не са били засекретявани, нито е водена стенограма, казват още от президенството. Припомняме, че по-рано днес  за да стане ясно дали българската национална позиция е била еднаква при срещата на премиера и неговата.                                                                                                                                                                                                                                                                                                                       ", "date": "2018.03.08", "title": "Президенството: Разговорите с патриарх Кирил не са засекретявани, не е водена стенограма"}
{"url": "https://www.24chasa.bg/novini/article/6753095", "text": "Електронните услуги са начин както да облекчим гражданите и да им осигурим по-качествени и бързи услуги, така и най-голямата гаранция за борба с корупцията на ниво администрация. Стремим се да използваме всяка възможност за развитие на предоставяните услуги. Това каза кметът на София Йорданка Фандъкова в рамките на конференция Е-управлението, услуги за гражданите, която се провежда под патронажа на заместник-министър председателя Томислав Дончев, съобщиха от пресцентъра на Столична община. Столична община до този момент осигури връзка на местните данъчни служби и всеки гражданин може да плати данъците си по електронен път. През 2017 година около 4 млн. лева са постъпили чрез тази услуга и хората, които я ползват нарастват всяка година с около 10 процента. Преди няколко години Столична община въведе електронни услуги съгласно, които за 50 услуги могат да се подават он-лайн заявления. Фандъкова съобщи и за подготовката на пилотен проект, който ще обхване около 20 детски градини. Целта е да се облекчат родителите при записване на дете в детска градина да не носят удостоверенията за раждане и за настоящ адрес. Тази информация ще се получава служебно. Пилотният проект ще започне в около 20 детски градини в началото на следващата учебна година. Столичната община беше първата община, която отвори 27 информационни масива. През тази година предвиждаме отварене на данните на още 23 масива, каза кметът Фандъкова. Това ще са масиви, свързани с Направление \"Архитектура и градоустройство\" и на Център за градска мобилност. Работим за създаване на връзка между различните регистри, посочи също столичният кмет. Първата такава възможност е предоставянето на необходимите при процедурите по Закона за обществени поръчки документ за наличие или отсъствие на данъчни задължения към НАП. Тази информацията се получава по служебен път. Радвам се, че електронните услуги са приоритет на правителството, защото без съвместните усилия на общините и държавата няма как да се справим. Работим изключително активно в работните групи на Държавната агенция за електронно управление, за да идентифицираме общински услуги, които се ползват от най-много хора, да бъдат включени в националната система.", "date": "2018.03.08", "title": "Фандъкова: Столична община 1-ва у нас отвори данни в 27 информационни масива"}
{"url": "https://www.24chasa.bg/novini/article/6753108", "text": "Русия смята намесата на САЩ във вътрешните работи на страните за неоимперски подход, а Москва никога неби се занимавала с подобни неща. Това заяви в четвъртък министърът на външните работи на Русия Сергей Лавров след преговорите с президента на Зимбабве Емерсън Мнангагуа, предава ТАСС. „Ние никога не се бъркаме във вътрешните работи на страните, независимо от това, че от Вашингтон и редица други западни столици ежедневно се твърди обратното“, заяви Лавров. „И то при положение, че не могат да представят нито един факт“, предава \"Фокус\". „Неотдавна в The New York Times бе публикуван голям материал, който описва историята в течение на много десетилетия за намесите на САЩ в провеждането на избори и като цяло във вътрешните работи на десетки и десетки страни“, обърна внимание руският дипломат. Според думите на Лавров, когато тази тема е започнала да се обсъжда в американските медии, той е чул „поразителни твърдения за това, че американците действително правят това, „но го правим за доброто на тези страни, за които става въпрос, защото чрез своята намеса, ние носим свобода и демокрация“. „Ние не споделяме подобна философия. Смятам., че подобни подходи са абсолютно неоимперски“, подчерта руският външен министър. „Ние никога няма да се занимаваме с нещо подобно“. „Народът на Зимбабве, както и народът на всяка друга страна, трябва да решава сам своята съдба“, заяви Лавров.", "date": "2018.03.08", "title": "Лавров: Намесата на САЩ в работите на десетки страни е неоимперски подход"}
{"url": "https://www.24chasa.bg/novini/article/6753113", "text": "Всяка година няколко хиляди души умират преждевременно в резултат на вредите от азотния диоксид, отделян от дизеловите двигатели, съобщи германското правителство, цитирано от Асошиейтед прес. Близо 6000 души са починали през 2014 г. преждевременно от заболявания, за които се знае, че се причиняват или изострят от азотния диоксид (NO2), показва изследване на Федералната служба по околната среда, оповестено днес, предаде БТА. Изследването, осъществено от научния център в областта на екологията Хелмхолц Центрум Мюнхен и частна компания И Фау У Умвел (IVU Umwelt), сравнява смъртни случаи вследствие на диабет, астма и други болести с данните за емисиите в градовете и извънградските райони. То е публикувано седмица след като германски съд постанови, че градовете могат да забранят използването на дизелови автомобили като част от мерките за подобряване на качеството на въздуха.", "date": "2018.03.08", "title": "Няколко хиляди годишно умират в резултат на азотния диоксид от дизеловите коли"}
{"url": "https://www.24chasa.bg/novini/article/6753118", "text": "Президентът на Чехия Милош Земан е обсъдил с директора на ЧЕЗ продажбата на българските активи на компанията. Разговорът се е провел вчера, съобщи говорител на президента, съобщи  . Вчера стана ясно, че  , за да осъществи плащанията към ЧЕЗ по сделката. За купувач на \"ЧЕЗ - България\" в края на февруари бе избрана фирмата \"Инерком\". Собственикът на фирмата Гинка Върбакова започна разговори в централата на ЧЕЗ за възможността държавата също З продажбата на българските активи на компанията - да придобие дял в електроразпределителното дружество.", "date": "2018.03.08", "title": "Чешкият президент е обсъдил с директора\nна ЧЕЗ продажбата на българските активи на компанията"}
{"url": "https://www.24chasa.bg/novini/article/6753121", "text": "Министърът за Българското председателство на Съвета на ЕС Лиляна Павлова подписа споразумение за спонсорство с „БМВ ФЕРТРИЙБС“ ГМБХ България, представлявано от Управителя на компанията г-н Александър Миланов, в НДК днес. С договора за партньорство се предоставят два електрически автомобила BMW i3 за нуждите на Българското председателство на Съвета на ЕС 2018, съобщиха от пресцентъра на Министерството за Българското председателство на Съвета на ЕС 2018. „Без партньорствата Българското председателство нямаше да има всички тези възможности да представи страната по най- добрия начин“, каза министърът за Българското председателство Лиляна Павлова. Тя благодари на компанията за предложеното сътрудничество и подчерта, че с приемането на „зелените“ автомобили подкрепя усилията за по-чист въздух и природа, което е и един от приоритетите на Българското председателство. Електромобилите ще бъдат изключително полезни за навременното реализиране на всички проекти, от двете дирекции на министерството, които се грижат за организирането и провеждането на събитията по време на Българското председателство. „BMW Group България отдава дължимото на важната роля, която България играе по време на ротационното председателство на Съвета на Европейския съюз. Като част от глобална компания ние бихме желали да подкрепим ползотворната работа на европейските институции, а като българска компания бихме желали да подкрепим работата на министерство за Българското председателство в стремежа им да показват ежедневно на гостите на столицата качествата на страната и народа ни“, каза управителят на BMW Group България Александър Миланов при предоставянето на автомобилите на министерството за Българското председателство. Дори и в производството на тези автомобили са вложени само зелени енергии. Те не отделят никакви вредни емисии и миризма и са изцяло безшумни, което ги прави удобни и безопасни за ежедневно използване в градска среда, подчерта представителят на BMW за България. Автомобилите предоставени за целите на Председателството са BMW i3 BEV 94 Ah, с външен цвят съответно син металик Protonic Blue с акцент Frozen Grey и Capparis White с акцент BMW i Blue. Те са оборудвани с иновативната система за електрическо задвижване BMW iDrive и множество иновативни функции и технологии за подпомагане на водача.", "date": "2018.03.08", "title": "БМВ предостави два електромобила за Българското председателство"}
{"url": "https://www.24chasa.bg/novini/article/6753128", "text": "По искане на Окръжна прокуратура – Сливен, съдът задържа под стража Илиян М. (на 34г.). Той е обвинен за това, че на 03.03.2018г. в гр. Нова Загора умишлено умъртвил 52- годишен мъж, който се намирал в безпомощно състояние, като смъртта му е настъпила на 05.03.2018г. – престъпление по чл.116, ал.1, т.5,вр. чл.115 от НК. Това съобщиха от Апелативна прокуратура-Бургас. Според прокурорa е налице обосновано предположение за това, че Илиян М. е извършил престъплението, в което е обвинен. Представителят на държавното обвинение е категоричен, че Илиян М. може да извърши друго престъпление или да се укрие, като се мотивира с тежката санкция, която законът е предвидил за това тежко умишлено престъпление. Отделно от това престъплението, за което Илиян М. е обвинен, е извършено в изпитателния срок на постановена му осъдителна присъда по друго престъпно деяние. Съдът прие мотивите на прокурора и задържа под стража Илиян М. Определението на Окръжен съд – Сливен подлежи на обжалване пред Апелативен съд – Бургас.", "date": "2018.03.08", "title": "Мъж уби 52-годишен в безпомощно състояние, задържаха го"}
{"url": "https://www.24chasa.bg/novini/article/6753150", "text": "Депутати от управляващата в Турция „Партия на справедливостта и развитието“ (ПСР) и от защитаващата правата на кюрдите „Народнодемократична партия“ (НДП) си размениха удари по време на заседание на парламента късно в сряда, по време на дебати за провежданата от турската армия операция в северозападния сирийския район Африн, пише турското издание \"Хюриет\", цитирано от Фокус. Сбиването се случи, след като депутатът от НДП Махмут Тогрул цитира доклад на „Амнести интърнешънъл“ за жертвите сред мирното население в резултат от операцията и призова за спирането й. „С продължаването на операцията, жертвите сред мирното население се увеличават“, заяви Торгул. Впоследствие, няколко депутати от ПСР обвиниха Тогрул, че е „говорител на Работническата партия на Кюрдистан (ПКК)“, а заместник-председателят на ПСР Лейла Шахим Уста даде началото на юмручния бой. Според думите на заместник-председателят на групата на НДП в парламент Филиз Керестециоглу, единственият пострадал след сбиването Торгул.", "date": "2018.03.08", "title": "Депутатите в турския парламент се сбиха заради операцията в Африн"}
{"url": "https://www.24chasa.bg/novini/article/6753152", "text": "Турската армия и нейните съюзници от „Свободната сирийска армия“ са поели контрола над един от най-големите градове в сирийския район Африн –Джандарис, в четвъртък, предава Reuters, като се позовава на информация от турските медии. Турските формирования са изтласкали сирийските кюрдски „Отряди за народна самоотбрана“ от центъра на Джандарис в четвъртък, след като са превзели възвишение, доминиращо града в сряда, като от турските медии уточняват, че операциите по зачистка на района продължават, предаде \"Фокус\".", "date": "2018.03.08", "title": "Турската армия превзе ключов град в сирийския район Африн"}
{"url": "https://www.24chasa.bg/novini/article/6753155", "text": "Над 20 опита за измами по телефона са били регистрирани само през днешния ден в Хасково, съобщиха от ръководството на ОД на МВР. \"Мишените\" на атаките са били предимно възрастни хора. За чест на нашите съграждани обаче нито един от потърсените не се е поддал на пробите за въвеждане в заблуждение, коментира директорът на ОД на МВР старши комисар Ангел Цанков. От РУ на МВР - Хасково, поясниха, че не само днес, но и вчера, и в предишните дни от тази седмица има пик на опити за измами по телефона. В повечето от обажданията се прилагала схемата \"съдействие на полицията\", при която мним служител на реда се опитва да привлече потенциалната жертва да помага на МВР при залавянето на престъпници. С цел по-голяма убедителност лъжеполицаите дори препоръчвали набирането на стационарен телефон в Хасково, който завършва с цифрите на спешния номер 112. При избирането му разговорът бил насочван към същите предполагаеми алоизмамници, които уверявали, че \"полицейската операция\" е достоверна.", "date": "2018.03.08", "title": "Над 20 опита за телефонни измами регистрирани за ден в Хасково"}
{"url": "https://www.24chasa.bg/novini/article/6753189", "text": "Белгийката Катрин де Бол ще оглави от 1 май европейската служба за борба с престъпността Европол, обяви Съветът на ЕС, цитирана от Франс прес. За пръв път европейската полицейска служба ще се ръководи от жена. Де Бол е началник на белгийската федерална полиция от 2012 г., отбелязва Ройтерс. Мандатът на Де Бол е четиригодишен. Тя ще замени на поста сегашния изпълнителен директор на Европол Роб Уейнрайт. Номинацията на Де Бол бе официално одобрена днес на среща на вътрешните министри на ЕС в Брюксел, предаде БТА. \"Винаги съм била първата (жена) на повечето длъжности, които съм заемала\", заяви Катрин де Бол на днешния Съвет \"Вътрешни работи\" на ЕС. Тя добави, че най-голямото предизвикателство за нея на новия пост ще е да балансира нуждите на отделните страни членки с тези на институциите на ЕС. Белгийският вътрешен министър Ян Ямбон поздрави в Туитър Катрин де Бол, \"първата шефка на Европол\" и отбеляза, че номинацията й е утвърдена на 8 март, Международния ден на жената. Седалището на Европол е в Хага. Основна роля на тази служба е да подкрепя 28-те страни от ЕС в борбата им срещу международната организирана престъпност и тероризма.", "date": "2018.03.08", "title": "Белгийката Катрин де Бол ще оглави Европол от 1 май"}
{"url": "https://www.24chasa.bg/novini/article/6753204", "text": " Главният изпълнителен директор на Международната банка за възстановяване и развитие (МБВР) и на Международната асоциация за развитие в групата на Световната банка Кристалина Георгиева призова американския президент Доналд Тръмп да бъде „внимателен“, преди да наложи противоречивите мита за стомана и алуминия. Георгиева предупреди, че тези стъпки могат да засегнат световната търговия, съобщава БГНЕС. Георгиева заяви, че Тръмп трябва да направи „оценка на последиците“, преди да продължи с плана, чието реализиране разпали опасения за търговска война с Китай и Европа и разтревожи световните пазари. Тя каза, че нейното послание към Тръмп, който се очаква да се подпише митата по-късно днес, е да направи \"внимателна оценка, преди да предприеме по-нататъшна стъпка\". \"Ако предприемете стъпка по някаква причина, тогава трябва да предвидите няколко стъпки за последствията\", каза Георгиева пред малка група репортери, включително и от АФП, в Брюксел. \"Преценете какви са последиците и след това се консултирайте се за тези последици\". ЕС обеща да се противопостави на тарифите със собствени мерки, насочени не само към американската стомана, но и към продукти като уискито бърбън, джинси, мотоциклети, портокалов сок и боровинки. Ръководителят на Световната банка, чиято организация е специализирана в отпускането на средства на бедните страни, добави, че \"Тръмп трябва да има \"внимателно калибриран подход към това, което се случва в световната търговия. \"Когато търговията се свива, има последици за най-бедните хора в богатите страни. Стоките стават по-скъпи, а бедните харчат повече от своите пари, купувайки тези стоки\", каза тя. Тръмп изглежда намеква, че тарифите, които според него са насочени към спасяването на американската стоманодобивна индустрия и намаляването на дефицита й, ще покажат \"голяма гъвкавост\" към \"истински приятели\".", "date": "2018.03.08", "title": "Кристалина Георгиева предупреди Тръмп да внимава с митата"}
{"url": "https://www.24chasa.bg/novini/article/6752635", "text": "От април м.г., когато в Областната дирекция на МВР във Велико Търново бе създадена специализирана група срещу телефонните измами, има задържани около 15 извършителя на тези престъпления. Няколко от \"ало\" мошениците се разследват и за пране на пари от престъпленията. Това отчете за 2017 г. шефът на дирекцията ст.комисар Димитър Машов. \"Специфичното в работата за нашата дирекция е това, че ние не спираме само до мулето, а задържаме всички по веригата - т.нар.\"въртачи\" и всички лица, които са замесени в този вид дейност. Хубавото е, че освен работата по линия измами, по отношение на тези лица има образувани и няколко досъдебни производства за пране на пари\", каза ст.комисар Машов. \"Ръстът на регистрираните телефонни измами е устойчив, но разкриваемостта е значително повишена. Това се дължи на превантивната работа и на способите и средствата, които използваме за разкриване на тази престъпна дейност\", допълни зам.-главният секретар на МВР гл.комисар Георги Арабаджиев, който присъства на годишния отчет на ОД МВР - Велико Търново. Процента на разкриваемост по отношение на телефонните измами за 2017 г. е близо 70 на сто, което бе определено като изключително добър резултат. \"Има отлично взаимодействие между ОД МВР -В.Търново, ГД \"Национална полиция\" и всички полицейски дирекции, на чиято територия има извършени телефонни измами, както и телефонни измамници. Имаме регистрирани около 15 случая от началото на годината, по които са направени съвместни реализации. Има задържани лица от Горна Оряховица, от Павликени, от Ветово, от Бяла, които извършват измами на територията на цялата страна\", посочи шефът на полицията в Търново. Той отчете, че са постигнати високи резултати чрез превенция на \"ало\" измамите. Във всяко село на областта се провеждат срещи с полицаи, които разясняват на възрастните хора схемите на престъпниците.", "date": "2018.03.08", "title": "15 телефонни измамници задържани във Великотърновско от април, разследват ги и за пране на пари"}
{"url": "https://www.24chasa.bg/novini/article/6752683", "text": "Верижна катастрофа между бетоновоз, джип и лек автомобил е станала на бул. „Александър Малинов“, близо до спирката на градския транспорт на 43 блок в квартал „Младост“, посока бул. „Цариградско шосе“, предаде репортер на Радио „Фокус“. Движението е затруднено. На мястото на инцидента има полиция.", "date": "2018.03.08", "title": "Бетоновоз, джип и кола катастрофираха на бул. „Александър Малинов“ в София"}
{"url": "https://www.24chasa.bg/novini/article/6752688", "text": "С ежемесечния пакет от решения във връзка с нарушения от страна на държавите членки Европейската комисия (ЕК) предприема правни действия срещу държавите членки, които не изпълняват своите задължения, произтичащи от правото на ЕС. Комисията реши днес да изпрати официални уведомителни писма на България с искане да приведе разпоредбите си за данъка върху добавената стойност (ДДС) в съответствие с правото на ЕС. Това съобщиха от представителството на ЕК в България. Единият от случаите е свързан с факта, че понастоящем малките дружества, търгуващи с горива, са задължени да плащат авансово прекомерно високи суми, за да гарантират, че могат да платят дължимото от тях ДДС. За големите дружества е достатъчно само да внесат гаранция в размер, равен на дължимото по сделките им ДДС. Комисията смята, че националното законодателство не е съвместимо с нормите на ЕС (Директивата за ДДС, Директива 2006/112/ЕО на Съвета) и със свободата на стопанска инициатива (член 16 от Хартата на основните права на ЕС). Отделно от това България се приканва да промени правилата си за начисляване на дължимия ДДС в случаите когато стопански активи се използват за частни или нестопански цели и когато стопански активи се прехвърлят в друга държава членка. Ако България не предприеме действия по тези две искания в следващите два месеца, Комисията може да изпрати мотивирано становище на българските органи.", "date": "2018.03.08", "title": "ЕК прати официални писма до България за неизпълнени задължения на страната ни"}
{"url": "https://www.24chasa.bg/novini/article/6752686", "text": "38-годишната Ана И., пострадала тежко при пожар в Средец през нощта на 7 март, е издъхнала в клиниката по изгаряния във Варна, научи 24 часа. Така жертвите от пожара в ромската махала на града стават четири. Бащата Антон И . на 34 г. и другите две деца на семейството - 6-годишно момиченце и 12-годишно момченце, бяха открити овъглени в къщата, която обитавали. Анка е транспортирана във Варна с над 70 % изгаряния, с опасност за живота. Варненски медици продължават да се борят за живота на двете й деца - момченца на 11 г.и 8 г., които също пострадаха при пожара. Едно от децата обаче е с много големи изгаряния и в тежко състояние, казаха запознати. По данни на полицията пожарът е пламнал малко след 22,30 ч. Пожарната в Средец е реагирала много бързо на сигнала, на място са пратени два автомвобила. Те едва достигнали до горящата постройка, която се намирала на трудно достъпно място, навътре в махалата. Все още огледът на място не е приключил. Назначена е пожаро-техническа експертиза, която да установи причините за огнения ад. Семейството се е отоплявало с печка на дърва с кюмбе. Възможно е високата температура на кюмбето да е подпалила дървения покрив, смятат експерти.", "date": "2018.03.08", "title": "Издъхна и майката, обгоряла при пожар в Средец, жертвите вече четири (Снимки)"}
{"url": "https://www.24chasa.bg/novini/article/6752712", "text": "Окръжна прокуратура –Монтана внесе в съда обвинителен акт срещу В. Е. от с. Якимово, обл. Монтана за причинена от него смърт на велосипедист, при управление на лек автомобил, след употреба на алкохол. На 01.11.2015 г. в Якимово се провели избори за кмет. Около 20.30 часа, в центъра на селото, било организирано празненство от новоизбрания управник, като на присъстващите се раздавало различни видове алкохол. На тържеството пристигнал и обв. Е. който управлявал автомобил марка „Опел“. Същият носел бутилка водка, която решил да сподели със свой познат - Н. К., предаде БТА. Около полунощ двамата се отправили с колата към гр. Вълчедръм. Автомобилът управлявал обвиняемия. Като пристигнали в града Е. си закупил бутилка уиски и продължил да употребява алкохол. Впоследствие пожелал да си купи и бира от бензиностанция, но служителите му отказали, тъй като бил видимо пиян. Тогава двамата решили да се върнат в с. Якимово. В селото обвиняемият управлявал автомобила със скорост много над допустимата за населеното място - 85 км/ч. По това време, около 5.30 часа, към дома си, от празнуването в селото, се прибирал пострадалият Г. А., който се движел с велосипед към дома си. Под въздействие на алкохола и в резултат на високата скорост, обвиняемият загубил контрол върху управлението на автомобила и блъснал велосипедиста, след което се ударил в оградата на къща. Въпреки това Е. не останал на мястото на инцидента, за да окаже помощ на пострадалото лице, не сигнализирал полицията, а напуснал местопроизшествието и изоставил колата извън селото, където по късно автомобилът е намерен от органите на полицията. Междувременно пострадалият от катастрофата Г. А. бил транспортиран до болницата в гр. Лом, където бил настанен на лечение, но вследствие на причинените му травматични увреждания починал. След издирване извършителя на престъплението е установено, че концентрацията на алкохол в кръвта на обвиняемия е 1.80 промила. Предстои насрочване на разпоредително заседание по делото.", "date": "2018.03.08", "title": "Предадоха на съд пиян шофьор, причинил смъртта на велосипедист в Монтанско"}
{"url": "https://www.24chasa.bg/novini/article/6752577", "text": "Кметът на община Хайредин Тодор Алексиев обяви бедствено положение заради пълноводието в язовир „Рогозен 1“. Превантивно са изведени от домовете си хора от селата Ботево и Бързина, които или живеят близо до язовира или са на пътя на евентуалната приливна вълна. „Има сериозна опасност, защото количеството на водата може да се покачи в следващите часове и да стигнем до неконтролимуема ситуация“, каза още кметът на Хайредин. Тъй като е последният в серия каскадно свързани язовири, количествата от всички в горната част на съоръжението изливат вода в „Розоген 1“. Компрометиран е преливника, които и при последните обилни води през 2016 г. пак преливаше. Пожарни екипи с помпи източват водата от водоема , който вече пълен на 80 на сто от капацитета си. На язовир „Рогозен 1“ има 24-часово наблюдение и замервания, от които ще става ясно има ли покачване на нивото и дали то е в критични граници.", "date": "2018.03.08", "title": "Бедствено положение в община Хайредин, евакуират хора от домовете им (Обновена)"}
{"url": "https://www.24chasa.bg/novini/article/6752738", "text": "Министър-председателят Бойко Борисов се срещна с емира на държавата Катар Шейх Тамим бин Хамад Ал-Тани, който е на държавно посещение в България. Фокус на разговорите беше поставен върху възможностите за повече инвестиции от Катар в България, както и инфраструктурните проекти за свързаност на Балканите и Европейския съюз. Това съобщиха от пресцентъра на Министерския съвет. Премиерът Борисов запозна емира на Катар с картата на транспортните коридори №4, №8, №9 и №10 и го информира за срещите със Световната банка, Европейската банка за възстановяване и развитие и Европейската инвестиционна банка. Той допълни, че между България и Катар вече е имало няколко добри за бизнеса и свързаността сделки, но е дошло времето двете страни да си поставят по-амбициозни задачи в сферата на инвестициите. Емирът на Катар Шейх Тамим бин Хамад Ал-Тани поздрави премиера Борисов за председателството на ЕС и изрази увереност, че то ще бъде успешно. „Договорихме се, че вече не бива да губим време в говорене, трябва да работим. Затова обсъдихме няколко стъпки за сближаването между нашите две страни и по-конкретно в сферата на инвестициите“, каза емирът на Катар. По време на срещата на специална церемония бяха подписани и три меморандума за сътрудничество в областта на енергетиката, образованието и младежта и спорта. В сферата на енергетиката Шейх Мухаммад бин Абдулрахман Ал Тани - вицепремиер и министър на външните работи на Катар и министърът на енергетиката Теменужка Петкова подписаха меморандум, който позволява двете страни да си сътрудничат при изграждането на нова инфраструктура за доставки на втечнен или компресиран природен газ от Катар за страната ни и региона на Югоизточна Европа. България и Катар ще подкрепят участието на своите национални енергийни компании в съвместни проекти в областта на проучването, добива, преноса и дистрибуцията на въглеводороди. Те ще разгледат конкретни варианти за съвместни дейности, включително чрез създаване на смесена компания или други механизми. Министърът на младежта и спорта Красен Кралев и министърът на културата и спорта на Катар Салах Бин Ганим Ал Али подписаха Меморандум за разбирателство, който цели насърчаването на развитието на програми за младежки и спортен обмен, координиране на позиции и мнения по време на световни и международни форуми, свързани с младежкия сектор, обмен на информация и предложения въз основа на интересите на младежките центрове и спортните федерации в България и в Катар. В сферата на висшето образование ректорът на Софийския университет „Св. Климент Охридски“ проф. дфн Анастас Герджиков и президентът на Катарския университет д-р Хасан Рашед Ал-Дерхам подписаха меморандум за сътрудничество с цел установяване на ефективни академични отношения и културни връзки. Документът предвижда двете институции да съдействат за обучението и развитието на академичния състав, както и в обмена на знания и опит и осъществяване на съвместна дейност в различните сфери на науката и образованието. Двамата лидери приветстваха подписването на документите, а емирът Шейх Тамим бин Хамад Ал-Тани използва случая да покани българския премиер Бойко Борисов на посещение в Катар и благодари за сърдечното посрещане в Министерския съвет.", "date": "2018.03.08", "title": "Борисов и емирът на Катар: Трябва да работим за повече инвестиции (Снимки, видео)"}
{"url": "https://www.24chasa.bg/novini/article/6752698", "text": "Работи се по няколко версии за убийството на бизнесмена Петър Христов. Това съобщи във Велико Търново зам.-главният секретар на МВР гл. комисар Георги Арабаджиев. Два месеца след показният разстрел в столицата той посочи, че разследването продължава, но отказа да коментира има ли напредък по разкриването на извършителите. \"Сигурни сме, че това престъпление ще бъде разкрито. Има хора, които работят по случая. Никой, който не е пряко ангажиран със случая, не трябва да коментира. Хората, които работят, те могат да кажат, когато преценят. След като не сме задържали на този етап никого, значи няма смисъл да коментирам”, заяви гл.комисар Георги Абаджиев. Шефът на борда на директорите на холдинг \"Пропъртис Мениджмънт Груп“, бе прострелян на 8 януари сутринта в София. Покушението бе пред офиса му на улица „Ралевица“ в кв. „Манастирски ливади“. Откаран бе в тежко състояние във Военномедицинска академия, но въпреки оказаната лекарска помощ, почина.", "date": "2018.03.08", "title": "Зам.-главният секретар на МВР: Сигурни сме, че ще разкрием убийството на Петър Христов"}
{"url": "https://www.24chasa.bg/novini/article/6752772", "text": "Домашна наркооранжерия откриха служители на РУ – Велико Търново в жилище в с. Никюп. В сряда при проведена специализирана полицейска операция за противодействие разпространението на наркотични вещества е извършена проверка в жилище в с. Никюп, обитавано от 29-годишния Т. Д. от Стара Загора. В жилището са установени засадени в съдове 72 растения, които при полеви наркотест са реагирали на канабис. В същото помещение са намерени и системи за вентилация и осигуряване на светлина. Иззети са множество вещи, имащи отношение към случая. Започнато е досъдебно производство. Същия ден в областния град при проверка на лек автомобил «БМВ», управляван от 21-годишен мъж от гр. Севлиево е установено, че водачът – И. Е. е седнал зад волана след употреба на наркотични вещества. При проверка с техническо средство, апаратът е отчел наличие на метаамфетамин. Той е дал кръвна проба. По случая е започнато досъдебно производство. При последвало претърсване в автомобила са намерени още 3 г марихуана и цигара, съдържаща същото наркотично вещество. Водачът и тримата му спътници, сред които и непълнолетно момиче, всички от гр. Севлиево са задържани за срок до 24 часа по ЗМВР. Същия ден при проверка в жилище в областния град, обитавано от 32-годишния П. М. са установени и иззети около 70 г растителна маса, която при полеви наркотест е реагирала на марихуана. Срещу мъжа е започнато досъдебно производство", "date": "2018.03.08", "title": "Разбиха домашна наркооранжерия\nв търновско село"}
{"url": "https://www.24chasa.bg/novini/article/6752794", "text": "В четвъртък държавният глава на Полша Анджей Дуда се извини на евреите, изгонени от страната преди 50 години по време на антисемитската кампания на комунистическия режим, предава AFP. „Свободната и независима Полша днес, моето поколение, не носи отговорност и не трябва да се извинява, но... на тези, които бяха изгонени тогава... бих искал да кажа, моля, простете на Републиката, поляците и Полша от онова време, заради извършването на такъв срамен акт\", заяви Дуда, предава \"Фокус\".  Извинението му идва в резултат на засиленото напрежение между Полша и Израел по новия спорен законопроект за Холокоста, който еврейската държава вижда като опит на Варшава да отрече, че сред участвалите в геноцида над евреите по време на Втората световна война има поляци.", "date": "2018.03.08", "title": "Полският президент се извини на евреите за преследването им в страната през 1968 г."}
{"url": "https://www.24chasa.bg/novini/article/6752811", "text": "Черна гора подготвя въвеждането на модел, който ще даде възможност на еднополовите партньори да узаконят своята връзка, съобщава македонското електронно издание „Вечер“. На фона на услията на страната за членство в Европейския съюз, Подгорица може да приеме Закон за гражданско партньорство, става ясно от медийни доклади, в които се отбелязва, че по него се работи вече две години, предава \"Фокус\".  Темата за хомосексуалните бракове в Черна гора бе повдигната след „Парад на гордостта“ през 2015 г. От Министерството за човешки и малцинствени права неофициално заявиха, че бъдещият правен акт следва да се прилага при условията, валидни в страната, без да се пренебрегва опитът на Дания, Нидерландия или Франция.", "date": "2018.03.08", "title": "Черна гора се подготвя да узакони еднополовите бракове"}
{"url": "https://www.24chasa.bg/novini/article/6752815", "text": "Във връзка с  , заявяваме, че БСП не носи отговорност за ничии бизнес дела. Това се посочва в прессъобщение на пресцентъра на партията. \"Внушенията, които обвързват партията с едни или други частни интереси, са абсурдни, защото БСП е с ясна и последователна позиция - не някой, а държавата да изкупи ЧЕЗ\", заявяват още от БСП.", "date": "2018.03.08", "title": "БСП за съпругата на Станишев и \"Инерком\": Не носим отговорност за ничии бизнес дела"}
{"url": "https://www.24chasa.bg/novini/article/6752868", "text": "Опасност от наводнения няма, сочи анализ на състоянието на наблюдаваните от Министерството на околната среда и водите комплексни и значими язовири, съобщиха от пресцентъра на МОСВ. Регистрираното преливане на язовир \"Тича\" в момента е 2 м3/сек. Притокът към язовира за последното денонощие е намалял, а преливните количества към момента не представляват опасност за населението и инфраструктурата по поречието на реката след язовирната стена. Изпусканите през основните изпускатели количества, както и тези, преливащи през преливните съоръжения, не създават потенциално опасни ситуации за населението. Коритата на реките след язовирните стени са в добро състояние и проводимостта им е осигурена, информират от МОСВ. Отговорните институции са предприели превантивни действия и са създали организация и координация за недопускане на потенциален риск от наводнения поради възникналата хидрометеорологична обстановка в страната, вследствие обилния снеговалеж, покачването на температурите и снеготопенето. Комплексните и значими язовири са 53. Сумата от наличните в тях завирени обеми към днешна дата е 4806,5 млн. м3 и представлява 74,1 процента от сумата на общите им обеми. Според основното им предназначение наличните в тях завирени обеми са както следва: питейно-битово водоснабдяване - 88,5 на сто от общия им обем, напояване - 60,5 на сто от общия им обем и енергетика - 81,5 на сто от общия им обем. МОСВ дава и информация за наличните завирени обеми в язовирите с трансгранично влияние: Каскада \"Арда\": язовир \"Кърджали\" - 477,611 млн. м3, което е 96,1 на сто от общия му обем, язовир \"Студен кладенец\" - 352,902 млн. м3, което е 91,0 на сто от общия му обем, язовир \"Ивайловград\" - 120,531 млн. м3, което е 76,9 на сто от общия му обем. В каскада \"Горна Тунджа\": язовир \"Копринка\" - 61,739 млн. м3, което е 43,4 на сто от общия му обем, язовир \"Жребчево\" - 176,716 млн. м3, което е 44,2 на сто от общия му обем. Със запълване над 90 процента към 8 март са комплексните и значими язовири- \"Йовковци\", \"Среченска бара\", \"Тича\", \"Камчия\", \"Ясна поляна\", \"Ахелой\", \"Мандра\", \"Въча\", \"Кричим\", \"Боровица\", \"Кърджали\", \"Студен кладенец\", \"Розов кладенец\" и \"Пчелина\". Чрез месечен график са предписани определени обеми на 21 язовира, които да не се надвишават, с цел плавно и контролирано изпускане на водни маси за осигуряване на свободен обем в тях. Експлоатационните дружества са предприели мерки за изпълнение на условията, поставени в графика. Намаляването на обема се извършва чрез увеличена работа на ВЕЦ и/или контролирано изпускане през основен изпускател, като предвид предстоящия летен сезон и нуждите на населението от питейна вода, ще бъде гарантирано водоснабдяването. За осигуряване на свободен обем контролирано се изпускат язовирите: \"Йовковци\", \"Ястребино\", \"Бели Лом\", \"Тича\", \"Съединение\", \"Георги Трайков\", \"Порой\", \"Ахелой\", \"Ясна поляна\", \"Малко Шарково\" и \"Тракиец\". През преливните съоръжения преливат язовирите: \"Йовковци\", \"Камчия\", \"Ясна поляна\", \"Боровица\", \"Тича\" и \"Пчелина\". При язовирите \"Боровица\" и \"Пчелина\", преливните количества и притока за последното денонощие се запазват в границите на тези от предишното денонощие, като не са регистрирани проблеми при преливането. Притокът към язовирите \"Ясна поляна\" и \"Йовковци\" намалява. При язовир \"Камчия\" се регистрира покачване на притока и преливното водно количество. Преливането на язовира към момента не създава предпоставки за вредно въздействие на водите. Коритото на реката след язовирната стена е с осигурена проводимост, като язовир \"Георги Трайков\" разполага със свободен обем и се изпуска към момента контролирано, с цел поемане на количествата от язовир \"Камчия\", допълват от МОСВ.", "date": "2018.03.08", "title": "МОСВ: Няма опасност от наводнения"}
{"url": "https://www.24chasa.bg/novini/article/6752875", "text": "Поройните дъждове предизвикаха наводнения в много части на Албания и свлачища повредиха много пътища, съобщи Асошиейтед прес. Министерството на отбраната съобщи, че около 2800 хектара селскостопански земи и тревни площи в северозападната част на страната са наводнени. Поради силния дъжд три водни електроцентарли в северната част на Албания изпуснаха излишната вода след като нивото на много реки, включително на главната река Дрини, се покачи. В някои селски райони няма електричество и къщи и много пътища в източната част на страната са повредени от свлачища. В следващите няколко дни се очаква дъждовте да спрат, предаде БТА.", "date": "2018.03.08", "title": "Наводнения и свлачища и в Албания след проливни дъждове"}
{"url": "https://www.24chasa.bg/novini/article/6752885", "text": "Около 12:40 часа на 7 март от полицейски служители на РУ-Разлог е извършена проверка в частен дом в Разлог, при която са намерени боеприпаси за нарезно оръжие и взривни вещества. Предприети са незабавни мерки за запазване и обезопасяване на мястото. По-късно пристигат служители на ДСОГ и СОБТ. За случая веднага е уведомена уведомена Районна прокуратура-Разлог, където е образувано досъдебно производство по чл. 329 от НК. След получено съдебно разрешение, на място и днес продължават процесуално-следствените действия, къщата е обезопасена, съобщи прокурор Ружена Кондева-Елчинова от Районна прокуратура-Разлог. Собствениците на имота са няколко, разпитват се свидетели. Засега досъдебното производство се води срещу неизвестен извършител.", "date": "2018.03.08", "title": "Боеприпаси и взривни вещества са открити в частен дом в Разлог"}
{"url": "https://www.24chasa.bg/novini/article/6752871", "text": "Руският патриарх Кирил пристигна на тридневно посещение у нас, за да участва в честването на Националния ни празник - 3 март. Той бе посрещнат на летището от вицепрезидента ни Илияна Йотова. В отворено писмо видни български общественици и интелектуалци изразиха мнението си относно посещението на патриарха и незасегнатия въпрос за македонската църква. Ето какво пише в писмото:  Българското общество през последните дни изживя редица радостни моменти, свързани с отбелязването на националния празник Трети март и 140-годишнината от Освобождението от османско робство. Тази година ще запомним със специалната визита на Негово Светейшество Московския и на цяла Русия патриарх Кирил, по време на която бяха изказани топли и мъдри думи за хилядолетните взаимни връзки между българското и руското православие. Дълбоко ценим и почитаме хилядите воини, които със своята кръв извоюваха нашата свобода. Ще запомним с удовлетворение и паметните съвместни служби и слова на взаимна признателност от главите на Руската и Българската православна църква. Същевременно бихме искали да отбележим, че по време на посещението не доловихме сигнали за съпричастност по един първостепенен въпрос, който вълнува българското общество - нормализирането на статута и преодоляване на ненормалната изолация, която тегне над възобновената Охридска архиепископия в днешна Република Македония. През ноември 2017 г. Св. Синод на възобновената Охридска архиепископия се обърна към БПЦ като към църква-майка с молба тя да се застъпва за нейното приемане сред семейството на автокефалните православни църкви. Българската православна църква прие подадената ръка и създаде комисия, за да посредничи за решаването на този важен въпрос. Този акт на Светия Синод на БПЦ получи широка и пълна подкрепа от българското общество и държавни институции. Дълбоко сме огорчени, че архиереите на нашата БПЦ не са повдигнали въпроса нито пред Негово Светейшество Константинополския патриарх Вартоломей (при визитата в Истанбул на 6-7 януари 2018 г.), нито пред Негово Светейшество Московския патриарх Кирил (при неговото гостуване на 2-4 март 2018 г.). С това те не са изпълнили поетото от БПЦ задължение да се застъпват пред Поместните православни църкви за установяване на каноническия статут на МПЦ. В същото време станахме свидетели на обезпокояващи знаци от РПЦ като изявлението на Негово Високопреосвещенство Иларион Волоколамски от 22 февруари 2018 г., че \"проблемът с непризнатата Македонска църква трябва да се решава чрез диалог между нея и СПЦ\". Подобно решение обрича православието в Република Македония на нови десетилетия изпитания. Както е известно, от 1967 г. църквата във Вардарска Македония не е призната от нито една друга поместна православна църква. Независимо от положените преговорни усилия от страна на йерарсите от Скопие, Сръбската православна църква не намира пътища за помирение, а с някои свои действия допълнително задълбочава междуправославния разкол в Република Македония. В противоположност на този непродуктивен подход бихме искали да си позволим да ви напомним за близката свързаност на православието в Македония с Българската православна църква. Както е известно, след 1870 г. огромното мнозинство на населението на Македония, включително чрез проведени допитвания (плебисцити) е заявило предпочитанията си да има своя българска йерархия. Последните митрополити на Българската екзархия са прогонени от сръбските и гръцките войски от Македония през войните от 1912-1913 г., противно на всякакви норми и общочовешки правила. Чуждестранната статистика за броя на българските духовни центрове и свещеници в областта до този период, която достига до Обществото на народите през 1925 г. е показателна - в Южна (Егейска) Македония има 300 църкви, 11 манастира, 78 параклиса с общо 299 български свещеника, а във Вардарска Македония - 5 митрополити, 677 църкви, 48 манастира, 54 параклиса, с общо 833 свещеници. По време на Втората световна война Вардарска Македония отново е администрирана от Българската екзархия. Останалите след 1944 г. свещеници, включително и архиерейските наместници, са били назначени на тези постове от български митрополити. Последните епископи, които са приети във Вардарска Македония до създаването на самостоятелната Македонска архиепископия, са тези на Българската църква. При вдигането на схизмата над БПЦ през 1945 г. са признати всички извършени от нея тайнства, включително тези във Вардарска Македония. Имайки предвид гореизложеното, ние очакваме Руската православна църква да отчита трайните дългосрочни интереси на вселенското православие, на православните християни в Република Македония, България, Сърбия и всички съседни страни, като направи нужните мъдри постъпки за нормализиране на международния статут на възобновената Охридска архиепископия. Считаме, че вековните връзки между нашите църкви и народи и хармонията на световното православие са далеч по-важни от моментните политически изкушения, водещи в крайна сметка до задълбочаване на разкола и други неблагоприятни последици за християнството. София, 8 март 2018 г. акад. Георги Марков акад. Стефан Воденичаров - председател на Българската академия на науките от 2012 до 2016 г. Райна Дрангова - внучка на полк. Борис Дрангов и дъщеря на Кирил Дрангов член на ЦК, един от последните дейци на ВМРО, загинал трагично през 1946 г. Михаил Развигоров - председател на Българското дружество на родовете от Македония, внук на воеводата Мише Развигоров, син на Страхил Развигоров, член на ЦК на ВМРО, убит през 1948 г. Мая Вапцарова - племенница на поета Никола Вапцаров Симеон Евтимов - внук на Симеон Евтимов, гл. редактор на в. \"Македония\", убит през 1932 г. Петър Мутафчиев - потомък на Кузман Шапкарев, министър на транспорта през 2005-2009 г. Красимир Узунов - президент на Информационна агенция \"Фокус\" и радио \"Фокус\" Костадин Филипов - журналист, член на Управителния съвет на Македонския научен институт проф. Христо Матанов - историк, директор на Дирекция на вероизповеданията през 1993-1996, преподавател в Историческия факултет на Софийски университет \"Св. Климент Охридски\" проф. Димитър Гоцев - историк, председател на Македонския научен институт през 1997-2008 г. доц. Георги Николов - историк, зам.-декан на Исторически факултет на СУ \"Св. Климент Охридски\", зам.-председател на Македонския научен институт доц. Александър Гребенаров - Институт за исторически изследвания към Българската академия на науките, председател на Македонския научен институт доц. Наум Кайчев - преподавател в Историческия факултет на Софийски университет \"Св. Климент Охридски\" д-р Зоя Андонова - гл. редактор на издателство \"Св. Климент Охридски\" д-р Александър Мирков - историк, Музей за история на София д-р Антон Панчев - политолог, преподавател в СУ \"Св. Климент Охридски\" Аглика Маркова - член на Съюза на преводачите в България, дъщеря на Йосиф Марков, един от последните дейци на ВМРО, безследно изчезнал през 1946 г. Елисавета Шапкарева - правнучка на Кузман Шапкарев, зам. председател на Българското сдружение на родовете от Македония Иван Николов - директор на списание \"България-Македония\" Чавдар Минчев - гл. редактор на сп. \"Международни отношения\", изп. директор на Международна асоциация за международни отношения Людмил Станчев - историк", "date": "2018.03.08", "title": "Вижте какво смятат за посещението на патриарх Кирил у нас видни общественици"}
{"url": "https://www.24chasa.bg/novini/article/6752416", "text": "„Каквито и спорове да водим в НС, за мен ключовата дума е доверие. Когато един орган и хората, които го представляват нямат доверие, каквото и да направят, то няма да бъде прието от обществото”. С тези думи лидерът на БСП Корнелия Нинова се обърна към кандидата за председател на Комисията за противодействие на корупцията и за отнемане на незаконно придобитото имущество, издигнат от ГЕРБ и „Обединени патриоти“ - Пламен Георгиев, съобщиха от пресцентъра на партията. Председателят на БСП изтъкна, че Европа ни няма доверие и затова ни казва, че сме изпълнили всички технически изисквания за влизане в Шенген, но не ни искат, защото има корупция и не се справяме с нея, а ГЕРБ управляват последните 9 години. „Казват ни, че имаме финансова стабилност и можем да говорим за Еврозоната, но няма да ни пуснат в чакалнята заради корупцията”, добави тя. Корнелия Нинова каза, че българите нямат доверие в институциите и народните представители, че ще решат проблема с корупцията. „И вие не го решихте добре. Днес не е времето двамата кандидати за поста да сблъскват идеи. Законът е приет. Те няма за какво да обсъждат идеи за борба с корупцията. Те трябва да излъчват доверие- на човек, който ще прилага закона – професионално, обективно и с морал. За съжаление, съмненията за необективност по дела, които г-н Георгиев вече е гледал, ще тежат. И аз го съжалявам, защото започва с фалстарт. Без доверие. Това е големият проблем с корупцията. Българите ни нямат доверие, уважаеми управляващи”, каза още тя. „Какво очаквате да свърши този орган, след като никой не му вярва, човекът който ще изберете е предопределен предварително и има съмнения за неговата обективност. Няма как по този начин да се справим с корупцията, с един куц закон, който когато го приемахме, казахте да му дадем една година срок, за да видим как работи, а нямаше и месец и внесохте първата поправка, защото не работи. Уверявам ви, че след два месеца ще внесете нова поправка. Борбата с корупцията се крепи на три неща – добър закон, смели хора без зависимости, които да го прилагат и минимум доверие на старта. Е, нито едно от тези неща ги няма”, категорична бе Нинова. Тя заключи: \"Корупцията влачи не само ГЕРБ надолу, а цяла България.\"", "date": "2018.03.08", "title": "Нинова: Корупцията влачи не само ГЕРБ надолу, а и цяла България"}
{"url": "https://www.24chasa.bg/novini/article/6752418", "text": "Учени от университета на Отаго в Нова Зеландия установиха, че глобалното затопляне може да доведе до катастрофално намаляване на разтворения кислород в морската вода, съобщи Лента. Геолози изследвали съдържанието на изотопи на урана в седименти, някои от които датират отпреди около 100 милиона години, на териториите на Англия и Италия. Това позволило да се прецени не само какво е било количеството кислород в древните океани, но и да се изяснят причините за намаляването му, предаде БТА. Оказало се, че по време на т.нар. второ океанско аноксично събитие преди 94 милиона години голямо количество въглеродни съединения попаднали в океаните, като за това допринесло значителното съдържание на въглероден газ в атмосферата. По думите на учените, сега концентрацията на парникови газове в резултат на човешката дейност е по-бърза и характерната за кредата степен на лишаване от кислород ще бъде достигната след стотици хиляди, а не след милиони години. Още сега в световния океан възникват мъртви зони - области, в които водата съдържа съвсем малко кислород. Събрани от еколози от Швеция и САЩ данни сочат, че през последните няколко години броят на мъртвите зони е надхвърлил 400.", "date": "2018.03.08", "title": "Геолози предсказаха настъпването на глобален катаклизъм"}
{"url": "https://www.24chasa.bg/novini/article/6752420", "text": "На 7 март т.г. около 22.14 ч. в Районно управление на МВР – Средец е получено съобщение за пожар, възникнал в частна къща, разположена на ул. „Захари Стоянов“ № 11 в Средец, обитавана от семейство, живеещо на семейни начала (А. Й., 34-годишен и А. И., 38-годишна) и четирите непълнолетни деца на А. И. Огънят е потушен от два противопожарни автомобила. Това съобщиха от ОДМВР-Бургас. Констатирано е, че вследствие на пожара починали 34-годишният А. Й., 6-годишната М. И. и 12-годишния М. Ш. 38-годишната А.И. и двамата й синове – К. Ш., 11-годишен, и Я. И., 8-годишен, са откарани в УМБАЛ – Бургас, а оттам във Военно- медицинска болница – Варна (в Клиниката по изгаряния), с опасност за живота. Причините за възникване на пожара са в процес на изясняване. Предстои да се извършването на повторен оглед в светлата част на денонощието. По случая е образувано досъдебно производство.", "date": "2018.03.08", "title": "Мъж и две деца са починали при пожар в Средец, жена и други две деца са ранени"}
{"url": "https://www.24chasa.bg/novini/article/6752419", "text": "Нов бум на бедността в Гърция е възможно да настъпи от 2019 г., когато броят на обеднелите от кризата работещи, пенсионери, безработни и младежи се очаква да започне да нараства скокообразно, сочи изследване на университетски професор, цитирано от гръцкото издание \"Та неа\". В него се отбелязва, че в момента 48 на сто от населението на Гърция или 5,1 млн. души, живеят под прага на бедността, който е 382 евро на месец, а 1,5 млн. души живеят в условия на крайна бедност, тоест под 182 евро на месец, предаде БТА. Един на всеки двама безработни в Гърция са причислени от професора към категорията бедни-безработни. Авторът на изследването Савас Ромболис е стигнал до този извод за очаквания бум на бедността въз основа на поетите от правителството ангажименти към кредиторите на страната. Професорът смята, че с намаленията на доходите, които се задават в Гърция през 2019-2020 г. средната пенсия, която сега е 722 евро, ще падне до 480 евро, а ако през 2020 г. влязат в сила и други орязвания, средната чиста пенсия в Гърция ще стане 450 евро.", "date": "2018.03.08", "title": "Гръцки професор: Нов бум на бедността в страната е възможно да настъпи от 2019 г."}
{"url": "https://www.24chasa.bg/novini/article/6752426", "text": "Шофьорите да се движат с повишено внимание по път I-3 Ябланица - Луковит в отсечката Румянцево – Златна Панега поради залят с вода участък от пътното платно от каптаж в близост до пътя, съобщиха от пресцентъра на АПИ.                                                                                                                                                                                                                                                                                                                       ", "date": "2018.03.08", "title": "Пътят между Румянцево – Златна Панега е залят с вода, шофьорите да внимават"}
{"url": "https://www.24chasa.bg/novini/article/6752430", "text": "България ще запази установените близки отношения с Великобритания в бъдеще, тъй като отговарят на интересите на двете държави и на стратегическото им партньорство в НАТО. От особено значение е поддържането на вече създаденото отлично сътрудничество по въпросите на сигурността, посочи министър-председателят Бойко Борисов при срещата си с Дейвид Дейвис, държавен секретар по излизането на Великобритания от ЕС. Това съобщиха от пресцентъра на Министрския съвет. Двамата бяха единодушни, че България и Великобритания ще запазят добрите си партньорски отношения в политиката, икономиката, туризма и сигурността. По време на разговора си с държавния секретар на Обединеното Кралство Великобритания и Северна Ирландия българският премиер отбеляза, че въпреки процеса на Брекзит, Европа трябва да остане обединена и силна. От своя страна Дейвис поздрави премиера Борисов за доброто водене на председателството на Съвета на ЕС.", "date": "2018.03.08", "title": "Борисов: Ще запазим близките отношения с Великобритания в бъдеще (Видео)"}
{"url": "https://www.24chasa.bg/novini/article/6752450", "text": "Граждански иск в размер на 20 млн. и 829 хил. лева предяви министърът на финансите Владислав Горанов към Симеон Дянков, Иво Прокопиев и трима мениджъри от консултанското дружество \"Булброкърс\". Отделно от него има още един иск в размер на 6 млн. срещу Радослав Рачев, който е шеф в „Булброкърс“. Това стана ясно в началото на разпоредителното заседание по делото за продажбата на 33% държавен дял на електроразпределителното дружество EVN. То тръгна в специализирания наказателен съд. Подсъдими са бившите министри на енергетиката и финансите Трайчо Трайков и Симеон Дянков, издателят Иво Прокопиев и мениджърите в \"Булброкърс\" Радослав Рачев, Любомир Евстатиев и Петър Василев. Към Трайков няма предявен граждански иск. Според прокуратурата, делото е подсъдно на специализирания съд и няма причина то да бъде връщано и прекратявано. Обратното становище застъпиха адвокатите на шестимата подсъдими. Според тях, делото срещу Евстатиев, Василев и Рачев трябва да бъде отделено и гледано от Районния съд, тъй като тяхното обвинение е, че са действали против законните интереси на Агенцията за приватизация и следприватизационен контрол, консултирайки продажбата на държавния дял. Това обвинение обаче е подсъдно на Районен съд. Обвинението срещу Дянков, Трайков и Прокопиев е от компетентността на Специализирания съд, но пък в него имало много неясноти. Съдът ще се произнесе в 13 часа.", "date": "2018.03.08", "title": "Финансовото министерство иска близо 21 млн. лева от Прокопиев, Дянков и трима мениджъри от \"Булброкърс\""}
{"url": "https://www.24chasa.bg/novini/article/6752451", "text": "Шофьорите да се движат с повишено внимание в Кривия тунел на път I-1 Симитли-Кресна поради aвария в електрическото захранвана е изключено осветлението в съоръжението, съобщиха от пресцентъра на АПИ.                                                                                                                                                                                                                                                                                                                       ", "date": "2018.03.08", "title": "Осветлението в \"Кривия\" тунел на пътя Симитли-Кресна не работи заради авария"}
{"url": "https://www.24chasa.bg/novini/article/6752237", "text": "Зигмар Габриел няма да бъде част от новото федерално правителство на Германия. Това заяви самият бивш председател на Германската социалдемократическа партия (ГСДП) в сутрешните часове на четвъртък, съобщава изданието Der Spiegel. Андреа Налес и Олаф Шолц са го информирали, че за него няма да има министерски пост в новата голяма коалиция със Съюза (ХДС/ХСС), предава \"Фокус\".  Той все още е „пряко избран за член на Бундестага, но приключи времето, в което имам политическа ръководна роля за ГСДП“, пояснява Габриел в писмено изявление, представено пред редакцията. Габриел има близо 30-годишна политическа кариера, като през 18 г. от тях той е заемал управленски позиции в ГСДП. „Това бе едно вълнуващо и изпълнено със събития време, което ми даде големи възможности и опит, които са далеч отвъд това, което съм се осмелявал дори да мечтая като млад“, споделя Габриел. В последната голяма коалиция Габриел бе назначен за икономически, а по-късно – за външен министър на Германия.                                                                                                                                                                                                                                           ", "date": "2018.03.08", "title": "Зигмар Габриел: Няма да участвам в новото коалиционно правителство (Обновена)"}
{"url": "https://www.24chasa.bg/novini/article/6752499", "text": "Работна група ще решава оперативно нуждите на малките населени места. За да купи 1 кг пирони, кметовете им трябва да ходят при общинските. Тази по-голяма оперативност обеща лидерът на депутатите от ГЕРБ Цветан Цветанов в присъствието на шефката на парламентарната комисия по бюджет и финанси след среща с Националното сдружение на кметовете на кметства (на малките населени места). Те са заявили желание населените места със 100 жители да си избират кмета. В момента прагът е 350.", "date": "2018.03.08", "title": "ГЕРБ дава повече свобода на селата и малките градове (Видео)"}
{"url": "https://www.24chasa.bg/novini/article/6752503", "text": "Законопроект за недопускане на коалиции в избори ще прави лидерът на “Воля” Веселин Марешки. Това обяви Марешки пред журналисти в парламента днес. “Изключително сме възмутени, омерзени от поведението на крайните националисти в парламента - Волен Сидеров, Каракачанов и Симеонов и грубото им, невъзпитано и ненормално отношение към представител, на която и да е чужда държава. В случая говорим за главата на най-мащабната православна църква в света. Това е недопустимо отношение към такива наши гости. Така се слага пореден прът в българо-руските отношения. Българите нямаме интерес някой да ни противопоставя с руския народ. От друга страна не подкрепяме, че някой гост, който и да е той, може да се държи назидателно към която и да е българска институция. Но това не е оправдание за българските управници да отговарят по такъв невъзпитан и грозен начин. Не видяхме и никаква реакция от президентската институция, когато чужд гражданин се държи по този начин”, заяви Марешки. “Няма никакво съмнение, че Русия има най-голяма роля за освобождението на България. Ще направим предложение за законопроект, в който да не се допуска участие на коалиции в предизборната борба. Нямаме никакво съмнение, че ако тези партии участваха самостоятелно щеше да стане като другия тюрлю гювеч Реформаторския блок”, отсече той. “Единят казва, че ще воюва с Русия, другия му казва да се извини. Ами като има такива непримирими противоречия кое ги свързва в коалиция. Само интереса за още и още сделки. Може ли да ми кажете едно единствено нещо, което са направили полезно за българския гражданин във властта. Аз съм забелязал поне едно нещо - това е борбата на г-н Валери Симеонов за българския туризъм. Ако трябва да ги избираме по делата аз бих сложил Симеонов. Но на първо място според обществото е Каракачанов”, посочи лидерът на “Воля”. По думите му те казвали, че не приемат Валери Симеонов, а след това един от депутатите заявил -“е, това не е повод ние да се разделим”. А тогава какво е повод да се разделят, попита Марешки.", "date": "2018.03.08", "title": "Марешки ще прави законопроект за недопускане на коалиции в избори"}
{"url": "https://www.24chasa.bg/novini/article/6752491", "text": "Китайският износ нарасна изненадващо силно през февруари, допринасяйки за увеличаване търговския излишък на втората по сила икономика в света въпреки рязкото влошаване на търговските отношения със САЩ, показват данни на Генералната митническа администрация на страната, предава  .  Износът от Китай скочи през февруари с цели 44,5% а годишна база, надвишавайки четирикратно очакванията на финансовите пазари за повишение с около 11% и след негово увеличение с 11,1% месец по-рано. В същото време вносът се повиши скромно с 6,3% след ръст с 36,8% в началото на годината и осреднена прогноза за повишение с 8 на сто. Здравият ръст на китайския износ е знак за продължаващ подем на външното потребление и респективно на глобалната икономиката въпреки засилващото се търговско напрежение в световен план в резултат на намерението на САЩ да въведе високи мита за вноса на стомана и алуминий, което да доведе до реципрочни мерки от неговите основни партньори. Търговският излишък на Китай нарасна през февруари до 33,7 млрд. долара от 20,3 млрд. долара през януари. В същото време търговският излишък спрямо САЩ се сви слабо до 20,96 млрд. долара от 21,9 млрд. долара в началото на годината, като през февруари Китай изнесе стоки за 31,7 млрд. долара в американска посока, което представлява 18,5% от общия износ. Анализатори и икономисти обаче предупреждават, че китайските търговски данни за началото на всяка една календарна година (данните за януари и февруари) могат да бъдат \"изкривени\" от продължителния уикенд за посрещането на Лунната нова година, тъй като бизнес активността в страната се забавя няколко седмици преди и след този празник и редица фирми намаляват или дори временно приключват своите операции през едноседмичната ваканция. Но дори сумарните данни за първите два месеца на годината показват ръст на китайския износ с 24,4% спрямо същия период на 2017-а година и след повишение с 10,8% през декември. Вносът за януари и февруари пък се повиши с 21,7% на годишна база. Това е добра новина за властите в Пекин, които се опитват да намалят рисковете за финансова система на страната (ограничавайки евтиното кредитиране) и замърсяването на въздуха посредством съкращаване на вредното за околната среда индустриално производство в страната през зимния период, без тези политики обаче да предизвикат рязко свиване на икономическата активност. Въпреки солидните данни, редица икономисти и анализатори подчертават, че търговското напрежение най-вече по оста Китай - САЩ е на върха на списъка от рискове, пред които е изправена втората по сила икономика в света през настоящата година.", "date": "2018.03.08", "title": "Китайският износ скочи през февруари въпреки търговското напрежение със САЩ"}
{"url": "https://www.24chasa.bg/novini/article/6752511", "text": "Не познавам г-жа Гинка Върбакова и фирмите й, заяви бившият енергиен министър Трайчо Трайков по време на почивка в Специализирания съд, където тръгна дело за продажбата на 33% държавен дял в EVN. \"И ЧЕЗ и другите енергоразпределителни дружества от дълги години споделят за претенциите си, за разочарованието си и несъгласието с дейности, извършвани от държавата в лицето на различни правителства и различни състави на енергийния регулатор. Това е и причината да водят арбитражни дела\", коментира Трайков. Той добави, че би могъл да говори по същество на проблема, но не го прави, за да не попречи. Коментирайки сделката за ЧЕЗ той уточни, че се поставят много въпроси, които не намират отговор и се създава усещане, че не се казва цялата истина. Той уточни, че по времето, когато е бил министър, не му е известно да е имало намерение държавата да се включи в ЧЕЗ. \"Неслучайно държавата се оттегли, за да могат дружествата да постигнат определени цели и те бяха инвестиране, подобряване на дейността им. И това е очевидно от приватизацията насам. Трайков даде за пример, че откакто държавата се е оттеглила от електроразпределителните дружества загубите намалели повече от 2 пъти. Той даде за пример квартал \"Столипиново\" в Пловдив, където събираемостта вече била 90%.", "date": "2018.03.08", "title": "Трайчо Трайков не познавал Гинка Върбакова"}
{"url": "https://www.24chasa.bg/novini/article/6752515", "text": "Общо 2337 жени са били убити в Турция през последните десет години от партньорите им или от роднини, съобщава турската телевизия НТВ. Убийствата били извършени главно заради желания на жените да се разведат или сами да взимат решения за живота си. През последните десет години е отчетено увеличение на броя на убийствата на жени в Турция, отбелязва НТВ. Според данни на телевизията през 2008 г. са били убити 80 жени в страната, докато през 2016 са били убити 328 жени, а през 2017 г. - 409. Само през първите два месеца на тази година в Турция са били убити 75 жени, предава БТА.  НТВ цитира проф. Шенгюл Хаблемитоглу, занимаваща се с проблемите на жените, която заяви, че според неофициални данни четири от всеки десет жени се сблъскват с домашно насилие. Като се имат предвид тези данни можем да кажем, че 14 милиона жени в Турция системно са подложени на домашно насилие, каза Хаблемитоглу. Най-много убийства на жени през последните десет години са извършени в Истанбул, Измир и Анталия. Много престъпления срещу представителките на нежния пол са регистрирани и в окръзите Бурса, Адана, Шанлъурфа, посочва НТВ.", "date": "2018.03.08", "title": "2337 жени са убити в Турция през последните 10 г. от партньори или роднини"}
{"url": "https://www.24chasa.bg/novini/article/6752518", "text": "Дългогодишен кметски наместник на плевенското село Катерица стана известен с възстановка на обесването на Левски. Така той реши да отбележи 145-ата годишнина от гибелта му, разказа  Кукла, наподобяваща на Апостола на свободата, увисна на дървена бесилка под навеса на автобусна спирка. „Реших да направя възстановка как е бил на бесилото. Направихме фигурата със собствени средства – с дунапрени, потури, ризи. По лицето много време си играхме”, разказва Красимир Костадинов. „Гарантирам, че и като фигура, и физиономия го бяхме направили идеално”, категоричен е вече бившият кметски наместник. И не разбира, защо хората не са харесали идеята му и защо е бил уволнен от поста кметски наместник.", "date": "2018.03.08", "title": "Кмет отбеляза годишнината от гибелта на Левски като обеси негова кукла на спирка (Видео)"}
{"url": "https://www.24chasa.bg/novini/article/6752529", "text": "Русия и Иран носят отговорност за спазването на резолюцията на Съвета за сигурност на ООН за ситуацията в Източна Гута и трябва да упражнят натиск върху президента на Сирия Башар Асад, за да осигурят силите му примирие в този регион. Това заяви днес външният министър на Франция Жан-Ив Льо Дриан пред телевизия \"Се нюз\", предаде ТАСС. \"Франция даде принос за приемане на резолюцията на ООН за примирие, настояваме за хуманитарно примирие (в Източна Гута). Ако то не се спазва, ще вземем публични мерки, за да назовем онези, които са отговорни. В този случай в западната част на Сирия присъства Русия, присъства Иран, присъстват сили на Башар Асад\", каза той, предава БТА. Според френския министър Русия и Иран \"имат възможност да настоят\" за спазване на резолюцията и така да осигурят на 400-те хиляди жители на Източна Гута достъп до лечение и храни. \"Конвоите (с хуманитарни помощи) са готови да отпътуват - дайте им тази възможност, както изискват международните правила\", призова той. По-рано говорителят на руското министерство на отбраната Игор Конашенков заяви, че най-тежката хуманитарна обстановка в Сирия е в селищата Ат Танф и Ракка, които са под контрола на водената от САЩ коалиция. Той добави, че положението на жителите на Ракка се характеризира като хуманитарна катастрофа. На 6 март руското министерство прикани САЩ да изпълнят ангажиментите си по тази резолюция и да не създават спънки за достъпа на хуманитарни служители и представители на ООН в региона, за да оценят ситуацията и спешно да помогнат на мирното население.", "date": "2018.03.08", "title": "Френският външен министър: Русия и Иран отговарят за спазването на резолюцията на ООН в Източна Гута"}
{"url": "https://www.24chasa.bg/novini/article/6752481", "text": "Висшият съдебен съвет (ВСС) отказа да прати свои представители в работната група към Министерството на правосъдието, която да променя текстовете в Наказателния кодекс (НК) за неизбежната промяна.  Съдебните кадровиците се обединиха около становището, че изменения не са необходими, тъй като има богата съдебна практика за неизбежна отбрана и не бива фундаментални неща в наказателното право \"да се решават от днес за утре с безкрайно лека ръка\", стана ясно на заседанието на ВСС. Рано днес в съвета е пристигнало писмо от министър Цецка Цачева, в което се казва, че ще се създаде междуведомствена работна група за изменения в НК. Цачева иска ВСС да излъчи свои представители за нея. Такава бе и заръката на премиера Бойко Борисов вчера след случая с д-р Иван Димитров от Пловдив. „Неизбежната отбрана е стар институт и е свързан с богата съдебна практика. Какво налага промени и защо се внася сега, не пише в мотивите към предложението. Но остава горчив привкус как отново пристъпваме към промени – и на материалните, и на процесуалните закони“, заяви председателя на Върховния касационен съд Лозан Панов. Главният прокурор Сотир Цацаров се съгласи с него. Той добави, че вече има готов проект на промени в НК за неизбежната отбрана от вицепремиера Красимир Каракачанов. \"Какво ще прави тази работна група? Няма да изпратя представители на прокуратурата в нея, при това положение не виждам необходимост\", каза Цацаров. Главният прокурор определи като пълен абсурд, ако се пристъпи към промени за неизбежната отбрана без участието на академичната общност. Членът на ВСС и бивш наказателен съдия от ВКС Вероника Имова заяви, че институтът на неизбежната отбрана е древен институт, има богата съдебна практика и на Върховния съд, и на ВКС. Посочи, че има и решение на Конституционния съд. С тези мотиви ВСС единодушно реши да не изпраща свои хора в работната група, а да вземе становище, ако се стигне до обсъждане на готов проект в правната комисия на Народното събрание.", "date": "2018.03.08", "title": "Панов и Цацаров се обявиха срещу промени в Наказателния кодекс за неизбежна отбрана"}
{"url": "https://www.24chasa.bg/novini/article/6752532", "text": "Перничанин на 59 г. е починал при трудова злополука, съобщи ОД на МВР. Инцидентът е станал в района на Централна обогатителна фабрика в областния град. Мъжът бил затиснат при товаро-разтоварна дейност на въглища от вагон, превозващ суровина за фабриката. Образувано е досъдебно производство.                                                                                                                                                                                                                                                                                                                       ", "date": "2018.03.08", "title": "Перничанин почина при трудова злополука"}
{"url": "https://www.24chasa.bg/novini/article/6752554", "text": "Турция и иракското централно правителство в Багдад ще извършат съвместна операция срещу кюрдските бойци в Северен Ирак, заяви днес турският външен министър Мевлют Чавушоглу, цитиран от Ройтерс. Трансграничната операция може да започне, след като се състоят парламентарните избори в Ирак, планирани за май, посочи Чавушоглу, цитиран от турската телевизия СиЕнЕн-Тюрк, предава БТА.  Турският външен министър заяви още, че през май ще приключи офанзивата на Турция в района на град Африн, Северна Сирия, предприета на 20 януари. Операцията е насочена главно срещу сирийските кюрдски милиции.", "date": "2018.03.08", "title": "Турция и Ирак ще извършат съвместна операция срещу кюрдските бойци"}
{"url": "https://www.24chasa.bg/novini/article/6752584", "text": "Заместник министър-председателят и министър на външните работи Екатерина Захариева прие днес Дейвид Дейвис, министър за излизането на Обединеното кралство от ЕС, съобщиха от пресцентъра на Министерство на външните работи. „Преговорите по Брекзит навлязоха в своята решителна втора фаза, именно по време на Българското председателство на Съвета на ЕС. България изпълнява отговорно ролята си в процеса и вярвам, че успяхме да създадем балансирана и спокойна атмосфера, в която да продължим преговорите“, заяви Захариева по време на срещата. „Впечатлени сме от Българското председателство, което е много добро, честно и подхожда с разбиране“, заяви от своя страна Дейвид Дейвис. „Предстои да бъде намерено решение на няколко паралелни процеса - преговорите по юридическия текст на Споразумението по оттегляне, включително и върху преходния период, както и подготовка за бъдещите отношения“, припомни българският вицепремиер. Тя допълни, че първият проект на ЕК на Споразумението по оттегляне е факт, и представлява основа за водене на преговори. „Някои от въпросите, по които трябва да постигнем консенсус не са лесни, но съм оптимист, че ще успеем да намерим най-доброто и балансирано решение, което да бъде в интерес и на гражданите и бизнеса“, подчерта Екатерина Захариева. Като ключови теми на оттеглянето, по които е особено важно да бъде постигната яснота, тя открои правата на гражданите и финансовите въпроси. Външният министър отбеляза, че постигането на амбициозно споразумение за бъдещите отношения, което да отива отвъд търговията и сигурността и да съответства на стратегическата тежест на Обединеното Кралство за Европа ще бъде в интерес и на ЕС и на Лондон. „Важно е да се фокусираме върху бъдещето, да не бъдем емоционални, а прагматични. За всички нас е по-добре да постигнем споразумение възможно най-скоро“, каза Захариева.", "date": "2018.03.08", "title": "Захариева: България изпълнява отговорно ролята си в Брекзит"}
{"url": "https://www.24chasa.bg/novini/article/6752579", "text": "Утвърждаването на България като регионален център на информационните технологии в Югоизточна Европа и бързото развитие на телекомуникациите и туризма създават предпоставки за привличането на инвестиции от Катар в тези бързо развиващи се сектори на българската икономика за установяването на взаимноизгодни партньорства. Това беше позицията на президента Румен Радев и на Н.В. емира на Държавата Катар Шейх Тамим бин Хамад Ал-Тани, който е на държавно посещение у нас по покана на българския президент, съобщиха от прессекретариата на президента.  Двамата държавни глави обсъдиха редица проекти от взаимен интерес в сферата на земеделието и производството на храни, транспортната инфраструктура, енергетиката, науката и образованието, спорта и други. Проектът за изграждането на Институт за устойчиво развитие в България с технология от ЦЕРН, в който да бъде създаден и център за лечение на онкологични заболявания с адронна терапия и обучение на физици, беше откроен като особено перспективен по време на пленарните разговори на официалните делегации на двете държави за привличането на инвестиции от чужбина и установяването на научни партньорства. Страната ни има интерес да използва и опита на Катар в изграждането на интермодални пристанища, както и за привличането на инвестиции в изграждането и развитието на инфраструктура у нас, която е част от европейските транспортни коридори, беше подчертано още на срещата. Усилията на България за енергийна диверсификация и доставки на природен газ за страната ни от държавата Катар също бяха обсъдени по време на разговорите между официалните делегации и беше изразена позицията на страната ни заявеният интерес за партньорство да бъде надграден със сключването на двустранен договор. Като особено перспективна сфера от взаимен интерес беше отбелязан обменът на инвестиции и опит в сферата на земеделието и изграждането на земеделски ферми у нас, които да реализират своята продукция в Катар. В рамките на посещението на Шейх Тамим бин Хамад ал-Тани в София се провежда Българо-катарски бизнес форум с участието на над 60 предприемачи от Катар и ще бъдат подписани редица документи за двустранно сътрудничество между Република България и Държавата Катар в областта на енергетиката, младежта, културата и спорта, образованието и науката и предприемачеството. В качеството си на председател на Съвета на ЕС, България ще продължи да подкрепя международните инициативи за укрепване на сътрудничеството и политическия диалог за стабилизиране на региона на Персийския залив, подчерта президентът Румен Радев. Държавният глава беше категоричен, че мирните преговори и международната дипломация следва да бъдат насърчени за преодоляване на предизвикателствата. „Преговорите и взаимното зачитане на интересите на страните са безалтернативни в процеса на разрешаването на настоящите проблеми в Персийския залив. Стабилността и сигурността на страните-членки на Съюза за сътрудничество в Залива е от ключово значение за България и Европа“, заяви президентът. По време на срещата си с емира на Държавата Катар беше изразена и признателността на страната ни за подкрепата, която близкоизточната страна и Негово Височество Емира-баща, шейх Хамад бин Халифа Ал Тани оказаха за освобождаването на осъдените на смърт в Либия български медици. По-рано днес пред президентската институция се състоя церемонията по официалното посрещане на Шейх Тамим бин Хамад Ал-Тани в България. Двамата държавни глави проведоха лична среща и разгледаха центъра на София, както и културно-исторически забележителности в столицата.", "date": "2018.03.08", "title": "Радев към емира на Катар: Стабилността в Персийския залив е ключова за България и Европа (Видео, снимки)"}
{"url": "https://www.24chasa.bg/novini/article/6752609", "text": "Лошото време, което обхвана с дъжд и силен вятър Черна гора, предизвика сериозни проблеми в крайбрежните райони на страната, предава скопската електронна медия Press 24. Съгласно разпространената информация, наводнения има в централните части на Будва и Котор. Магистралата край Рисан, най-северната точка на Которския залив, е залята от придошлото море, предава \"Фокус\". Ръководителят на Службата за защита и спасяване в Будва Драган Бозович заяви пред местни медии, че нивото на водата достига половин метър, а магазините и заведенията за хранене в Стария град са наводнени. Топенето на снеговете доведе до рязко повишаване на нивата на водите на реките, което доведе до наводнения в страната, припомнят от редакцията.", "date": "2018.03.08", "title": "Потоп в Черна гора, наводнени са Котор и Будва"}
{"url": "https://www.24chasa.bg/novini/article/6752617", "text": "Възстановено е движението в тунела \"Железница\" по пътя Благоевград - Кулата, съобщиха от Агенция \"Пътна инфраструктура\". , защото се извършват неотложни аварийни ремонтни дейности.                                                                                                                                                                                                                                                                                                                       ", "date": "2018.03.08", "title": "Отвориха движението в тунела \"Железница\" по пътя Благоевград-Кулата"}
{"url": "https://www.24chasa.bg/novini/article/6752621", "text": "62-годишен мъж от Търговище се размина по чудо с леки травми след каскада в района на Девня. Мъжът карал прекалено бързо фиата си, изтървал контрола над него, излетял от пътя, разкъсал предпазната мантинела, блъснал се в крайпътна табела и се преобърнал по таван. При инцидента е пострадал 46-годишен мъж, който пътувал на преддната седалка до шофьора. Той е откаран в болница с фрактура на ключица и изместен лумбален прешлен, без опасност за живота. 46-годишен мъж от Разград блъсна дете на крайезерния път във Варна, под ромската махала, което предизвика струпване на много хора на пътя. Момчето е в болница с комоцио, без опасност за живота. Срещу шофьора е образувано предварително производство. Със съчетана травма на гърдите и главата в болница е настанен 20-годишен младеж, който излетял от пътя с фолксвагена си и се забил в дърво. Настанен е за лечение в МБАЛ «Св. Марина», без опасност за живота. По случая е образувано досъдебно производство.", "date": "2018.03.08", "title": "\"Каскадьор\" оцеля по чудо при катастрофа край Девня"}
{"url": "https://www.24chasa.bg/novini/article/6752637", "text": "Министърът на външните работи на Турция Мевлют Чавушоглу съобщи, че операцията на въоръжените сили на Турция, „Маслинова клонка“ в сирийския град Африн ще бъде завършена към месец май, предава ТАСС, като се позовава на турския телевизионен канал Haber Turk. Според Haber Turk, турският външен министър също е заявил, че Анкара може да проведе съвместна операция с Багдад на границата между Турция Ирак, след изборите през май в Ирак. Съответното е било обсъдено в разговор между първия дипломат на Анкара и иракския министър-председател Хайдер ал-Абади, предава \"Фокус\".", "date": "2018.03.08", "title": "Чавушоглу: Операцията в Африн ще приключи към май месец"}
{"url": "https://www.24chasa.bg/novini/article/6752656", "text": "Въпреки постигнатия досега напредък, борбата за равни права за жените продължава, заяви германският канцлер Ангела Меркел в цитиран от ДПА пост в Инстаграм по повод Международния ден на жените. \"Много жени преди нас са правили жертви и са се борили упорито за повече права на жените. Навършват се 100 години, откакто жените извоюваха правото да гласуват, но ние, разбира се, искаме не само да гласуваме, а да можем да определяме политиката във всички области\", каза във видеопослание Меркел, предаде БТА. Канцлерката спомена и значителното присъствие на жени в бъдещото й правителство. \"Днес си позволявам да кажа също, че новият кабинет ще бъде интересно съчетание от мъже и жени\", отбеляза тя. Меркел изтъкна, че в Германия все още предстои много работа за постигане на пълно равноправие между мъже и жени, но това се отнася с още по-голяма сила за страните, където жените са лишени от основни права. Днешният празник не е само ден, в който се връщаме назад към постигнатото, но и ден, в който заявяваме, че борбата за равни права за жените продължава, заключи тя. На срещата на върха на Г-20 през април 2017 г., в отговор на въпрос дали е феминистка, Меркел каза, че се чувства неудобно да си приписва заслуги за постиженията на активистките. /Десислава Иванова/ /КЛ/", "date": "2018.03.08", "title": "Ангела Меркел: Въпреки напредъка, борбата за равноправие на жените продължава"}
{"url": "https://www.24chasa.bg/novini/article/6752629", "text": "Съдия Вилислава Ангелова от Специализирания съд прекрати и върна на прокуратурата делото срещу Симеон Дянков, Иво Прокопиев и трима мениджъри от консултанското дружество \"Булброкърс\" за продажбата на 33% държавен дял в Електроразпределителното дружество EVN. Това е втори съд, който връща обвинителния акт. През октомври същото стори и съдия Костадинка Костадинова. Основният аргумент на съдия Ангелова е, че делото е внесено от \"некомпетентна прокуратура\", тоест от Софийската градска, а не от Специализираната. Другият аргумент на съда е, че трябва да има повече конкретика в обвинителния акт за мястото на деянието. Решението не е окончателно и то може да бъде протестирано пред Апелативния спецсъд. Прокурор Емил Петров увери, че ще протестира, след като се запознае с постановлението на съда. По думите му трябва цялото общество да види \"как са продавани държавни дялове.\" \"Тогава няма да се чудим защо сме на този хал\", добави той. Според него процесът ще покаже, че държавните дялове са продавани по задкулисен начин. В случай, че Апелативният спецсъд реши делото да не се връща на прокуратурата, следващото заседание ще се проведе на 10 април.", "date": "2018.03.08", "title": "Спецсъдът върна на прокуратурата делото срещу Симеон Дянков и Иво Прокопиев"}
{"url": "https://www.24chasa.bg/novini/article/6752667", "text": "Жалко е, че управляващите превърнаха трибуната на НС в място, от което се сипят фалшиви новини, като декларацията на Спас Гърневски. Народните представители от управляващото мнозинство се радват и стискат ръката на човек за една откровена простащина. За да се напише една новина, най-малкото трябва да се провери. От мотивирането на народни представители да говорят по този начин не страда опозицията, а целият парламент. Няма как да се има доверие, когато за най-малкото нещо – чуто-недочуто, разбрано-неразбрано, управляващите са готови да стигнат дъното. Трибуната на парламента е свещена. Жалко е, че я използват по този начин и я превърнаха в една селска седянка и всеки може да говори, каквото си иска. Това съобщи Драгомир Стойнев от парламентарната трибуна днес, предадоха от пресцентъра на БСП. Неговата реакция беше предизвикана от новината от централата на ЧЕЗ в Прага, че дружеството е предлагало на българското правителство да влезе в сделката още в самото й начало, но не уточниха кога е станало това и отново се създаде напрежение между управляващите и БСП. Ето цялото изказване на Стойнев:  Казвам се Драгомир Стойнев, а не Драго. В парламента сме колеги, които трябва да се уважават, а не приятели. Избрани сме да гоним една цел – просперитета и благополучието на българските граждани. Като български политик, дълбоко вярвам, че основната ни задача е да подобряваме живота на хората, а не да чуваме някой какво казал зад ъглите и да го официализираме в парламента. Това е недопустимо, срамно и грозно. Всеки един народен представител трябва да се срамува от подобни изявления, а не управляващите да ръкопляскат. Ако докато бях министър, ЧЕЗ се продаваше, държавата щеше да го купи. Не с национализация, както управляващите се опитват да плашат хората, а изцяло на пазарен принцип – държавата влиза в икономиката, съревновава се с частните компании, ако се продава. Ако не се продава, нищо не можем да направим, както ЕНЕРГО-ПРО, ЕВН не продават. Смятаме, че държавата трябва да гарантира сигурност в определени сфери. Ако през 2013-2014 г. имаше официална оферта и официални разговори, досега щяха да ги извадят от самото министерство. Да не се поддаваме на слухове и манипулации, с които да се захранва любопитството на хората за един проблем, който е съществен. Няма да навлизам в дълбочината на проблема, защото вярвам, че българската държава, независимо кое е правителството и българските парламенти, които са били от 2004 до сега, са вършили своята работа в името на справедливостта за своите граждани. Проблемът е друг – вчера зам.-министърът на финансите на Чехия заявява, че той не е изпращал никакъв документ до българската държава. Как тогава достига този документ до кабинета на министър-председателя? Министър-председателят на Чехия се разграничава от нашия министър-председател. Зам.-министърът на финансите изцяло се разграничава от думите на министър-председателя. Кой тогава не казва истината? Да не кажа други думи, от уважение към тази институция и колегите ми. Българският народ трябва да знае, защото през 2016-2017 година, според г-н Плескач, е имало конкретни разговори. Защо тогава държавата не се е намесила? Това не отговаря на икономическата визия на управляващите. Нека имаме спор по идеологии, но не и спор по клевети. Не приемаме този договор да има клауза, по която бъдещият купувач на ЧЕЗ да сътрудничи срещу България в арбитража. Къде се намирате? Откъде-накъде? И как така една жена, като Гинка Върбакова, се съгласява на подобна клауза. Кой е този българин, който се съгласява на подобна клауза? ГЕРБ трябва да дадат отговор, защото година и половина – две, откакто е стартирала процедурата, те управляват. Каква е визията на БСП? БСП многократно е заявявала, че ние сме за подобен род сделка, но или държавата изцяло изкупува ЧЕЗ, или държавата не участва. Това, което правят управляващите в момента е скандално. Тяхната цел е да затворят сделката. Защото държавата, влизайки в тази сделка, тя де факто привлича финансиране. Тази сделка в момента не може да бъде затворена поради огромния скандал. Но влизайки в сделката, ГЕРБ казват пред международните инвеститори, пред финансовите пазари, които само това чакат - държавата да бъде част от тази сделка дори и миноритарно. Те казват – елате, финансирайте, държавата стои зад тази сделка. Второто, което е скандално – ГЕРБ изчистват образа на Гинка Върбакова. Коя е Гинка Върбакова? Не я познавам тази жена. А държавата, влизайки макар и с малък дял, казва, че Гинка Върбакова е чиста и на финансовите пазари може да се финансира тази сделка, защото държавата стои зад нея. За нас това е изцяло неприемливо. Държавата трябва да се върне в икономиката като пазарен играч. Държавните и общински предприятия да работят на пазарен принцип и да се съревновават. Тогава капиталът ще остава тук, а няма да храни чешките пенсионери. Това е разликата между нас и ГЕРБ. Това е нашата визия в този нов свят, който се променя. Не казвам, че трябва ГЕРБ да я харесват. Те може да имат тотално различна визия, но тази неолиберална визия търпи пълен погром навсякъде. Трябва да се дадат конкретни отговори. Държавата пази ли гърба на Гинка Върбакова? Искаме този отговор, колкото се може по-скоро. Държавата ще бъде ли гарант на интересите на Гинка Върбакова? Тези отговори трябва да дадем на обществото, защото хората са притеснени. ГЕРБ да не злоупотребяват с неща, които са притеснителни и в интерес на българската държава. Няма да има политик, от страна на БСП, който ще си позволи да постави над интереса на българската държава личния си или партийния интерес. Това, което правят ГЕРБ в момента, е точно това, опитвайки се да бягат. Тук няма печеливши и губещи. Тук има интерес на България. Този интерес на България трябва да го браним ние, защото ние сме български народни представители. Ние браним интереса на българските граждани, а не сме дошли тук да говорим клевети, да хулим, обиждаме, а в същото време управляващите да ръкопляскат на подобни изказвания. Срам е, че ГЕРБ още не са разбрали за какво са в тази зала и за какво се борят и защитават. БСП го показа най-отговорно – искаме отговори. Нормално е да задаваме въпроси, завърши Стойнев. ", "date": "2018.03.08", "title": "Стойнев: Ако ЧЕЗ се продаваше, докато бях министър, държавата щеше да го купи"}
{"url": "https://www.24chasa.bg/novini/article/6752919", "text": "Като човек с повече от 20-годишен опит в журналистиката и във връзките с обществеността, не съм и подозирала, че технологията на черния ПР ще достигне до такова дъно в стремежа на някои политически сили да се разтоварят от огромното гражданско напрежение. Това пише в позиция на Моника Станшиева, изпратена до медиите, по повод  Късно снощи уважаваният от мен вестник „Капитал“ публикува информация, в която замесва моето име и името на компанията, която управлявам – „Актив Груп“, с \"Инерком България\" и сделката с ЧЕЗ. Длъжна съм категорично да заявя, че нито аз лично, нито „Актив Груп“ като агенция имаме нещо общо с ПР-обслужването на г-жа Върбакова или притежаваната от нея компания. А опитът да бъда замесена с фирма „Инерком“ категорично е фалшива новина. Добре известно е, че всеки човек с по-висока компютърна грамотност може да промени мета данните на документите във всеки файл. Учудващо е, че една политическа сила, която претендира да бъде сериозна, може да използва медийни спекулации, неосновани на факти, за своя политическа декларация. Категорично заявявам, че няма да позволя името ми да бъде замесвано в подобни нелепи сценарии и че всеки, който разпространява неверни твърдения за мен, ще трябва да ги докаже в съда.", "date": "2018.03.08", "title": "Моника Станишева: Опитът да бъда замесена с \"Инерком\" е фалшива новина"}
{"url": "https://www.24chasa.bg/novini/article/6752926", "text": "Багдадски съд призна за виновна по обвинения в тероризъм сестрата на водача на групировката \"Ислямска държава\" Абу Бакр ал Багдади и я осъди на смърт, заяви говорител на иракския Висш съдебен съвет, цитиран от Асошиейтед прес. Говорителят каза, че сестрата на Багдади е призната за виновна в \"осигуряване на логистична подкрепа и подпомагане на (бойци на \"Ислямска държава\") да извършват престъпни деяния\". Жената, чието име не се съобщава, е призната за виновна и в \"раздаване на пари\" сред джихадистите от \"Ислямска държава\" във втория иракски град Мосул, който беше под тяхно управление в продължение на повече от три години, предаде БТА. Говорителят допълни, че преди това съпругът на жената също е бил осъден на смърт като представител на командването на групировката. През декември иракските власти обявиха победа над \"Ислямска държава\", след като изтласкаха джихадистите от Северен и Централен Ирак. В хода на операциите бяха арестувани стотици жени, включително чужденки. Оттогава иракският Централен наказателен съд произнесе редица присъди срещу жени от \"Ислямска държава\", вариращи от затвор до смърт чрез обесване. Местонахождението на Багдади е неизвестно. На няколко пъти се появяваха слухове за смъртта му или раняването му при въздушни удари и боеве в Ирак и Сирия, където \"Ислямска държава\" провъзгласи ислямски \"халифат\", макар че тези твърдения никога не са били потвърждавани по безспорен начин. Багдади, за когото се предполага, че е на около 40 години, е виждан публично само веднъж, когато се обяви за предводител на \"Ислямска държава\" от старинна джамия в Мосул седмици след като групировката превзе града през лятото на 2014 г. заедно с цели територии от Северен и Западен Ирак. Оттогава той единствено е разпространявал аудиозаписи към последователите си, в които ги призовава да продължат да воюват. /Владимир Сахатчиев/ /КЛ/", "date": "2018.03.08", "title": "Осъдиха на смърт сестрата на водача на \"Ислямска държава\""}
{"url": "https://www.24chasa.bg/novini/article/6752948", "text": "Шест жени са били убити от своите съпрузи само през изминалата година в Македония, съобщава сайтът 24 вести. За насилието срещу жени в Македония все още се мълчи. Липсата на защита от държавата обезкуражава жените отворено да говорят за този проблем, пише 24 вести. Проблемът при нас е, че няма институционална защита. Когато жената се реши да излезе от тази насилническа среда, за се обърне към някого, тя не получава необходимата защита, за да може да оцелява, заяви Наташа Димитровска от Националната мрежа против насилието срещу жените, предава БТА. Защитните центрове, за които се заговори миналата година, все още не са изградени. В страната липсват и кадри, които да окажат необходимите грижи на жените, които са станали жертва на насилие. Необходими са и законови изменения, казва Димитровска. Важно е да имаме 25 приюти за жертви на насилие, най-малко пет центъра за жертви на насилие и над 20 места, където да се дават съвети при кризисни интервенции. Необходимо е обучение на персонала в центровете за социална работа, МВР и министерството на здравеопазването, но и на съдиите и прокурорите, които трябва да разпознаят и санкционират насилието, заяви Мила Царовска, министър на труда и социалната политика. Истанбулската конвенция, която Македония ратифицира сред последните страни в Европа, според ООН е била по-лесната част от предизвикателството за борба против насилието. Сега е време за резултати, пише 24 вести.", "date": "2018.03.08", "title": "Шест жени са били убити в Македония от своите съпрузи за година"}
{"url": "https://www.24chasa.bg/novini/article/6752929", "text": "Председателят на Европейската комисия Жан-Клод Юнкер прие днес отново премиера на Полша Матеуш Моравецки. На срещата Моравецки е връчил на Юнкер \"бяла книга\", свързана с полските реформи в съдебната система. Говорител на комисията съобщи след срещата, че Юнкер е изразил благодарност за получаването на документа и е обещал да се запознае със съдържанието. Говорителят уточни в отговор на въпрос, че връчването на този документ няма да доведе до удължаване на срока, даден на Варшава да съобрази действията си в областта на правосъдието с правилата на ЕС, предава БТА.  ЕК отбеляза, че в края на декември е дала на Полша срок от три месеца, за да отговори на очакванията за оттегляне на спорните промени в съдебната система. Предвижда се в края на март, ако Варшава не стори необходимото, процедурата за отнемане на правото й на глас в Съвета на ЕС да продължи напред. Диалогът продължава и това е посланието днес, заяви говорителят на ЕК. Той отбеляза, че Моравецки посещава комисията за втори път от януари. Първото му гостуване бе в деня на полагане на клетва на ръководеното от него правителство.", "date": "2018.03.08", "title": "Полският премиер връчи на Юнкер \"бяла книга\" за реформите в съдебната система"}
{"url": "https://www.24chasa.bg/novini/article/6752951", "text": "Бурните ветрове, които оформят облачните пояси на повърхността на планетата Юпитер, проникват на 3000 километра в тях, установи американската сонда \"Джуно\". Откритието, публикувано в сп. \"Нейчър\", е цитирано от агенция Франс прес. Погледнат от космоса, газовият гигант е разделен на хоризонтални пояси с топли цветове, които кръжат с различна скорост. Тези пояси се образуват под въздействието на силни ветрове, които алтернативно циркулират на изток и на запад. Но механизмите, задвижващи тези пояси и тяхната дълбочина, дълги години оставаха загадка за астрономите. Благодарение на сондата \"Джуно\" част от тях бяха разкрити, предаде БТА. Откритието представлява голяма крачка за астрономията. Сега учените установиха, че гигантските газови планети имат компактен център на ротация. А външната им обвивка е съставена от зони, които кръжат с различна скорост. Повърхностните ветрове, проникват на 3000 километра под нивото на облаците. Според Йохай Каспи от института Вайцман в Израел, един от авторите на изследването, проникването на ветровете на такава дълбочина обяснява някои странни явления на Юпитер. Именно заради тях се наблюдава асиметрията по оста север-юг на гравитационните полета на Юпитер./", "date": "2018.03.08", "title": "Разгадаха тайните на ветровете на Юпитер"}
{"url": "https://www.24chasa.bg/novini/article/6752973", "text": "Сръбският президент Александър Вучич помоли днес румънския си колега Клаус Йоханис да помогне в усилията на Сърбия за намиране на компромисно решение за Косово, предаде Танюг. На съвместна пресконференция в Букурещ Вучич каза, че Йоханис има неизмерим авторитет в Европа, САЩ и света, а Румъния е най-голямата страна в региона и като се има предвид, че е една от петте страни в ЕС, които не признават Косово за независима държава, е помолил Йоханис да помогне за намирането на компромис, предава БТА.  Вучич повтори, че единственото честно и справедливо решение на косовския въпрос е не едната страна да получи всичко, а другата да изгуби всичко, а трябва и двете да бъдат \"малко недоволни\". \"Компромис значи и двете страни да се откажат от максималистичните си искания\", каза Вучич. \"Решението за Косово трябва да бъде взаимноприемливо и трайно, да дойде отвътре и да бъде подкрепено от всички фактори, включително и международните\", заяви от своя страна Клаус Йоханис, като потвърди готовността си да се включи активно в решаването на този проблем и да разговаря с политици от цял свят за него. Румънският президент подчерта, че решаването на косовския проблем ще бъде \"огромна крачка в посока към ЕС за целия регион на Западните Балкани\". На пресконференцията Вучич каза още, че Белград и Букурещ са сътрудничили коректно по време на миграционната криза, като припомни, че Сърбия е била бариера между другите страни от Западните Балкани и Румъния. Йоханис каза, че и занапред ще има мигранти на границата между Румъния и Сърбия. Той заяви, че досега не е имало проблеми в това отношение, но подчерта, че са необходими много ясни процедури по границата. \"Убеден съм, че ще бъде установявано все по-ефикасно сътрудничество. Мисля, че няма никакъв проблем по този въпрос между Румъния и Сърбия\", каза Йоханис. Вучич пристигна днес на официално посещение в Румъния, в чиято програма са включени и срещи с премиера Виорика Дънчила, с председателя на Сената Калин Попеску Таричану и председателя на Камарата на представителите на румънския парламент Ливиу Драгня.", "date": "2018.03.08", "title": "Вучич призова румънския си колега да помогне за компромис за Косово"}
{"url": "https://www.24chasa.bg/novini/article/6752978", "text": "Евродепутати от почти всички групи заминават днес на двудневно посещение в Словакия, където ще извършат проверка по убийството на разследващия журналист Ян Куциак, съобщи пресслужбата на Европейския парламент. Предвижда се евродепутатите да разговарят с представители на неправителствени организации, на правителството, с журналисти. Уточнява се, че са насрочени разговори с президента Андрей Киска и с премиера Роберт Фицо, както и с ръководителя на полицията и с представители на разплащателната агенция по земеделски проекти. Евродепутатите ще посетят селището, където бяха застреляни Куциак и неговата годеница. След края на посещението евродепутатите ще изготвят открит доклад. Документът ще бъде връчен на ръководството на ЕП. Окончателното решение за пътуването на евродепутатите е било взето снощи. Следващата седмица въпросът с убийството на Куциак ще бъде обсъден от ЕП на заседание в Страсбург, се отбелязва в съобщението. Убитият журналист разследваше връзки на словашкото правителство с италианската мафия в областта на земеделието. Според разкритите данни италианските мафиоти са злоупотребявали със средства от фондовете на ЕС за земеделие.", "date": "2018.03.08", "title": "Евродепутати ще проверяват случая с убийството на журналист в Словакия"}
{"url": "https://www.24chasa.bg/novini/article/6752990", "text": "Турция отправи поредните заплахи към Кипър във връзка с правото за проучване за газ и въглеводороди в ексклузивната икономическа зона на островната страна. Министър-председателят на Турция Бинали Йълдъръм, който проведе съвместна пресконференция с премиера на Северен Кипър Туфан Ерхуман, заяви, че провокативните ходове в източното средиземноморие ще предизвикат ответни действия, като добави, че проучванията за природен газ ще продължат само, след като кипърският проблем бъде разрешен, пише електронното издание на гръцкия вестник Прото тема, цитирано от Фокус. Турският премиер изрази раздразнението си и от факта, че Атина е повдигнала въпроса за ареста на двама свои военнослужещи в Брюксел. Разпалвайки напрежението още повече, както пише \"Прото тема\", той е коментирал и изгарянето на турски флаг по време на протест в Атина, заявявайки че подобни действия са неприемливи и че турското правителство няма да говори с тези, които правят подобни неща. Йълдъръм подчерта, че турците са дали живота си за тези символи.", "date": "2018.03.08", "title": "Турция заплаши публично Кипър заради проучванията за газ в Средиземно море"}
{"url": "https://www.24chasa.bg/novini/article/6752998", "text": "Камион и лек автомобил марка „Рено“ са катастрофирали на пътя Перник – Брезник, съобщиха за „Фокус“ от пресцентъра на МВР. Вследствие на инцидента са загинали двама души, които са пътували в лекия автомобил. Движението след квартал \"Радина чешма\" се осъществява двупосочно в една лента и се регулира от „Пътна полиция“. Причините за инцидента се изясняват.", "date": "2018.03.08", "title": "Две жертви при катастрофа между камион и кола на пътя Перник - Брезник"}
{"url": "https://www.24chasa.bg/novini/article/6753000", "text": "Президентът Доналд Тръмп като че ли получи това, което искаше от Северна Корея: готовност да замрази ядрените изпитания и обещание да преговаря за премахването на целия си ядрен арсенал. Но твърде хубаво ли е това, за да е истина?, пише Матю Пенингтън, кореспондент на Асошиейтед прес във Вашингтон по американско-азиатските отношения, цитиран от БТА. След като цяла година заплашваше с \"огън и жупел\" и осмиваше младия севернокорейски лидер Ким Чен-ун, сега Тръмп хвали напредъка между враждуващите Кореи. Той дори каза, че макар да е подложена на засилен санкционен натиск, Северна Корея \"искрено\" желае да се сложи край на ядреното противопоставяне. Във вторник обаче други американски представители изразиха по-скептично отношение поради сериозни съмнения за намеренията на КНДР. Може би най-голямото от тях е: защо изолираната страна изведнъж променя курса, след като е толкова близо до десетилетната си цел да се сдобие с ядрени оръжия, способни да ударят навсякъде в САЩ и - според виждането на Ким - да гарантират оцеляването на тоталитарното му управление. \"Събитията на Корейския полуостров понякога се развиват с шеметна скорост\", каза Марк Фицпатрик, ядрен експерт в Международния институт за стратегически изследвания. \"Изглежда в момента се намираме именно в такъв период.\" Тръмп имаше своя версия за събитията, довели до драматичния дипломатически обрат в Пхенян от тази седмица. Той твърдеше, че в навечерието на домакинството на Южна Корея на Зимните олимпийски игри \"нещата не са вървели добре\", докато Северна Корея \"изведнъж се появила на сцената\" и решила да участва в тях. Това според Тръмп направило олимпиадата \"много успешна\". Той каза, че според южнокорейския президент Мун Дже-ин заслугата за това е на САЩ, \"до голяма степен, ако не и изцяло\". На пресконференция Тръмп беше попитан какво смята, че е накарало севернокорейците да встъпят в преговори. \"Аз\", пошегува се той, след което отдаде това на наложените под егидата на САЩ и с помощта на Китай санкции, които тормозят севернокорейската икономика. Тръмп нямаше как да не се наслади на този миг, след като толкова често беше обвиняван през първата годината от мандата си, че тласка света по-близо до ядрена конфронтация от когато и да било след Студената война. Първоначалният прочит на южнокорейските преговори с Ким изглежда надхвърля всички очаквания. Чун Ею-йо, директорът в президентската администрация в Сеул по въпросите на националната сигурност, заяви, че Северна Корея е готова да обсъди въпроса за ядреното си разоръжаване и да спре оръжейните изпитания, ако двете страни започнат преговори. Точно такива отстъпки искаше Вашингтон, за да започне дипломатически процес с изолираната социалистическа държава. В замяна на поемането на ангажименти, каза Чун, севернокорейците искат спиране на военните заплахи и надеждни гаранции за сигурност. Северна Корея не потвърди детайлите, а високопоставени представители на Вашингтон реагираха по-предпазливо на тези новини в сравнение с Тръмп. \"Може би това е пробив. Но аз сериозно се съмнявам\", каза на изслушване в Сената директорът на националното разузнаване на САЩ Дан Коутс. Високопоставен източник от правителството на Тръмп, който осведоми репортерите за хода на събитията при условие да остане анонимен, заяви, че \"в продължение на 27 години Северна Корея е нарушавала всяко споразумение, сключвано от нея\". \"САЩ подхождат без предубеждения и бихме желали да узнаем повече, но севернокорейците сами са извоювали скептичното ни отношение\", заяви той. Както Тръмп не се уморява да повтаря, никога досега дипломатически усилия към Северна Корея не са давали резултат. Наистина през 1994 г. споразумението за помощ срещу разоръжаване доведе до спиране за около десетилетие на севернокорейското производство на плутоний за атомни бомби, но то се провали, след като САЩ обвиниха Севера, че е заменил това производство с незаконна програма за обогатяване на уран. Последният опит за диалог пропадна още по-скоростно през 2012 г. - Северна Корея на практика сложи край на споразумение за замразяване на програмите за въоръжение срещу храни, като изстреля ракета в космоса в нарушение на резолюциите на ООН. Оттогава Северът изложи на риск и последните остатъци от добра воля у международната общност със своите дейности за създаване на ракета с ядрена бойна глава, способна да достигне континентална Америка. В резултат на поредица ядрено-ракетни изпитания миналата година Северна Корея изглеждаше на прага да придобие такава способност, въпреки че понасяше един след друг нови и нови кръгове икономически санкции. Каквито и да са мотивите на Ким, Тръмп се изправя пред още дипломатически предизвикателства. Засилвайки натиска върху Северна Корея, американският президент шокира света със своите видимо необмислени обиди по адрес на Ким, който отговори със същото. Размяната на реплики между двамата предизвика страхове, че двете страни вървят към възобновяване на опустошителната Корейска война 1950-1953 г., която приключва само с примирие, но не и с мирен договор. Ако враждуващите сили съумеят да започнат преговори, Тръмп ще трябва да помисли и за свои отстъпки за насочване на процеса към постигане на споразумение. Това може да означава отлагане или променяне на военните учения, които Северът разглежда като репетиция за нахлуване. Ще възникне и въпросът дали да се облекчат или поне да се отсрочат новите санкции, чието влизане в сила крие риск да отблъсне Северна Корея от преговорите. \"Ако Пхенян иска облекчаване на санкциите като цена да седне на масата за преговори, това няма да мине. САЩ няма да платят такава цена само за да се започнат преговори\", каза Фицпатрик. Но Тръмп може да покаже гъвкавост по някакъв друг въпрос. Конгресменът Адам Шиф, водещ представител на Демократическата партия в комисията за разузнаването в Камарата на представителите на САЩ, призова американския президент да използва дипломация, за да провери дали Ким има сериозно намерение да се разоръжи или просто иска да вбие клин между САЩ и съюзника им Южна Корея. \"Както Чърчил е казал, преговорите са по-добро нещо от войната\", отбеляза Шиф. ---- *Матю Пенингтън е кореспондент на Асошиейтед прес във Вашингтон по американско-азиатските отношения - бел. на Асошиейтед прес.", "date": "2018.03.08", "title": "Протегнатата ръка от Северна Корея се посреща скептично от САЩ"}
{"url": "https://www.24chasa.bg/novini/article/6753024", "text": "ЕС предприе правни действия срещу Кипър, Гърция и Малта днес за това, че не налагат достатъчно висок данък добавена стойност на яхтите, предаде ДПА. Проблемът за укриването на данъци в яхтения сектор привлече общественото внимание след публикуването на пакета документи Парадайз пейпърс (Paradise Papers) миналата година, състоящ се от 13,4 милиона конфиденциални документа, от които се вижда как високопоставени лица и известни личности са избягвали плащането на данъци, предава БТА. Комисията е изпратила официални предупредителни писма до трите страни, в които ги призовава да синхронизират ДДС при яхтите с европейските разпоредби. Институцията посочва, че Кипър, Малта и Гърция имат данъчни схеми, които намаляват основата за ДДС за лизинг на яхти, като се намалява оценката за това колко време плавателният съд прекарва в европейски води, което пък определя данъчната ставка, която се прилага. Кипър и Малта също така допускат неправилно облагане чрез практиката \"лизинг-покупка\", тъй като взимането на лизинг се облага като услуга, а не като купуване на стока. Не можем да допуснем такъв тип благосклонно данъчно отношение за частни плавателни съдове, с което се нарушава конкуренцията в морския сектор, заяви европейският комисар по икономическите и валутни въпроси Пиер Московиси. Тези практики нарушават европейските разпоредби и трябва да бъдат прекратени, допълни той. Страните имат два месеца да отговорят на Еврокомисията.", "date": "2018.03.08", "title": "ЕС предупреди Кипър, Гърция и Малта \nза ниското ДДС при яхтите"}
{"url": "https://www.24chasa.bg/novini/article/6753017", "text": "Германски крайнодесен депутат подаде днес оставка от ръководни функции в партията Алтернатива за Германия, след като преди време нарече турците в Германия \"търговци на кимион\" и \"камилари\", скандализирайки страната, предаде АФП. 42-годишният Андре Погенбург ще напусне в края на март председателския пост на парламентарната група на Алтернатива за Германия в регионалния парламент на провинция Саксония-Анхалт, както и ръководството на партията в тази провинция, където крайнодясната, ислямофобска и антиимигрантска партия има силно присъствие, отбелязва агенцията, като се позовава на съобщение на депутата. Той ще продължи да изпълнява функциите си на депутат, предава БТА.  Погенбург посочи, че е избрал да подаде оставка, за да отпадне \"огромният натиск\", най-вече \"медиен\", стоварил се върху парламентарната група и върху партията след изказването му на 15 февруари на публично политическо събрание. Тогава той нарече турците в Германия \"търговци на кимион\" и прикани \"тези камилари\" \"да се върнат там, откъдето идват\". Думите му предизвикаха възмущение в Германия. Две турски асоциации в страната подадоха жалба за \"подстрекаване към расова омраза\". Погенбург заяви тогава, че става дума за \"политическа сатира\". Изказването му бе критикувано дори и в собствената му партия: при вътрешно гласуване депутатите от парламентарната група на партията в регионалния парламент на провинция Саксония-Анхалт са се обявили за неговата оставка, според германски медии.", "date": "2018.03.08", "title": "Германски крайнодесен депутат напусна председателски пост, обидил турците в Германия"}
{"url": "https://www.24chasa.bg/novini/article/6753217", "text": "До края на месец април всички министерства трябва да бъдат интегрирани в обща система за електронен документооборот. Това съобщиха от правителствената информационна служба. По инициатива на заместник-министър председателя Томислав Дончев представители на министерства на политическо и административно ниво отчетоха напредъка в подготовката на системите за обмен на документи в отделните ведомства и поеха ангажимент в администрациите да бъде прилаган единен технически протокол за документооборот. По данни на Държавна агенция „Електронно управление“ към днешна дата общо 188 администрации на централно и местно ниво са реални участници в електронния обмен на документи. Крайният срок за всички администрации да обменят документи по електронен път е 1 ноември 2018 г. Въвеждането на тази практика на по-ранен етап има за цел към края на годината системата вече да функционира пълноценно, а междувременно да влезе в сила наредбата за общите изисквания към информационните системи, регистрите и електронните административни услуги. Въвеждането и прилагането на единен протокол в електронния обмен на документи в администрацията гарантира намаляване необходимото време за изпращане, получаване и завеждане на кореспонденция между различните ведомства и ще повлияе положително процесите по предоставяне на административни услуги на гражданите и на бизнеса.", "date": "2018.03.08", "title": "До края на април всички министерства ще обменят документи по електронен път"}
{"url": "https://www.24chasa.bg/novini/article/6753223", "text": "Управителният съвет на БНБ взе решение за издаване на предварителни одобрения по заявленията на „Българо-американска кредитна банка“ АД и на „Инвестбанк“ АД за пряко придобиване на акциите на Търговска банка „Виктория“ АД. Заявленията са подадени във връзка с участието на двете банки в провежданата от синдиците на „Корпоративна търговска банка“ АД (в несъстоятелност) процедура по продажбата на акциите на Търговска банка „Виктория“ АД и на вземанията на „Корпоративна търговска банка“ АД (н) от Търговска банка „Виктория“ АД. Одобренията са дадени в съответствие с критериите по чл. 28а, ал. 3 от Закона за кредитните институции и при отчитане на заявените и от двете банки намерения за преобразуване на придобиваната банка посредством вливане в съответната банка заявител в шестмесечен срок.", "date": "2018.03.08", "title": "Българо американската кредитна банка  и Инвестбанк вземат  ТБ \"Виктория\""}
{"url": "https://www.24chasa.bg/novini/article/6753224", "text": "\"Образователните програми трябва да бъдат обновени, за да могат нашите общества да се възползват от работните места на бъдещето и възможностите за икономически растеж. Първа стъпка към това е включването на компютърните умения в програмата на началното образование.“, отбеляза българският евродепутат Ева Майдел ГЕРБ/ЕНП, по време на среща с председателя и главен изпълнителен директор на технологичния гигант „Сиско Системс“, Чък Робинс, съобщи пресцентъра на ГЕРБ. Основни теми на разговор бяха привличането на повече жени от компании в дигиталния сектор, новите тенденции в технологиите, като използването на изкуствен интелект, роботика, блокчейн, киберсигурност, както и регулаторната рамка в САЩ и Европа по отношение на иновации, научни изследвания, защита на лични данни и др. Евродепутатът и Чък Робинс се обединиха около идеята, че е необходимо по-голямо разбиране на технологиите и как те помагат в ежедневието ни, за да се увеличи общественото доверие. Срещата бе инициирана от евродепутата и бивш европейски комисар от Люксембург, Вивиан Рединг и се проведе в четвъртък, 8 Март 2018г. в Европейския парламент в Брюксел.", "date": "2018.03.08", "title": "Ева Майдел се срещна с главния\nизпълнителен директор на „Сиско Системс“"}
{"url": "https://www.24chasa.bg/novini/article/6753232", "text": "Досегашният министър на външните работи на Германия Зигмар Габриел няма да остане на този пост. Вместо него новият външен министър в Берлин ще е досегашният министър на правосъдието Хайко Маас, поне според списъка с министрите на социалдемократите, който публикува в четвъртък списание „Фокус”. До края на седмицата ГСДП трябва да обяви кои са шестимата министри от нейната квота в голямата коалиция. Трима ще са мъже и трима министри – жени. От начало беше сигурно само, че досегашният кмет на Хамбург Олаф Шолц ще е финансов министър и вицеканцлер. Днес станаха ясни още няколко имена. Като съдебен министър Хайко Маас се прочу извън Германия най-вече с проектозакона си за глоби при реч на омразата във фейсбук. Министерството на семейните работи, младежта и жените ще бъде поето от 39-годишната берлинчанка Франциска Гифай. Тя е единствената източногерманка от министрите на ГСДП. Другата жена сред тях е Катарина Барли, която поема министерството на труда и социалните грижи, правосъдието се поема от депутата Матиас Мирш, а околната среда – от третата жена в квотата - Свеня Шулце.", "date": "2018.03.08", "title": "Хайко Маас е новият външен министър в Германия?"}
{"url": "https://www.24chasa.bg/novini/article/6753231", "text": "Министърът на външните работи на Гърция Никос Коцияс е представил ключовите аспекти от проектодоговора по спора за името на Македония, които трябва да бъдат представени на властите в Скопие на неофициално съвещание на правителството в четвъртък, предава излъчващата на албански скопска телевизия „Алсат – М“. Коцияст, както съобщава гръцкото издание “Ефимерида“, е презентирал и новите елементи, които ще бъдат добавени към проектодокумента, предава МИА. Според източници в гръцкото МВнР, Коцияс най-вероятно ще пътува до Скопие през следващата седмица, за да представи проектодоговора. Междувременно гръцката страна иска да предотврати изтичането на части от документа, както и да избегне появяването на съдържанието на дипломатически консултации на първите страници в медиите. За тази цел Коцияс лично ще предаде гръцкия проект за съгласие на ръководителя на македонската дипломация Никола Димитров, предаде \"Фокус\". Основното препятствие, както подчертава „Ефимерида“, остава изискването за промяна на македонската конституция като гаранция на договора за името.", "date": "2018.03.08", "title": "Гърция представи допълнение към проектодоговора по спора за името със\nСкопие"}
{"url": "https://www.24chasa.bg/novini/article/6753236", "text": "Около 17.00 часа е подаден сигнал за изоставена пазарска чанта на метростанцията на Софийския университет „Св. Климент Охридски“. Това съобщиха от пресцентъра на МВР. Веднага са изпратени полицейски екипи на място. Извършват се стандартните проверки по процедура. Влаковете на метрото се движат по линията, но подминават спирката на Софийски университет, съобщи репортер на \"24 часа\". Метростанцията е затворена.                                                                                                                                                                                                                                                                                                                       ", "date": "2018.03.08", "title": "Проверяват сигнал за изоставен багаж на метростанцията на Софийския университет"}
{"url": "https://www.24chasa.bg/novini/article/6753247", "text": "Франция ще назовава официално работодателите, които плащат на жените осезаемо по-малко, отколкото на мъжете, заяви френският президент в изказване по случай Международния ден на жената, предаде ДПА. \"Ще въведем система, която ще ни позволи да назоваваме фирмите, където законът най-малко се спазва и където са установени най-големи разлики в заплащането\", заяви Макрон. Във Франция разликата в заплащането между мъже и жени на еднаква длъжност е 9 процента и 25 процента разлика в общата сума на заплащанията в страната. Поради това днес в. \"Либерасион\" се продаваше с 25 процента по-скъпо на мъжете, предаде Франс прес. Френското правителство ще предостави на фирмите софтуер за следене на разликата в заплащането между мъже и жени, предаде БТА. Броят на инспекторите, които следят проблеми с разлика в трудовото възнаграждение ще бъде увеличен от сегашните малко над 1000 на повече от 7000 души, съобщи държавният секретар за равенството между мъжете и жените Марлен Шиапа. Планът на правителство предвижда и задължаване на компаниите със значителни разминавания в заплащането да отделят \"значителна част\" от планирани повишения на заплати за повишаване на трудовото възнаграждение на жените. Според последното проучване на Световния икономически форум от ноември м.г. Франция е на 129-о място от 144 страни по показателя за равното заплащане на еквивалентни длъжности между мъже и жени, отбелязва АФП.", "date": "2018.03.08", "title": "Макрон: Ще назоваваме фирмите с големи разлики в заплатите между мъже и жени"}
{"url": "https://www.24chasa.bg/novini/article/6753254", "text": "Инициирано от директора на Народния театър \"Иван Вазов\" Мариус Донкин Официалното  подписването на меморандума за създаването на Асоциация на балканските национални театри, инициирано от директора на Народния театър \"Иван Вазов\" г-н Мариус Донкин, е в събота(10 март). На събитието ще присъстват за първи път заедно директорите на националните театри на Словения – г-н Йерней Пристов, Косово – г-н Агон Мифтари, Албания – г-н Хевин Чули, Македония – г-жа Нина Николич, Румъния – г-жа Адриана Попеску, и Сърбия – г-н Деян Савич, съобщиха от трупата.", "date": "2018.03.08", "title": "Подписва се меморандум за създаване на Асоциация на бълканските народни театри"}
