{"url": "https://www.24chasa.bg/novini/article/7171392", "text": "Банда с джаз певец в нея източи 5 млн. лв. в криптовалути. Те използвали пропуск в сигурността на системата, за да направят кражбата, научи “24 часа” от фактор в МВР. Милена Митева и съучастниците ѝ - джаз певецът Димитър Карбанов и Любомир Болчев, ударили платформата футуронетуърк. В нея се търгува с криптовалутата футурокойн. Тя е подобна на биткойните. Откраднатото се равнява на 5 млн. лв. Веднага след удара тримата решили да прикрият следите си. За целта обърнали откраднатите футурокойни в други криптовалути. Така се сдобили с етери, лайткойни и монеро. След това започнали да търгуват и с тях. Този път тримата разменили средствата за най-популярните виртуални пари - биткойн. По това време обаче антимафиотите от отдел “Киберпрестъпност” в ГДБОП ги надушили и започнали да ги наблюдават. Митева, Болчев и Карбанов започнали да харчат. Купили си кола за 60 хил. лв. Тримата са арестувани на 22 ноември. От домовете им са иззети компютри и флашки, пълни с портфейли за криптовалути, тефтери с данни за множество акаунти, на които са държани задигнатите дигитални пари. Открити са и множество цифрови комбинации - кодове за достъп до конкретни платформи, които предлагат услуги за съхранение и придобиване на криптовалута. Според разследващите данните са били нужни на групата, за да подготвят следващия си удар, който щял да бъде за над 15 млн. лв. След акцията колата и криптовалутите са конфискувани. За лидер на групата е сочена Милена Митева, която от години се занимава с криптовалути. Тя и певецът са оставени в ареста от спецсъда. Любомир Болчев е на свобода с гаранция от 50 хил. лв. Решението може да се обжалва пред спецапелативния съд. И тримата са неосъждани. Групата е обвинена, че е действала като банда за измами.", "date": "2018.11.26", "title": "Джаз певец от Пазарджик откраднал криптовалута за 5 млн. лв. (снимка)"}
{"url": "https://www.24chasa.bg/novini/article/7171307", "text": "Български турист е починал по време на полет от Хургада към София от инфаркт след тежко хранително натравяне. За това сигнализира с писмо до редакцията на “24 часа” Александрина Александрова, пътувала с туристическата група. “На 17 ноември 2018 г. заминахме на екскурзия в Египет. 8-дневна екскурзия, включваща 7 нощувки в 5-звездния хотел Hawaii Le Jardin Aqua Resort в Хургада и една нощувка в 5-звездния Mercure Cairo Le Sphinx Hotel в Кайро”, пише Александрова и допълва, че дневната база на хранене била на принципа ол инклузив. “Храната изглеждаше и миришеше лошо. Бе изложена в ресторанта прекалено дълго време. Топлите ястия не бяха покрити с никакъв съд, а студените не се охлаждаха по никакъв начин. Температурата на въздуха бе около 30°”, разказва тя. Със съпруга ѝ се препитавали предимно със суха и пакетирана храна. Мъж на възраст 60-65 г. обаче получил хранително натравяне и се наложило да бъде прегледан от лекар. “Вследствие на натравянето мъжът беше вдигнал кръвно. Синът му, който го придружаваше, каза: Просто се надяваме да кацнем живи в София”, обяснява Александрова. По време на полета обаче състоянието на мъжа се влошило и той починал. “По непотвърдена информация - от инфаркт вследствие на натравянето и повишаване на кръвното му налягане”, смята читателката, огласила инцидента. Проверката на “24 часа” показа, че Александрова е пътувала с екскурзия, купена като подарък от нейната майка от агенция “Посоки”, но всъщност екскурзията е била организирана от българския туроператор “Абакс”. От фирмата вчера не вдигаха мобилните телефони, обозначени на сайта им. “Абакс” има валидна застраховка “Отговорност на туроператора”, личи от националния регистър, но тези застраховки не покриват обезщетения, свързани със здравето и живота на клиентите. За целта клиентите купуват индивидуални медицински застраховки, но вчера не стана ясно дали починалият мъж е имал такава, както и каква наистина е причината за смъртта му. Източник от туристическия бизнес в София каза пред “24 часа”, че в бранша още в събота се е разбрало за случая и че смърт непосредствено след задгранична екскурзия не се е случвала от много години. От Министерството на туризма коментираха, че ведомството е проверило туроператорите в Националния туристически регистър. Установено е, че имат валидна застраховка “Отговорност на туроператора”. ", "date": "2018.11.26", "title": "Мъж почина в самолета след екскурзия в Хургада"}
{"url": "https://www.24chasa.bg/novini/article/7171382", "text": "Зам.главният прокурор Иван Гешев е получил мейл, в който пишело, че близки на сочения за тартор на наркобанда Мартин Георгиев-Джито дават 90 хил. евро на магистрати, за да не бъде задържан. Това казва адвокатът на Джито Иво Найденов пред апелативния спецсъд на 20 ноември, когато иска магистратите да пуснат клиента му под домашен арест. “Това ми го каза самият заместник на главния прокурор Иван Гешев. Аз си стоя зад думите, може да го попитате. Смях се много. Това са несериозни неща. Явно някой се опитва да изнудва близките на подзащитния ми, имат желание той да е в ареста”, допълва Найденов. На 8 юни т.г. той се предаде сам в ГДБОП. Източници на “24 часа” разказаха, че Гешев наистина е получил подобен мейл. Писмото пристигнало при него ден-два след като Джито се предал. Подробности засега обаче не се съобщават. От прокуратурата обясниха, че ще отговорят, след като се запознаят с думите на адвокат Найденов в съдебното заседание. В понеделник Иван Гешев замина на работно посещение в Турция с главния прокурор Сотир Цацаров. “По делото няма доказателства за тези твърдения ”, коментира думите на адвоката тричленният състав на апелативния спецсъд, оглавяван от Галя Георгиева. Според прокуратурата Джито и майка му Мила Георгиева са ръководили група от 8 души, които разпространявали марихуана от 2012 до 2014 г. В бандата са още бащата на Джито Михаил Георгиев, вуйчо му Ангел Ангелов, доведеният му вуйчо Максим Кулишев, бившата барета Мирослав Стоянов, Георги Божилов-Тениса, Олег Попов и Пламен Цеков-Тлъстуша. Засега делото срещу Джито е отделено от това срещу роднините му. Мартин Георгиев- Джито остава зад решетките, решиха магистратите. Те цитираха показания на известния кримигерой Симеон Стоянчов-Малката Рижа. Бургазлията уличавал Джито като наркобос. Освен за дрога пред разследващите Малката Рижа разказал, че на плажа в Слънчев бряг. Съдиите коментираха и показания на Петър Колев, който също е бил охранител на Джито. Пред разследващите той разказал за среща на Джито, на която се обсъждало как ще се вкарва кокаин от Колумбия. “Аз се самозадържах! Личностната ми характеристика е повече от добра”, защити се Джито. И настоя всички свидетели, които били разпитвани по делото досега, да бъдат разпитани наново. Апелативният спецсъд отказа да пусне Мартин Георгиев-Джито на свобода, след като се запозна с медицинска експертиза, която отрича арестантът да има мозъчна аневризма. “Трима вещи лица от “Пирогов” са извършили преглед на обвиняемия и са категорични, че обективните находки при изследването сочат за категорично отричане на диагнозата мозъчна аневризма”, казват съдиите. Оплакванията на Джито са от главоболие, гадене, повръщане и световъртеж. Становището на медиците е, че въпреки тези проблеми той може да бъде зад решетките и няма риск от кръвоизлив. За състоянието му били предписани хапчета “баклофен”. “Аз почвам да си мисля, че получавам паникатаки, това е явно. Щом няма аневризма, това е една добра новина”, каза Джито, като научи становището на вещите лица. Той се оплака, че не е виждал детето си от 6 месеца. Майката е дъщеря на варненския бос Радослав Калчев-Черния Роди, който също беше избягал и се предаде като зет си. Роди се споразумя с прокуратурата за 1 г. условно и вече е на свобода. ", "date": "2018.11.26", "title": "Мейл предупреждава Иван Гешев, че Джито ще плаща 90 хил. евро подкупи на магистрати"}
{"url": "https://www.24chasa.bg/novini/article/7171311", "text": "8% от водачите, или близо 2 милиона, ще плащат по-евтина “Гражданска отговорност”, когато се въведе системата “Бонус-малус”. Това показват сметките на Комисията за финансов надзор. 1 милион водачи, или 44% от всички, ще достигнат максималния бонус и ще плащат 25% по-малко , т.е. около 225 лв. Първите 2 години без нарушения поевтиняват общо с 20% задължителната застраховка. 18% от водачите ще попаднат в малус класовете и за тях тя ще е по-скъпа. Само 0,6% ще попаднат в най-тежката категория с 400% оскъпяване, което означава около 1200 лв. за полица при сегашните цени, очакват от регулатора. Около 4% от собствениците на автомобили ще бъдат на нула и ще плащат стандартната цена на застраховката, без отстъпка или оскъпяване, сочат разчетите на комисията. Това означава, че рекордното оскъпяване до 400% на задължителната полица “Гражданска отговорност”, което ще вдигне цената до минимум 1200 лв., ще засегне 0,6% 18 000 души. Попадането в най-високия 20-и клас, който носи максималното оскъпяване, става след тежък инцидент с убит на пътя или при 9 малко по-леки от това нарушение.  Още първата година след въвеждането на системата, която се очаква да заработи от 2019 г., намалението за изрядните на пътя ще е 10%. До максималния бонус те не трябва да имат нарушения, подлежащи на наказание още 7 години. Според разчетите 44% от собствениците, или близо 1 млн. души, ще достигнат до максималния бонус. Така при сегашните цени, които се движат около 300 лв. за “Гражданска отговорност”, те ще плащат за нея около 225-230 лв. Дребните нарушения като шофиране в бус лента или при паркиране няма да се наказват. При старта на системата застраховката ще се сключва за всеки автомобил. При нарушение на пътя отрицателни точки, които водят до по-рисков клас, ще се пишат едновременно както на колата, така и на собственика. При въвеждане на системата “Бонус-малус” може да се стигне до ситуация шофьорите, които са причинили лек пътен инцидент, да платят сами причинените от тях щети на другия автомобил, вместо да се повиши техният рисков клас като водачи, и затова да се оскъпи “Гражданска отговорност”, допускат от финансовия регулатор, чийто председател е Карина Караиванова. Ако например при неспазване на дистанция шофьор предизвика лек удар на предната кола, това би повишило цената на полицата със 190%, при условие че водачите извикат КАТ, а щетите поеме застрахователната компания. В подобен случай виновният водач ще плаща по-скъпа полица в продължение на 5 години. Затова ще има възможност той да поеме сам щетите по ремонта на другата кола и да не се стига до корекция на полицата му. Въвеждането на системата “Бонус-малус” по света е довело до намаляване на катастрофите и жертвите между 15% и 30% в различните държави. Очакванията са в България тежките катастрофи да спаднат с около 20-30%, прогнозират от КФН.", "date": "2018.11.26", "title": "КФН: 78% от шофьорите ще плащат по-евтина застраховка с \"Бонус - малус\" (Обзор)"}
{"url": "https://www.24chasa.bg/novini/article/7171340", "text": "Временно движението се осъществява само в изпреварващата лента при км 54 в посока София на АМ \"Тракия\" заради аварирал тежкотоварен автомобил, съобщават от Агенцията \"Пътна инфраструктура\". От там съветват шофьорите да се движат с повишено внимание и съобразена скорост, спазвайки указанията на \"Пътна полиция\".", "date": "2018.11.26", "title": "Аварирал тир затруднява движението на АМ \"Тракия\" при 54-ти км в посока София"}
{"url": "https://www.24chasa.bg/novini/article/7171361", "text": "Турският президент Реджеп Тайип Ердоган и емирът на Катар Тамим бин Хамад Ал Тани председателстваха днес в Истанбул 4-то заседание на Турско-катарския висш комитет за сътрудничество, съобщава Анадолската агенция. Ердоган заяви, че Турция и Катар са се подкрепяли в трудни времена и много пъти са доказали, че са истински приятели, предаде БТА. Турската нация демонстрира интензивни усилия да разбие блокадата и санкциите, насочени срещу нейните катарски братя, каза Ердоган в реч на заседанието. През юни миналата година Саудитска Арабия, Египет, Обединените арабски емирства и Бахрейн прекратиха дипломатическите и търговските отношения с Катар. Четирите страни обвиниха Катар, че подкрепя тероризма - твърдения, които Доха отхвърли, описвайки ембаргото като нарушение на националния й суверенитет. Ердоган каза, че Катар е бил сред страните на международната сцена, дали най-силна подкрепа за Турция след опита за преврат от 15 юли 2016 г. Турският президент каза, че се гордее с нивото на сътрудничество между двете страни. Катар застана на наша страна на фона на спекулативните инициативи, насочени срещу нашата икономика в последните месеци, заяви още Ердоган и благодари на Катар от свое име и от името на турската нация. Емирът на Катар Тамим бин Хамад Ал Тани също изказа задоволство от равнището на двустранните отношения и изрази желание за засилване на сътрудничеството във всички сфери. След заседанието турски и катарски министри подписаха протокол за стратегическо сътрудничество в сферите на транспорта, културата, търговията и икономиката.", "date": "2018.11.26", "title": "Ердоган: Турция и Катар доказаха, че са истински приятели"}
{"url": "https://www.24chasa.bg/novini/article/7171371", "text": "Министър Бисер Петков и виетнамският му колега Дао Нгок Зунг са подписали Меморандум за разбирателство между Министерството на труда и социалната политика на България и Министерството на труда, въпросите на инвалидите от войната и социалните грижи на Виетнам. Това съобщиха от пресцентъра на българското социално министерство. Документът предвижда двете институции да задълбочат обмяната на опит и добри практики в сферата на трудовото законодателство, активната политика по заетостта, професионалното обучение на заети и безработни, както и в областта на социалната закрила и социалното подпомагане на уязвими групи от населението. България и Виетнам ще полагат съвместни усилия и в превенцията на недекларираната заетост, управлението на трудовата миграция, създаването на здравословни и безопасни условия на труд, както и в политиката за повишаване на доходите и борбата с бедността и социалното изключване. По време на срещата си днес в София министър Бисер Петков и министър Дао Нгок Зунг са обсъдили теми от двустранен интерес и са изразили удовлетворението си от близките контакти между България и Виетнам в областта на труда и заетостта. Сред основните теми в разговора са били възможностите за професионално обучение на работещи и заети с цел повишаване на квалификацията, знанията и уменията на работната сила. В този контекст е била дискутирана и идеята България и Виетнам да създадат съвместен Център за професионално обучение на кадри. Обсъдени са били и въпроси, свързани с повишаването на доходите, пенсионноосигурителната система, трудовата миграция и потребностите на пазара на труда от работна сила. В разговора са участвали заместник-министър Зорница Русинова и изпълнителният директор на Агенцията по заетостта Драгомир Николов. По-рано днес водената от министър Дао Нгок Зунг виетнамска делегация е посетила Центъра за развитие на човешките ресурси и регионални инициативи към МТСП, а заместник-министър Султанка Петрова е представила курсовете за квалификация и преквалификация на безработни. Представена е била и дейността на Българско-германския център за професионално обучение.", "date": "2018.11.26", "title": "България и Виетнам подписаха меморандум за разбирателство в областта на труда и социалната политика"}
{"url": "https://www.24chasa.bg/novini/article/7171184", "text": "Българите са четвъртите в ЕС купувачи на облекла и спортни стоки онлайн като дял от населението, въпреки че като цяло интернет пазаруването у нас далеч не се радва на твърде радушен прием. Това показва специално изследване на Евростат, публикувано в понеделник. През последните 12 месеца поне 73% от анкетираните българи са си купили някакво облекло, обувки или спортна стока онлайн. По този показател страната ни се нарежда на четвърто място в ЕС, като пред нас са само Румъния, Великобритания и Малта със съответно 75% от населението за Румъния и по 74% за Великобритания и Малта. Това е много повече от средното за Европа ниво от 64%. Италианците, които се славят като едни от най-добре облечените европейци, са на последно място по този показател - едва 39% от тях са пазарували дрехи и обувки онлайн и, изглежда, за тях това не е най-удачният начин за обличане. Дори Естония, която е една от най-добре цифровизираните държави в ЕС, е едва на трето място отзад напред по дял от населението, което си купува облекло през интернет сайтове. За разлика от дрехите и обувките българите се представят повече от скромно като запалени онлайн купувачи. Средно в ЕС 53% от хората са си купили например туристически пакет или поне билет за самолет, влак или автобус през последните 12 месеца, докато това са направили едва 26% от българите. Стоките за дома - мебели, посуда, играчки за децата, бяла техника или стоки, свързани с градината, също са купувани от българите предимно от физически магазини. Още по-зле се представяме като онлайн купувачи на билети за културни и спортни събития - на предпоследно място в ЕС пред Кипър. Най-слабо интернет купувачите в България се интересуват от книги, списания или материали, свързани с обучението - едва 8% от българите са правили такава покупка през последната година, докато средното за ЕС ниво е 36%, а в Люксембург - дори 71%. По този показател се нареждаме твърдо на последно място в Европа.", "date": "2018.11.26", "title": "Българите четвърти  в ЕС по пазаруване  на дрехи онлайн"}
{"url": "https://www.24chasa.bg/novini/article/7171366", "text": "България ще стане част от Шенген по въздух в началото на следващата година. Това заяви лидерът на евродепутатите от ЕНП и водещ кандидат за председател на Европейската комисия от 2019 г. Манфред Вебер на среща с лидера на ПГ на ГЕРБ и зам.-председател на партията Цветан Цветанов. Вебер и Цветанов са обсъдили днес в Брюксел очакваното присъединяване на страната ни към Шенген по въздух догодина, политическата ситуация в Европа и очакваните предизвикателства в кампанията за евровота през 2019 г. Чрез Цветанов днес Манфред Вебер е поздравил кабинета на Бойко Борисов за най-положителния доклад на ЕК.", "date": "2018.11.26", "title": "Вебер потвърди новината на \"24 часа\": България в Шенген през 2019-а!"}
{"url": "https://www.24chasa.bg/novini/article/7171232", "text": "Македонски граждани недоволстват, че не могат да подадат документите си за получаване на българско гражданство заради скандала с Агенцията за българите в чужбина и разследването за корупция в нея. Трябва официално да се обяви ще продължи ли и как ще работи, по какъв регламент занапред Агенцията за българите в чужбина, казва мъж от град Куманово, Македония: “ Всеки ден някъде от 50 до 100 човека идват в София, ходят при нотариуси, обаче не могат да ги легализират документите, не могат да ги оформят, защото нямат дати за подаване.Трябва някой да каже по новините или през центъра. Хората правят разноски. Някои идват от Скопие, някои идват от Охрид, някои идват от Тирана. Това са 200 евро път“, казва той.", "date": "2018.11.26", "title": "Македонец: Заради скандала с ДАБЧ не мога да подам документи за българско гражданство"}
{"url": "https://www.24chasa.bg/novini/article/7171222", "text": "Ако съветът на министрите на транспорта приеме предложенията на австрийското председателство, а после и Европарламентът го направи, ще водим дело в Съда на ЕС за пакета “Мобилност 1”, ако са неблагоприятни за българските превозвачи. Това заяви министърът на транспорта Росен Желязков след среща с организации от бранша. На нея се е уточнявала българската позиция за съвета на министрите, който ще се проведе на 3 и 4 декември, участвали са и евродепутатите Андрей Новаков и Петър Курумбашев. След нея Желязков заяви, че по време на австрийското председателство предложените текстове са по-рестриктивни от тези на Еврокомисията, търсело се на всяка цена да се постигне мнозинство и тези законодателни промени евентуално да влязат в сила догодина. Една от червените линии, по които България няма да отстъпи, е изискването, предложено от австрийците, не само водачът, но и камионът да се връща на 4 седмици. Предложението на ЕК беше за прибиране на водача на 4 седмици и България го е оспорвала на база на свободата на гражданите да се придвижват, както и да почиват, където искат, припомни Желязков. И ако министърът вижда някаква защита на социалните права при връщането на шофьорите, то какви са социалните права на превозните средства, запита той. И попита празните курсове, които камионите ще правят, как кореспондират с пестенето на емисии въглероден двуокис. Евродепутатите Курумбашев и Новаков заявиха, че е най-добре тези промени да бъдат оставени за следващия Европарламент, тъй като предстоят избори и всеки ще се тупа в гърдите какъв герой е. И двамата казаха, че има сериозен натиск от австрийското председателство промените да минат. Новаков заяви, че по тази тема Европарламентът е разединен. Христо Христов от КРИБ заяви, че неизвестността вече дава отражение, в топ 20 на фирмите превозвачи има намаляване на персонала, големите пък регистрирали фирми в развитите икономики, а за малките, които са 50% от бранша, приемането на австрийските промени би било катастрофално. Желязков очерта някои от червените линии, които българската страна няма да престъпи. Освен връщането на камионите това са забраната да се почива в кабината, въвеждането на интелигентни тахографи, прилагането на директивата за командироването.", "date": "2018.11.26", "title": "Росен Желязков готов да съди ЕС заради шофьорите"}
{"url": "https://www.24chasa.bg/novini/article/7171297", "text": "Председателят на ПГ на ГЕРБ и зам.-председател на партията Цветан Цветанов се срещна със зам.-председателя на ЕНП Дара Мърфи. Това се случи в Брюксел в рамките на 28-та Среща на върха на председателите на парламентарни групи от ЕНП в националните парламенти на ЕС и в Европейския парламент, съобщиха от пресцентъра на ГЕРБ. Дара Мърфи, който е и директор на кампанията на ЕНП за европейските избори през 2019 г., запозна Цветанов с основните теми, които се очертават като акценти в общественото мнение за кампанията догодина. Двамата се обединиха около становището, че ЕНП и правителствата на ЕНП в държавите-членки са свършили много работа в интерес на европейските граждани и най-важният инструмент за противодействие на фалшивите новини е именно запознаването на гражданите с тези постижения. „Фалшивите новини като феномен са заплаха за демокрацията на европейско и национално ниво. Необходимо е системните политически партии да проявят разум и да не се подават на популизма, а да продължават да противодействат на пропагандата с реални резултати и директен контакт с избирателите“, отбеляза Мърфи, като подчерта, че ГЕРБ е пример за подражание в това отношение. На свой ред Цветан Цветанов отбеляза, че е ключово на предстоящите избори ЕНП да демонстрира силата, която е показвала до момента като мотор на европейския проект. Дара Мърфи допълни, че ЕНП е едно от малкото политически семейства на европейско ниво, което не задава въпроса колко Европа, а пита гражданите каква Европа желаят и след това работи за изпълняването на поетите ангажименти.", "date": "2018.11.26", "title": "Дара Мърфи пред Цветанов: Фалшивите новини са заплаха за демокрацията"}
{"url": "https://www.24chasa.bg/novini/article/7171290", "text": "Председателят на ПГ на ГЕРБ и зам.-председател на партията Цветан Цветанов проведе работна среща със зам.-председателя на Групата на ЕНП в ЕП, отговаряща за връзки с парламентарните групи в националните парламенти - Естер де Ланге. Това се случи в Брюксел в рамките на 28-та Среща на върха на председателите на парламентарни групи от ЕНП в националните парламенти на ЕС и в Европейския парламент. Цветан Цветанов запозна зам.-председателя на Групата на ЕНП в ЕП с динамиката и основните теми в работата на българския парламент, като благодари на де Ланге за усилията й за организиране на срещи в настоящия формат, които спомагат за засилване на сътрудничеството между парламентарните групи в националните парламенти и ЕП. Естер де Ланге подчерта, че това сътрудничество е ключово за парламентарната отчетност и легитимност на политиките както на ЕНП, така и на ЕС. Тя отбеляза, че опитът на ПП ГЕРБ ще е от особена ползва по време на предстоящите европейски избори и затова тя разчита на Цветанов да продължи да участва активно при обсъждането на добрите практики и в бъдеще в различни формати на ЕНП.", "date": "2018.11.26", "title": "Председателт на Групата на ЕНП в ЕП: \nОпитът на ГЕРБ ще е в полза по време на предстоящите избори"}
{"url": "https://www.24chasa.bg/novini/article/7171303", "text": "Председателят на ПГ на ГЕРБ и зам.-председател на партията Цветан Цветанов проведе работна среща с председателя на Комисията ЛИБЕ в ЕП Клод Мораес, който е и зам.-председател на Съвместната група за парламентарен контрол на Европол (СГПК). Двамата обсъдиха позициите на Групата в рамките на Управителния съвет на Европол, в който Цветанов бе избран за постоянен представител на СГПК с пълен консенсус на всички национални делегации и на ЕП през септември тази година. По време на разговора Клод Мораес подчерта, че разчита на богатия професионален опит на Цветанов в сферата на правоприлагането и изграденото през годините доверие към него както от страна на Европол, така и от страна на държавите членки. Според Мораес ролята на Цветанов като представител на СГПК в Управителния съвет на Европол е гаранция за добрата комуникация и съвместна работа между Групата и агенцията. На свой ред Цветан Цветанов отбеляза, че най-важно е да се гарантира ефективността на работата на Европол, защото това има директно отражение върху сигурността на европейските граждани.", "date": "2018.11.26", "title": "Цветанов: Най-важно е да се гарантира ефективността на работата на Европол"}
{"url": "https://www.24chasa.bg/novini/article/7171306", "text": "В продължение на милиони години термити са колонизирали територии в Североизточна Бразилия, чиято площ се равнява на тази на Великобритания, изграждайки 200 милиона термитници, предава Франс прес. Дейността на тези насекоми, които са свързали своите колонии с подземни тунели, са преобразили пейзажа, който днес прилича на лунен и изниква пред очите ни благодарение на обезлесяването, предаде БТА. Тези малки инсекти от вида Syntermes dirus са преместили в продължение на 3800 години количество пръст, равно на 4000 пъти Хеопсовата пирамида в Гиза, установи международно проучване, публикувано в сп. \"Кърънт байолоджи\". Термитниците са високи около 2,5 метра при диаметър от 9 метра и местните хора ги наричат \"мурундус\". В продължение на векове те са били покрити с бодлива растителност в споменатата бедна и засушлива част на Бразилия. Но обезлесяването даде своя отпечатък, като изложи наяве преобразения от термитите пейзаж. Деветдесет процента от термитните творения са разположени на територията на щата Баия. Сателитни снимки на термитниците на това насекомо, с размер не надвишаващ 1 сантиметър, се разпростират на площ от 230 хиляди квадратни километра. Според учените това е пример за най-крупното строителство на повърхността на Земята, осъществено от един единствен биологичен вид, като изключим човека.", "date": "2018.11.26", "title": "Термити са колонизирали площ с големината на Великобритания в Бразилия"}
{"url": "https://www.24chasa.bg/novini/article/7171320", "text": "НАТО определи днес като пряко военно нападение действията на руските военноморски сили в района на Керченския пролив и в Азовско море от последните часове. Генералният секретар на пакта Йенс Столтенберг съобщи след извънредно заседание на комисията НАТО-Украйна, че това мнение е било подкрепено от всички съюзници. По неговите думи съюзниците призовават Русия незабавно да освободи задържаните украински моряци и плавателни съдове. Според НАТО няма оправдание за използваната от Русия военна сила. Всички съюзници изразиха пълна си подкрепа за териториалната цялост и суверенитета на Украйна, добави Столтенберг, цитиран от БТА.  Той призова за спокойствие и сдържаност, както и Русия да осигури безусловен достъп до украинските пристанища и свободно движение на украински плавателни съдове през пролива и в Азовско море. Столтенберг отбеляза, че днешното заседание бе свикано след разговора му тази сутрин по телефона с украинския президент Петро Порошенко. Той поясни, че Украйна има правото да поиска такова заседание в случай на пряка заплаха за териториалната си цялост, политическата независимост или сигурността. По думите на Столтенберг последните събития само припомнят, че от четири години Украйна е във война. Всички съюзници осъдиха агресивното руско поведение. Русия трябва да спре подкрепата си за (отцепническите) военни групи. Наблюдаваме много внимателно обстановката, за да преценим с какво още можем да помогнем на Украйна, посочи Столтенберг. Той определи вчерашните събития като \"много сериозни\". Столтенберг посочи, че последните събития се вписват в продължаваща с години линия на поведение на Москва и влошават обстановката. НАТО подкрепя търсенето на мирно решение и поставя многократно въпроса на заседания на двустранния съвет с Русия, отбеляза генералният секретар. Столтенберг съобщи, че в телефонния разговор с Порошенко е получил уверения, че военното положение в Украйна няма да навреди на работата на демократичните институции, нито ще засегне предстоящите в страната президентски избори. Столтенберг утре ще приеме председателя на украинския парламент Андрий Парубий.", "date": "2018.11.26", "title": "НАТО призова Русия да върне на Украйна пленените моряци и кораби в Керченския пролив"}
{"url": "https://www.24chasa.bg/novini/article/7169348", "text": "МВР е отпуснало необходимите средства за защитата на българските граничари, които Турция съди за смъртта на рибаря Ялчин Ерджан преди 10 г. Николай Костов, Николай Петков, Михаил Цонков и Живко Петков вече имат упълномощен турски адвокат. Това е опитен юрист от Одрин, който на 12 март догодина ще защитава четиримата българи, научи \"24 часа\". Очакваното заседание ще е седмото поред от старта на процеса през 2017 г. Досега четиримата граничари са били представлявани от служебен защитник. “Чрез “24 часа” искаме да благодарим на МВР, на прокуратурата и всички народни представители от различни политически сили, които през цялото време са с нас. Срещнали сме подкрепата на всички държавни институции”, сподели Николай Костов, който и в момента работи в Гранична полиция на ръководна позиция. Той заяви, че нито за миг не се е съмнявал в действията на своя екип на 17 април 2008 г., когато турска гемия навлиза в български териториални води край Резово. “Категорично сме спазвали всички български правила и действащите международни морски закони. В продължение на 2 г. този случай беше много подробно разглеждан от всички структури в държавата. защото въпреки че имаше употребена сила срещу нас в качеството на служители, които изпълняват служебните си задължения, ние не сме се поддали на емоции. След като ги задържахме, райноният съд в Царево ги осъди. Единият от турските рибари бе осъден и за нанасяне на лека телесна повреда срещу един от граничните служители. Срещу няс бе оказана активна съпротива с използване на оръжие, макар и не огнестрелно. Служителите са действали много премерено, много хладнокръвно и с високо чувство за отговорност”, прави равносметка десет години по-късно командирът на граничния патрул Николай Костов. Твърди, че никога не е мислил да напуска системата на МВР, най-малко заради случая в Резово. “Усетихме подкрепата не само на хората, които идват всеки път пред Съдебната палата в Бургас, за да ни окуражат, но и на цялата държава\", по-спокоен е и Михаил Цонков, от чието оръжие са произведени изстрелите, довели до смъртта на турския бракониер. Той е разследван в продължение на близо 2 г., след което делото е прекратено поради липса на извършено престъпление. През 2017 г. обаче четиримата граничари разбират ,че срещу тях се води дело в Тежкия наказателен съд в Кърклареле. И четиримата са обвинени за смъртта на Ялчин Ерджан. Така кошмарът за българските полицаи се връща отново. На 9 ноември бе поредното заседание в Бургаския районен съд, на което се очакваше да бъде изпълнена съдебна поръчка на турския съд. Изненадващо по изслушването на четиримата български граничари. За трите престъпления, в които са обвинени - причиняване на смърт поради небрежност, леко нараняване и повреждане на чуждо имущество, е изтекла абсолютната погасителна давност. Ако молбата за правна помощ бъде изпълнена, би било нарушено правото на всеки един да не бъде съден два пъти за едно и също престъпление, са мотивите на магистрата. Минути след като чуха решението на съда, граничарите признаха, че не са очаквали подобен развой. “Изненадан съм от това, което се случи, и не знам дали да се радвам, или още не”, сподели Михаил Цонков. Защитата на граничарите имаше готовност да представи голям по обем доказателствен материал, който оневинява българските граничари. Сред приготвените доказателства са документи от разследването, проведено в България през 2008-2009 г. и приключило с прекратяване поради липса на вина, както и заверен препис от решението на Съда за правата на човека в Страсбург. През 2014 г. той излиза със становище, че не са допуснати никакви процесуални нарушения при воденето на наказателното производство срещу граничаря Михаил Цонков у нас, и така на практика го оневинява. “Все още не сме решили дали и на какъв етап да предоставим въпросните доказателства, които получихме със съдействието на главния прокурор Сотир Цацаров. Най-важното е, че вече има упълномощен адвокат, който ще поеме защитата на нашите момчета”, сподели пред “24 часа” бургаският адвокат Росен Кожухаров, който представлява трима от подсъдимите граничари. “Необходимо бе държавата да осигури защита на граничарите в Турция. Наши дипломати трябва да следят процеса отблизо. Важно е да се изясни Информирани сме само, че има заповед от турския съд за задържането им. Това прави опасно всяко едно тяхно излизане в чужбина. Турция може да реши да издирва българите не само в родината си, но и в Европа, и в цял свят по линията на международни процедури”, опасява се адвокат Станко Кралев, защитник на Николай Петков. За съществуваща реална опасност при напускане пределите на страната не скри и главният прокурор Сотир Цацаров, който следи отблизо сагата с българските граничари. Той категорично заяви, че България не предава свои граждани, тъй като е направила резерва към разпоредбата към Европейската конвенция за екстрадиция. “Проблемът за тези граждани е, ако турската държава поиска тяхното издирване и те напуснат територията на страната ни. Държавата трябва да заеме много ясна и категорична позиция, че застава зад гражданите си и зад полицаите, които са бранили българската граница. Тези хора са защитавали държавната граница и сега държавата им дължи защита”, коментира пред журналисти главният прокурор. Подсъдимите в южната ни съседка бургазлии получиха категорична подкрепа и от кмета Димитър Николов, както и от повечето бургаски депутати. “Има процес в Турция, който тече. При тези обстоятелства нашите усилия трябва да бъдат съобразени с максимална защита на интересите на българските граждани”, сподели бургаският депутат от ГЕРБ Диана Саватева, която инициира заедно със свои колеги срещи на граничарите в МВР, правосъдното министерство и МВнР. 10 г. след инфарктната ситуация край Резово граничните полицаи Николай Костов и Живко Петков, както и вече бившите им колеги Михаил Цонков и Николай Петков живеят в страх и очакване на развръзка. Надяват се делото срещу тях да бъде прекратено и са убедени, че са изпълнявали дълга си да защитят българската граница. Малко след 6,30 ч на 17 април 2008 г. пунктът за наблюдение в Резово регистрира риболовен кораб, проникнал на около миля в българските води. Четиримата граничари са изпратени да пресрещнат гемията с гумена моторна лодка. С жестове и реплики на английски нареждат на нарушителите да спрат, но вместо това бракониерите на калкан опитват да пробият лодката им с канджи. Следват предупредителни изстрели, след което нашите се качват на борда на гемията и започва ръкопашна схватка. Проехтяват изстрели и единият от рибарите пада покосен, а на път за болницата издъхва. Аутопсия установява, че 41-годишният а балистичната експертиза потвърждава, че изстрелите са произведени от оръжието на Михаил Цонков. Още в началото на разследването Цонков твърди, че при боричкането с рибаря оръжието му се е заплело в мрежите и е произвело автоматичен откос. Направени са следствени експерименти, които сочат, че пистолетът му е можел да произведе изстрел, без някой да докосва спусъка. На 19 юни 2008 г. Цонков е обвинен за причиняване на смърт по непредпазливост. На 16 октомври прокуратурата прекратява наказателното производство, тъй като приема, че смъртта на Ерджан е вследствие на нещастен случай. На 3 ноември 2008 г. прокурорското постановление е потвърдено от Сливенския военен съд, но на 23 декември определението е отменено от Военния апелативен съд като недостатъчно добре мотивирано. Разследването е възобновено и така до 13 ноември 2009 г., когато Военният апелативен съд с окончателно определение потвърждава прекратяването на наказателното производство. Магистратите смятат, че Цонков и докато се е борил с Ерджан, е оставил пистолета си да виси пред него. Затова и не може да бъде държан отговорен, че оръжието се е откачило от халката на бронежилетката. Основната отговорност за инцидента следва да се понесе от Ялчън Ерджан, който не се подчинил на законните разпореждания на бреговата охрана. През 2014 г. със становище излиза и европейският съд в Страсбург, където дело водят роднини на убития рибар от село Бегендик, а нашите граничари дори не подозират за това. Заключението по делото “Дерия Ерджан и други срещу България” е, че нашите власти не са действали небрежно при планиране и провеждане на операцията. Роднини на загиналия рибар твърдят, че българските власти не разследвали ефективно смъртта на Ерджан. Според магистратите в Страсбург обаче българската прокуратура мотивирано е констатирала, че няма данни служителят Цонков да е извършил престъпление. Три години след решението на съда в Страсбург Тежкият наказателен съд в Кърклареле започва дело срещу българските граничари, а основната теза на тамошните власти е, че има извършено престъпление на турска територия, тъй като сборичкването между рибарите и полицаите е станало на борда на турската гемия.", "date": "2018.11.26", "title": "Адвокат от Одрин ще защитава българските  граничари за смъртта на бракониер преди 10 г."}
{"url": "https://www.24chasa.bg/novini/article/7171114", "text": "Сърбия се държи агресивно към Косово и не гледа на него като на независима държава, заяви албанският премиер Еди Рама на пресконференция след края на съвместното заседание на правителствата на Косово и Албания в Печ, предаде Танюг, цитирана от БТА \"Сърбия не бива да използва две лица, едното за Косово, а другото за Албания. Това е неприемливо. Сърбия не е жертва, Косово е жертва. Албания и Косово ще вървят ръка под ръка като два горди орела\", каза Рама на пресконференция с косовския премиер Рамуш Харадинай. Той обаче добави, че Албания е заинтересована да изгради стратегически отношения със Сърбия. Рама каза още, че е получил информация, че Сърбия е поискала от Европейския парламент в изказванията на косовски представители в европейските институции да не се използва думата \"Република\", използвайки неколкократно фраза на английски език, означаваща псувня. Албанският премиер каза, че съвместното заседание на двете правителства е било продуктивно и са подписани важни споразумения. Сред тях са договори, съгласно които през следващите шест месеца ще бъдат обединени митниците, а митата и роумингът ще бъдат отменени. Подписани са общо девет споразумения и протоколи, които по думите на косовския премиер Рамуш Харадинай са \"конкретизация на отдавнашните приоритети на двете страни\". Албанският премиер се обяви и за формиране на общ фонд на Прищина и Тирана за функциониране на външната политика, който да помогне за интегрирането на двете страни в ЕС до 2025 г. Рама подкрепи въвеждането от косовското правителство на увеличени със сто процента мита върху стоките от Сърбия и Босна и Херцеговина. Той каза, че \"митата трябва да бъдат 100 процента в северно Косово и нула процента на юг\". Увеличението със сто процента на митата е разумно политическо решение в отговор на несправедливото отношение на Сърбия към Прищина, често с подкрепата и на други европейски страни, каза албанският премиер. \"Това не е икономическа мярка, а ясна политическа реакция и призив към Сърбия да слезе на земята и да разбере, че пътят към бъдещето не се гради като забиваш ножове в гърба. Усилията, положени от Сърбия да попречи на приемането на Косово в Интерпол, не могат да бъдат оправдани по никакъв начин, защото това беше опит Прищина да бъде приета в глобалната организация за борба против престъпността\", каза Рама.", "date": "2018.11.26", "title": "Еди Рама: Албания и Косово ще вървят ръка под ръка като два горди орела"}
{"url": "https://www.24chasa.bg/novini/article/7171178", "text": "Председателят на парламентарната група на ГЕРБ и зам.-председател на партията Цветан Цветанов проведе работна среща в Брюксел с председателя на групата на ЕНП в ЕП и водещ кандидат на ЕНП за председател на ЕК Манфред Вебер, съобщиха от пресцентъра на ГЕРБ. По време на срещата двамата обсъдиха политическата ситуация в Европа и България, както и очакваните предизвикателства по време на кампанията за европейските избори през 2019 г. Цветанов и Вебер обсъдиха усилията, които страната ни полага за охрана на външната граница на ЕС и очакваното справедливо решение за заслуженото присъединяване на България към Шенгенското пространство. Цветанов изрази благодарност за положителната позиция на Европейския парламент, в това число комисията ЛИБЕ и всички водещи европейски политически семейства - ЕНП, ПЕС, АЛДЕ, както и на Европейската комисия по този въпрос, като подчерта, че България изпълнява всички критерии за членство. Манфред Вебер на свой ред заяви подкрепа за присъединяването на България към Шенген по въздух още в началото на следващата година и поздрави страната ни за положителния доклад по Механизма за сътрудничество и проверка. Той отбеляза, че това е най-положителният доклад за България до момента и отчетените в него резултати са заслуга на всички институции и на правителството на премиера Бойко Борисов. Водещият кандидат на ЕНП бе специален говорител на 28-та Среща на върха на председателите на парламентарни групи от ЕНП в националните парламенти на ЕС и в Европейския парламент (ЕП), в която участва и Цветанов. По време на срещата Вебер отбеляза положителния пример на България, която охранява ефективно външната граница на ЕС. Той спомена за посещението си заедно с министър-председателя Борисов и Цветанов на морската и сухопътната граница на България, когато е имал възможност от първо лице да се запознае с изградения капацитет и ефективност.", "date": "2018.11.26", "title": "Цветанов разговаря с Вебер за присъединяването ни към Шенген"}
{"url": "https://www.24chasa.bg/novini/article/7171181", "text": "Трима бивши президенти на Украйна - Леонид Кравчук, Леонид Кучма и Виктор Юшченко - се противопоставиха на обявяването на военно положение в страната, след като Русия задържа три украински кораба и екипажите им, предаде Асошиейтед прес. В писмо, подписано от тримата и прочетено днес от първия президент на Украйна (от 1991 до 1994 г.) Кравчук, се казва, че военното положение би застрашило демокрацията, тъй като поставя под въпрос президентски избори догодина, предаде БТА. \"Доколкото военното положение ограничава правата и свободите на гражданите, има риск да настъпи хаос в държавата, във връзка с което президентите изразяват съмнение в целесъобразността на такива действия\", каза Кравчук. Според него в последните пет години е имало ситуации, когато въвеждането на военно положение е било целесъобразно и възможно. \"Един от основните аргументи против такова решения беше неизбежността на катастрофални социални, икономически и демографски последици. Очевидно днес са налице други аргументи, най-вече от политически характер, и това са изборите\", се посочва в писмото. Въвеждането на военно положение няколко седмици преди началото на избирателната кампания поражда подозрения за настъпление срещу демокрацията, отбелязват бившите държавни глави. В писмото си те предлагат на депутатите във Върховната рада, които се очаква да утвърдят указа на президента за обявяване на военно положение, да приемат едновременно с това и постановление за произвеждането на избори на 31 март 2019 г. След като подписа указ за въвеждане на военно положение за срок от 60 дни, до 25 януари 2019 г., по-късно днес президентът Петро Порошенко каза, че въвеждането на 30-дневно военно положение от 29 ноември няма да отмени президентските избори. Ще предложа на парламента да се въведе военно положение за 30 дни, така че то да не се застъпи и с ден с началото на предизборната кампания, каза Порошенко в обръщение към сънародниците си. Върховната рада, събрала се на вечерно заседание за да утвърди президентския указ, не може да пристъпи към работа. Трибуната на председателя е блокирана от представители на редица радикални партии, които настояват за подробно обсъждане с президента на ситуацията след вчерашния инцидент в Керченския проток. Според тях решението за военното положение е било взето от Порошенко, без да консултира с ръководителите на партийните фракции. Внесеният в парламента президентски указ за военното положение допуска временно преустановяване на членове от конституцията, отнасящи се до правото на гражданите да избират и да бъдат избирани, се казва в документа, публикуван на сайта на украинския парламент. Не се изключва и ограничаване на гражданите в правото им на свободомислие и свобода на словото, на неприкосновена кореспонденция и телефонни разговори, на мирни събрания, митинги и демонстрации, както и ограничаване на забраната за намеса в личния и семейния живот, на свободата на движение и на избор на местожителство на територията на Украйна, на правото на образование.", "date": "2018.11.26", "title": "Трима украински експрезиденти против въвеждането на военно положение"}
{"url": "https://www.24chasa.bg/novini/article/7171187", "text": "Секретарката на покойния лидер на косовските сърби Оливер Иванович - Силвана Арсович, бе поставена под арест за 48 часа, тъй като е заподозряна за \"подпомагане на извършването на  у\", съобщи за сръбската държавна телевизия РТС нейният адвокат Добрица Лазич. Косовската полиция задържа по-рано днес Силвана Арсович и след разпита й бе решено да остане в ареста за 48 часа. Тя бе отведена в Прищина, където утре ще бъде изправена пред прокурор, предаде БТА. Арсович вече три пъти е разпитвана във връзка с убийството на Оливер Иванович. Миналата седмица, в рамките на разследването на убийството, косовски съд нареди за 30 дни в ареста да останат трима от четирима задържани в Северно Косово сърби. Косовският сръбски политик Оливер Иванович бе застрелян на 16 януари пред офисите на своята партия Гражданска инициатива в северната част на Митровица.", "date": "2018.11.26", "title": "Секретарката на Оливер Иванович - заподозряна за съучастие в убийството му"}
{"url": "https://www.24chasa.bg/novini/article/7171199", "text": "Никой не знае какво ще се случи, ако британският парламент отхвърли споразумението за Брекзит, постигнато от правителството в Лондон с Европейския съюз, каза днес министър-председателката Тереза Мей, цитирана от Ройтерс. След като вчера беше постигнато споразумение за развода, сега Мей се опитва да се справи с критиците му в собствената си Консервативна партия и в опозиционните партии, които заплашиха да гласуват против, когато документът влезе за обсъждане в Камарата на общините, предаде БТА. \"Камарата трябва да направи избор - можем да подкрепим тази сделка, или Камарата да реши да отхвърли сделката и да се върнем на изходна позиция\", каза Мей пред парламента. \"Тъй като никой не знае какво ще се случи, ако тази сделка не бъде одобрена, това ще отвори вратата за още разделение и още несигурност, с всички рискове, които крие това\".", "date": "2018.11.26", "title": "Мей: Несигурност очаква кралството, ако парламентът отхвърли сделката за Брекзит (Видео)"}
{"url": "https://www.24chasa.bg/novini/article/7171201", "text": "Украинският президент Петро Порошенко обяви, че ще намали срока на военното положение, за чието въвеждане той подписа указ по-рано днес. Така вместо предложените 60 дни то би трябвало да трае само 30, предаде Ройтерс, цитирана от БТА.  Президентът съобщи това в телевизионно обръщение тази вечер. Той отхвърли отправените му от негови опоненти обвинения, че указът предвижда ограничения върху правата на гражданите и отлагане на президентските избори, които трябва да се състоят догодина. Съкращаването на срока означава, че украинските власти могат да обявят дата за изборите в края на декември, за да има достатъчно време те да се проведат в края на март, както се очакваше. \"Преди няколко часа изпълних конституционното си задължение и с указ обявих въвеждането на военно положение на цялата територия на Украйна от 9 ч сутринта на 28 ноември\", каза той. Парламентът (Върховната рада) трябва да одобри указа, за да влезе той в сила. Депутатите ще го обсъдят по-късно днес. Украинското законодателство относно военното положение предвижда редица ограничения, включителбно ограничаване правото на свободно движение и мирни събрания, налагане на полицейски час, ограничения за медиите, макар че указът на Порошенко не споменава конкретно подобни ограничения, отбелязва Ройтерс. Единайсетте мерки, споменати в декрета, предвиждат мобилизиране на силите от резерва, организиране на ПВО за важни държавни обекти и спешни стъпки за въвеждане на разширени мерки за киберсигурност и за гарантиране на обществения ред.", "date": "2018.11.26", "title": "Порошенко намали срока на военното положение в Украйна"}
{"url": "https://www.24chasa.bg/novini/article/7171225", "text": "Горяща кола едва не подпали 5-етажна жилищна сграда в Пловдив. Инцидентът е станал около 02.00 ч. Бързата намеса на пожарникарите е предотвратила прехвърлянето на огъня върху блока. Колата е напълно изгоряла. Тя е била паркирана на тротоара до кооперацията. Живеещите в блока разказаха пред NOVA, че са били събудени от гърмежите на запалените гуми и са подали сигнал в пожарната. Фасадата на 5-етажната сграда е опушена. Има изпочупени прозорци на апартаменти и на частната занималня на партерния етаж.", "date": "2018.11.26", "title": "Горяща кола, паркирана до жилищна сграда, едва не я изпепели"}
{"url": "https://www.24chasa.bg/novini/article/7171227", "text": "Турската полиция претърси днес две вили в окръг Ялова /Северозападна Турция/ във връзка с убийството на саудитския журналист дисидент Джамал Кашоги, предаде ДПА, като се позовава на Анадолската агенция. В обиските са участвали специално обучени кучета. В операцията са били използвани също дронове. Вилите са собственост на саудитски бизнесмен, посочва Анадолската агенция, като отбелязва, че снимки на саудитския крал и на саудитския престолонаследник са били окачени в една от вилите, предаде БТА. Саудитският собственик е Мохамед Ахмед Алфаозан с кодово име \"Гозан\", се казва в съобщение на истанбулската главна прокуратурата, посочва Ройтерс. Двама турски представители са посочили пред Ройтерс, че Алфаозан е купил собствеността, близо до Ялова, на Мраморно море, преди близо три години. Ялова се намира на около 90 километра югоизточно от Истанбул. Претърсването днес е било съсредоточено върху два кладенеца в градините на вилите в района на град Термал /окръг Ялова/, съобщава ДПА. Двата кладенеца са били източени с помощта на пожарната служба. Около 10 часа е продължило претърсването в двете вили, посочва Анадолската агенция, цитирана от Асошиейтед прес, без да съобщава дали са били намерени някакви доказателства или следи. Журналистът Джамал Кашоги, който критикуваше властите в Рияд, е бил убит при посещение в генералното консулство на Саудитска Арабия в Истанбул на 2 октомври. Останките му все още не са намерени. Истанбулската главна прокуратура, която отговаря за разследването, заяви, че ден преди убийството един от заподозрените за участие в престъплението, се е свързал по телефона със саудитски гражданин, който живее в Ялова. Заподозреният, за когото се твърди, че е част от екипа от 15 агенти, изпратени в Истанбул за извършване на убийството, и саудитският гражданин, живеещ в Ялова, са разговаряли по телефона за премахване или укриване на останките на Кашоги след разчленяване на тялото, според съобщение на прокуратурата, на което се позовава Анадолската агенция. Разговорът им, състоял се ден преди убийството, е бил причина за днешното претърсване, се отбелязва в съобщението. На 31 октомври истанбулският главен прокурор Ирфан Фидан обяви, че Кашоги е бил удушен в консулството. По думите на прокурора убийството на Кашоги е било предварително планирано, а след това тялото на журналиста е била разчленено и унищожено. Турската полиция претърси към края на октомври вила в окръг Ялова, като медиите съобщиха тогава, че тя принадлежи на един от групата саудитци, пристигнали в Турция в деня на изчезването на Кашоги, за които се подозира, че са замесени в убийството му и в отстраняването на трупа, припомня ДПА.", "date": "2018.11.26", "title": "Турската полиция претърси днес две вили в окръг Ялова заради убийството на Кашоги"}
{"url": "https://www.24chasa.bg/novini/article/7171318", "text": "Гръцките власти съобщиха, че са разбили престъпна мрежа, която е превозвала нелегални мигранти от Гърция в Италия с малки плавателни съдове, отплаващи от усамотени плажове, предаде Асошиейтед прес. Полицията съобщи днес, че са арестувани трима предполагаеми членове на мрежата, а други девет се издирват, предаде БТА. Заподозрените са били заловени в петък на полуостров Пелопонес, докато се подготвяли да превозят група от 46 души към Италия с 12-метрова лодка. Според информацията на гръцката полиция мигрантите заплащали за транспортирането им от североизточната гръцко-турска сухопътна граница до Пелопонес, след което продължавали по море към Италия.", "date": "2018.11.26", "title": "Разбиха престъпна мрежа, прекарвала нелегални мигранти от Гърция към Италия"}
{"url": "https://www.24chasa.bg/novini/article/7171324", "text": "Двамата младежи Николай Василев и Деян Цветков влизат в затвора, реши Темида. Първият от тях бе осъден на 11 години, а вторият на 9, заради убийството на 60-годишния таксиджия Валери Спиридонов, реши Русенският Окръжен съд. Делото за убийство тръгна на 26 март. То бе извършено на 14 март 2017 г. от непълнолетните тогава младежи Николай Василев и Деян Цветков. Момчетата наръгаха над 10 пъти с нож таксиджията в близкото село Николово, за да вземат от него пари за дрога. Делото бе образувано по обвинителен акт на Окръжна прокуратура – Русе против родените през 1999 г. момчета, обвинени в извършване на грабеж, придружен с убийство. Повдигнатото на двамата подсъдими обвинение е за това, че на 14.03.2017 г. в село Николово, обл. Русенска, като непълнолетни, навършили шестнадесетгодишна възраст, но след като разбирали свойството и значението на деянието и могли да ръководят постъпките си, в съучастие като извършители, са отнели чужди движими вещи от владението на В. С. на обща стойност 4562,10 лева, с намерението противозаконно да ги присвоят, като употребили за това сила и грабежът е придружен с убийството на 60-годишния таксиметров шофьор. Става дума за престъпление по чл. 199, ал. 2, т. 2, пр. 1 вр. чл. 198, ал. 1 вр. чл. 20, ал. 2 вр. чл. 63, ал. 2, т. 1 от НК. Тъй като и двамата по това време са били непълнолетни, според прокурора, при доказване на вината им ги заплашваше затвор между 5 и 12 г. По време на разпитите на свидетели стана ясно, че Валери Спиридонов карал такси от 20 години и никога не влизал в пререкания с некоректните си клиенти. Няколко пъти му се случвало да не му плащат, а веднъж момиче дори насъскало кучето си срещу него. На 14 март м.г. към 4,00 часа сутринта в таксито на Валери се качили Николай и Деян. Убийството е станало около 4:25 часа на улица „Христо Ботев“ в Николово. Пронизаният с нож шофьор успял да се обади на колегата си Венцислав Минков, с когото се чули час и половина преди това. „Заклаха ме, умирам, някъде в Николово съм“, успял да промълви само Валери. От лая на кучетата си се събудил собственикът на къщата, пред която е станало престъплението. Венислав Георгиев разказа пред съдебния състав, че мъжът бил все още жив, когато го намерил на улицата. „Извикай линейка, убиха ме“, били последните му думи.", "date": "2018.11.26", "title": "Убийците на таксиджията от Русе влизат в затвора"}
{"url": "https://www.24chasa.bg/novini/article/7171329", "text": "Европейският съд ще проведе утре извънредно заседание, за да обсъди дали Великобритания може да се откаже едностранно от решението си да напусне ЕС, вземайки решение по дело, което поддръжници на британското членство се надяват да проправи пътя за втори референдум и в крайна сметка да спре Брекзит, предаде БТА. Европейският съд беше призован да даде тълкувателно решение дали чл. 50 на Лисабонския договор - механизмът, с който Великобритания уведоми ЕС за намерението си да напусне, може да бъде отменен. Очаква се Великобритания да напусне най-големия търговски блок в света на 29 март догодина, но все още не е ясно дали предложеният от премиерката Тереза Мей проектодоговор за изтеглянето, съгласуван с ЕС вчера, ще бъде одобрен от парламента. Тя предупреди, че Великобритания може да напусне без да има сключено споразумение, или че може да не се стигне до Брекзит. Последното изявление придаде по-голяма тежест на резултата от заседанието на Европейския съд - чието върховенство над британските съдилища по правни въпроси Мей посочи като една от причините за напускане на ЕС. Ако съдът стигне до заключението, че Великобритания може да се откаже едностранно от Брекзит, това може да даде на британските депутати трети валиден вариант, като алтернатива на споразумението на Мей и това, което министрите наричат хаотичен сценарий без споразумение - оставане в рамките на блока след втори референдум. \"Тереза Мей иска да ни изнуди да гласуваме за слабото й споразумение, като мислим, че единствената алтернатива е катастрофата да се окажем извън блока без споразумение\", казва Джоана Чери, депутат от Шотландската национална партия, част от групата шотландски политици, които са поискали от съда да вземе решение. \"Ние смятаме, че (чл. 50) може да бъде отменен едностранно. Независимо дали това е така, или съдът ще каже, че може да бъде отменен с разрешение, ще имаме отговорите, от които се нуждаем, за да можем като депутати да кажем, че има конкретен вариант за спиране на Брекзит\". Случаят беше предаден на съдиите в Люксембург от шотландския Върховен съд, и с решение, което ясно показва значимостта му, Европейският съд \"ускори\" разглеждането му, насрочвайки го за еднодневно заседание на пълен състав на съда, което ще се проведе утре. Чл. 50 гласи, че ако една страна реши да се изтегли, има две години да договори споразумение за напускането си с останалите 27 страни членки, макар че този процес може да бъде удължен, ако Европейският съвет вземе единодушно решение. Не се споменава дали страната може да промени решението си. Никоя друга страна никога не е напускала съществуващия от 60 години блок. Обаче Джон Кер, британският дипломат, който е написал проекта на тази клауза, неведнъж е заявявал, че тя може да бъде отменена едностранно. \"Зарът не е хвърлен безвъзвратно, все още има време и, докато Великобритания не напусне ЕС, писмото за чл. 50 може да бъде оттеглено\", написа той в публикация неотдавна. Други правни експерти не са убедени. Те посочват, че други страни от ЕС вече са били принудени да правят разходи за преговорите за напускане и че фокусът на клаузата върху защитата на интересите на оставащите членове означава, че Великобритания не може да се откаже с едностранно решение. Не е ясно кога Европейският съд ще се произнесе, но Чери изразява оптимизъм, че това ще стане преди британските депутати да гласуват за споразумението. Очаква се гласуването да се състои в средата на декември.", "date": "2018.11.26", "title": "Европейският съд обсъжда утре дали Великобритания може да се откаже от Брекзит"}
{"url": "https://www.24chasa.bg/novini/article/7171098", "text": "Протестиращите от \"жълтите жилетки\" са нанесли щети за 1 милион евро на бутик на \"Диор\", разположен на бул. Шанз Елизе в центъра на френската столица, съобщи телевизионният канал Би Еф Ен, цитиран от ТАСС. Неразрешеният протест се състоя на главния булевард на Париж на 24 ноември от страна на френски граждани, недоволни от повишаването на цените и данъците, предаде БТА. Протестиращите разбили витрините на бутика на \"Диор\", проникнали в него и разграбили по-голяма част от изложената парфюмерия. По данни на радио \"Франс енфо\", бил разграбен и още един голям бутик, чиито собственик не бе назован. По някои данни вследствие на безредиците в събота магазините и ресторантите на Шанз Елизе са претърпели загуби от 40 процента спрямо обичайните си дневни обороти за сезона. На булеварда бяха разрушени от демонстрантите 12 автобусни спирки, беше подпален многотонен автокран и напълно изгоря строителен автофургон.", "date": "2018.11.26", "title": "Щети за 1 милион долара нанесоха \"жълтите жилетки\" на бутик на \"Диор\" на Шанз Елизе"}
{"url": "https://www.24chasa.bg/novini/article/7170965", "text": "България може да заведе дело в съда на ЕС, ако бъдат приети неблагоприятни за страната ни предложения за промени в т.н. \"пакет за мобилност 1“. Това заяви транспортният министър Росен Желязков, предаде  . По думите му, предложените от Австрийското председателство промени отново не удовлетворяват страната ни. \"Австрийското председателство отиде по-далече в рестрикцията си и предложи прибиране и на превозното средство на четири седмици. Разбира се, имаме и друго виждане по отношение на въвеждането на интелигентните тахографи, тъй като става въпрос за устройства, които все още не съществуват на пазара. Бих го заявил отсега, каквото и да стане, ако е неблагоприятно, ще водим дело в съда на ЕС\", каза Желязков. Пакетът “Мобилност“ е свързван с осъществяването на международни превози от тежкотоварните камиони. България и Латвия са единствените страни, които не подкрепят предложените промени защото, според тях, спорният документ цели да ограничи достъпа на българските превозвачи до пазарите в Западна Европа.", "date": "2018.11.26", "title": "Желязков: България може да заведе дело в съда на ЕС при неблагоприятни промени в пакет \"Мобилност“"}
{"url": "https://www.24chasa.bg/novini/article/7170979", "text": "Инспекторатът по чл. 46 от Закона за администрацията към министъра на правосъдието приключи проверката в Агенция по вписванията относно спазването на законовите, подзаконовите и вътрешноведомствените актове за организация на работата в Агенцията, съобщиха от пресцентъра на Министерството на правосъдието Проверката бе разпоредена от министър Цецка Цачева по повод медийни публикации във връзка с изплатените допълнителни възнаграждения на служителите в Агенцията за третото тримесечие на тази годината. Условията за определяне и изплащане на допълнителните възнаграждения за постигнати резултати се уреждат с Наредба за заплатите на служителите в държавната администрация, приета с ПМС №129 от 26.06.2012 г. и Вътрешните правила за заплатите в Агенцията по вписванията. Конкретните правила и разработена методика за определяне на допълнително възнаграждение за постигнати резултати, въз основа на определените оценки, се посочват в утвърдените от изпълнителния директор на Агенцията Вътрешни правила за заплатите в АВ. Инспекторатът е установил, че в Агенцията по вписванията се прилагат следните вътрешни правила, имащи отношение към „допълнителните възнаграждения за постигнати резултати“: Вътрешни правила за заплатите на АВ, Вътрешни правила за работните заплати на длъжностните лица по регистрация и Вътрешни правила за работните заплати на служителите в АВ, назначени по реда на Постановление на МС от 1996 г. Трите подзаконови нормативни акта са изготвени от Агенцията и утвърдени от изпълнителния й директор през 2013 г. От тогава до сега те са били променяни многократно. Проверяващите са разгледали детайлно и последните промени, утвърдени през тази година от изпълнителните директори Зорница Даскалова и Габриела Козарева. Последните промени се отнасят до контрола върху поставените оценки на служителите. За първи път е въведено и изискването служителите да са изработили реално поне 1/3 от оценявания период, с което се преодолява старата практиката да получават допълнително възнаграждение служители, които имат реално изработени дни под този срок. В заключение в доклада се сочи, че утвърдените изменения на Правилата не са незаконосъобразни, тъй като не противоречат на Наредбата за заплатите на служителите в държавната администрация. Многобройните промени през годините, както и три отделни правила за различните категории служители са оценени от Инспектората като пречка за създаване на трайна и ефективна практика, относно изчисляването на възнагражденията на различните категории служители. Предвид това в доклада се съдържа следната препоръка към изпълнителния директор на Агенцията: „Да се изготвят единни Вътрешни правила за заплатите в Агенцията по вписванията, касаещи и трите категории служители – служителите на агенцията; длъжностните лица по регистрация по Закона за търговския регистър в дирекция „Длъжностни лица по регистрация“ и служителите, назначени по реда на Постановление на МС№ 66/28.03.1996 г., при стриктно спазване на нормативните актове.“", "date": "2018.11.26", "title": "Приключи проверката за бонусите в Агенцията по вписванията, законни са"}
{"url": "https://www.24chasa.bg/novini/article/7170985", "text": "„Увеличава се регистрацията на читалища в страната, което притеснява. Във Варна те са около 32 при по-рано 16. Същата е ситуацията и в другите големи градове като София, Пловдив. На адреса на един семеен апартамент се регистрират около 1000 души и се получава регистрация за читалище, което после получава финансиране от Министерството на културата Затова в министерството на културата има създадени работни групи, които да подготвят промени в законите за народните читалища и за библиотеките. До края на януари ше се приемат предложения. В групите участват различни специалисти – представители на Съюза на народните читалища, на Асоциацията на библиотеките, преподаватели в университети” – каза в Добрич народният представител от ГЕРБ Емилия Милкова, член на Комисията за култура и медии в Народното събрание. Тя и народният представител от Добрич от ГЕРБ Даниела Димитрова, член на същата комисия, се срещнаха с работещите в читалище „Йордан Йовков”. „Бюджетът за читалищата за следващата година е добър, издръжката се увеличава с 13,4 процента”, съобщи Милкова. Но тя призна и реалната ситуация – че парите стигат за заплати, за дейност не остава почти нищо. За 2019 г. Министерството на културата е заложило 2 млн. лева за закупуване на нови книги от читалища и библиотеки. ”Проблемът със закупуването на нови книги е изключително голям – особено в детския отдел, където малките ни читатели изискат все повече” - каза Величка Михайлова, директор на читалищната библиотека. „Остарял инвентар, стари мебели, стара литература. Нямаме ксерокс, а говорим за дигитализация на фонда. Броят на закупените нови книги за две години е 20”, добави тя.", "date": "2018.11.26", "title": "Расте регистрацията на читалища в страната"}
{"url": "https://www.24chasa.bg/novini/article/7169323", "text": "Неизчерпаемото търпение на жените при несполучливи връзки неусетно може да ги въвлече в руска рулетка. Мъчителна и по-бавна от куршума е тази смъртоносна игра за Галина Димитрова от Шумен, майка на 2 деца. Жената 18 г. търпи тормоза на Стефан Стефанов, с когото живее на семейни начала. Той я бие и я връзва с белезници за леглото. Галя бяга от него чак в Канада, но след време се връща. Нейни близки я съветват да напусне Стефан, но тя вече гони 50 г. и казва, че ѝ е късно за нова връзка. През лятото на 2016 г. Галя изчезва. На 21 август в килер на двора на Стефан на ул. “Червена стена”. ДНК експертиза потвърждава, че жертвата е именно тя. На дело по съкратената процедура Стефан е осъден, но и то като стотици други се затлачва заради процесуални нарушения и се прехвърля между съдебните инстанции. На 13 декември Стефан отново ще застане пред Варненския апелативен съд, където обжалва наказанието от 13 г. и 4 месеца затвор, наложено му при второ гледане на делото в Шумен. “Съжалявам за стореното, но не мога да върна времето назад”, казва той пред съдия. Прави самопризнания и твърди, че осъзнава вината си. Прокуратурата иска за него 30 г. затвор - максималното наказание, което подсъдим може да получи в дело по съкратена процедура, При такива дела наказанието автоматично са намалява с 1/3. Стефан е зад решетки от 22 август 2016 г. Връзката му с Галя започва през ноември 1997 г. и двамата заживяват заедно, макар че тя още няма развод с първия си мъж. След година им се ражда дъщеря. Галя работи като учителка, а Стефан е железар и има работилница в двора си. Отношенията им от самото начало тръгват на зле. Стефан е раздразнителен, агресивен, често пие и посяга на жена си. Галина но в края на 2012 г. не издържа и замисля да иде при сестра си, която живее в Канада. С помощта на леля си заминава през януари 2013 г. Дъщеря ѝ остава в България и Галина държи връзка с нея по скайп, тайно от Стефан. Той също заминава в чужбина и грижите за детето поемат бабата и дядото. След 4 месеца Галя се връща в България, а след нея и Стефан. Двамата пак заживяват заедно, но проблемите не спират. През октомври жената търси помощ в полицейския участък в Шумен и той издава временна заповед за защита от домашно насилие. На 11 декември 2013 г. районният съд отстранява Стефан за 18 месеца от семейното жилище и му налага забрана да го доближава. Стефан не спазва ограниченията. На 17 февруари 2014 г. със следи от побой по лицето Галя се оплаква в полицията от Стефан. Следва бързо производство, което приключва със споразумение. През 2015 г. срещу Стефан е заведена преписка, че на 30 юли е лишил от свобода жена си и дъщеря си. По сигнал 2-ма полицаи отиват в къщата му и заварват Галя закопчана с белезници за леглото. Разбират, че преди нея и дъщеря ѝ е била вързана така. По-късно обаче двете отказват да свидетелстват и делото е прекратено. Но не и семейните войни. Стефан не успява да контролира дъщеря си, която взема наркотици, и упреква за това майка ѝ. За да се спаси от тормоза, през септември Връща се през юни 2016 г. и живее около месец при своя син от първия ѝ брак с учител. В началото на август се нанася в жилището на покойните си родители във Варна. Стефан обаче се появява и там. Съседка свидетелства, че го е виждала в асансьора, да пуши на тересата и да излиза от входа. На 8 август Галя се обажда на леля си, че ще ходи в Шумен, за да получи рента от наследствени ниви. Стефан я чака пиян на гарата и настоява да отиде с него. Дори издърпва куфара ѝ, но Галя отказва. До 12 август живее у леля си, но преди да тръгне за Варна, се среща със Стефан. На другия ден той неочаквано се обажда на дъщеря им и казва, че майка ѝ не е добре. Можело да е с лек инсулт или инфаркт. Момичето настояло да говори с майка си. След 2-3 часа Галя се обажда и казва, че ѝ е станало лошо, но не е ходила в болница. Това е последният контакт са нея. Галя изчезва и синът ѝ тръгва да я търси, полицията също, но напразно. След седмица от двора на Стефан се разнася воня. Полицаите вече подозират, че е замесен в изчезването на Галя, и претърсват всяко кътче в имота му. На 21 август откриват нарязани части от трупа на Галя. Те са само 47 кг, къде са останалите, и до днес не е ясно. Според експерти жената е заради срязване на шията. По тялото ѝ има 5 прободни рани. След убийството Стефан отрязва главата, а после прави още 4 среза на трупа с моторен трион. Слага частите в чували и реди буркани с компоти върху тях. Година след като е разкрит, той е осъден след дело по съкратена процедура в Шумен на 13 г. затвор и на сина на убитата. Но на 19 март 2018 г. Варненският апелативен съд връща делото заради неясноти и противоречия в обвинителния акт за времето и начина, по който Стефан е опитал да се отърве от трупа. ( През май е издадена нова присъда - 13 г. и 4 месеца затвор. Съдът решава, че убийството е било извършено внезапно и не е предумишлено, за което се предвижда доживотен затвор, а при съкратена процедура - най-много 30 г. затвор. Осъжда Стефан по основния законов текст за убийство (чл.115 от НК), който предвижда до 20 г. затвор. Според прокуратурата Стефан е посегнал на Галя, защото е искала да живее без него. Първият съдебен състав в Шумен приема тази теза, но вторият - не. Какъв е истинският мотив на убиеца, така и не става ясно. Стефан сега уверява, че с всеки изминал ден в затвора все повече съжалява за стореното. След убийството Стефан Стефанов намерил спестени канадски долари на Галя, обменил част от тях и купил на старо форд с чужд номер. Но още същия ден катастрофирал с него. Според прокуратурата колата му била нужна, за да скрие трупа. Но според втория съд в Шумен, гледал делото, доказателства за това няма. Потрошената кола е закарана на ремонт на 16 август 2016 г. Същия ден Стефан си купува моторна резачка, за да разфасова трупа. Експертизите по делото показват, че тялото на убитата е престояло между 7 и 14 денонощия, преди да бъде открито на 21 август 2016 г. Според съдебнопсихиатричната експертиза Стефан страда от \"личностно разстройство с нарцистични и дисоциални черти\", не може да контролира емоциите си и е егоцентричен. Първата му версия, че само е ударил Галина с руска точилка по главата при скандал и под влияние на алкохола, не се потвърждава. За криминалистите е безспорно, че жената е убита с \"остър и режещ предмет\", вероятно нож. Той обаче не е открит. Преди убийството Стефан е осъждан неведнъж затова, че е карал пиян.", "date": "2018.11.26", "title": "Бивша учителка  нарязана  с трион след  18 години семеен тормоз"}
{"url": "https://www.24chasa.bg/novini/article/7170844", "text": "Латвийският президент Раймондс Вейонис номинира днес Алдис Гобземс от популистката партия \"На кого принадлежи държавата\" за премиер и му даде две седмици да формира правителство и парламентарно мнозинство, предаде Ройтерс, цитирана от БТА. \"Това, което мога да обещая днес, е докато съм жив да правя всичко възможно (. . . ), така че латвийците да могат да живеят в благоденствие и хармония\", каза Гобземс, който преди това беше призовал за коренна промяна в латвийската демокрация. Той заяви, че ще се опита да състави правителство с партиите от център-дясно и изключи варианта да се коалира с проруската социалдеморкатическа партия \"Съгласие\". Гобземс обаче не уточни колко партии ще се опита да привлече. Според връчения му от президента Вейонис мандат той има срок до 10 декември да състави нова управляваща коалиция. На изборите през октомври латвийците, на които им беше омръзнало от корупция и слаба демокрация, наказаха управляващата трипартийна коалиция и в резултат на това новият парламент се оказа силно фрагментиран - със седем партии, отбелязва Ройтерс. Гобземс, чиято партия е втора политическа сила в парламента, е вторият кандидат, получаващ мандат да състави правителство. Преди това председателят на Новата консервативна партия Янис Борданс не успя да събере достатъчно подкрепа.", "date": "2018.11.26", "title": "Латвийският президент номинира Алдис Гобземс за премиер"}
{"url": "https://www.24chasa.bg/novini/article/7170851", "text": "На 25.11.2018 г. служители от ГПУ Благоевград и ГПУ Гоце Делчев са извършили проверка на помещение за варене на ракия в местността Чифлика в района на град Симитли. Там те установили трима мъже, режещи тютюн с машина. Това съобщиха от Гранична полиция. помещението са отрити и три метални варела, приспособени с газови горелки и свързани към газови бутилки, пълни със овлажнена нарязана жълтокафява листна маса тютюн. Разследващ граничен полицай е извършил претърсване и изземване в сградата и в три автомобила, паркирани пред нея. Иззети са машина за рязане на тютюн с електромотор и трансформатор, листа тютюн, намиращи се върху машината и в метални казани, чували ситно нарязана листна маса и бали - общо 707 кг тютюн. По случая в ГПУ-Благоевград е образувано досъдебно производство за извършено престъпление по чл. 234 от НК. Тримата са задържани, работата по случая продължава.", "date": "2018.11.26", "title": "Откриха нелегална работилница за тютюн в Симитли, трима са задържани  (Снимки)"}
{"url": "https://www.24chasa.bg/novini/article/7170842", "text": "Състав на Софийския градски съд прекрати и върна за втори път делото срещу бившия шеф на АПИ Лазар Лазаров на прокуратурата, предаде БТА. Специализирано звено \"Антикорупция\" към Софийска градска прокуратура обвини през юни месец миналата година бившия шеф на агенцията в безстопанственост. От нея били последвали щети за АПИ в размер на 41 630 050 лв. Първоначално делото се гледа в Специализирания съд, но след спор за подсъдността му ВКС реши, че то трябва да се гледа от градския съд. Там по време на разпоредителното заседание беше върнато на прокуратурата, но след протест от страна на държавното обвинение Апелативният съд отхвърли определението на първоинстанционния съд. Сега за втори път съдът намери, че в обвинителния акт има нарушения, които ограничават правата на подсъдимия да разбере в какво е обвинен. Съдът отбеляза противоречия и неточности при връзката между извършените деяния от Лазаров и нанесената за АПИ щета. И отбеляза, че прокуратурата е необходимо да направи промени в обвинението, за да може Лазаров да разбере какви конкретни негови действия са довели до престъпление. Както и да отстрани някои технически неточности. Прокурорът по делото отбеляза пред БТА, че най-вероятно ще протестира определението на съда, но първо трябва да се запознае подробно с мотивите. Лазаров каза по време на разпоредителното заседание, че обвинителният акт е \"хаос\" и \"скачане от тема в тема\". По думите му в обвинението срещу него са му вменени задължение и функции, които той не е имал като председател на АПИ - за сключване на договори и възлагане на обществени поръчки, което било от правомощията на Управителния съвет на агенцията.", "date": "2018.11.26", "title": "Върнаха за втори път делото срещу бившия шеф на АПИ Лазар Лазаров"}
{"url": "https://www.24chasa.bg/novini/article/7170857", "text": "Петима германски младежи днес бяха признати за виновни за изнасилването на няколко ученички в индустриалния район Рур и осъдени на различни срокове затвор, предаде Асошиейтед прес. Регионалният съд в западния град Есен осъди обвиняемите, които са на възраст между 17 и 24 години, на затвор от 3 години и 9 месеца до 6 години и 3 месеца, съобщи ДПА. Съдът установи, че от началото на 2016 г. групата, чиито членове използвали чат група, за да се уговарят, примамвали момичета в лека кола и ги изнасилвали на отдалечени места. Най-младата от шестте жертви е била на 16 години по време на престъплението, предаде БТА. Трима от обвиняемите са направили самопризнания по време на процеса, приключил днес. Те бяха обвинени за седем случая на изнасилване, въпреки че според разследващите броят на случаите вероятно е много по-голям.", "date": "2018.11.26", "title": "От 3 до 6 години затвор получиха младежи в Германия за изнасилване на ученички"}
{"url": "https://www.24chasa.bg/novini/article/7170863", "text": "Увеличението на митата със 100 процента е доказателство, че Прищина не води рационална и разумна политика и е отишла в сферата на \"политическата лудост\", заяви днес сръбският външен министър Ивица Дачич, цитиран от Танюг и БТА. Той каза, че \"Сърбия не иска да чува\", че с дипломатическата си дейност е предизвикала Косово, което е довело до увеличение на митата със сто процента. Дачич добави, че увеличението на вносните мита противоречи на всички споразумения, постигнати в Брюксел, и че това е въпрос за международната общност и ЕС. Министърът напомни, че косовският министър на търговията Ендрит Шаля и премиерът на Албания Еди Рама имат снимка във Фейсбук с надпис \"100 процента\". \"Някои западни страни създадоха политическо чудовище в Прищина. Време е да ги обуздаят. Оставете ги приказките \"те не искат да слушат\", кого да слушат тогава? Те /косоварите и албанците/ сега говорят за някакво заличаване на границите между Албания и Косово, за премахване на митниците, на граничните полицаи. Ако наистина Европа не вижда за какво става дума и колко голямо е това лицемерие, не знам има ли смисъл да участваме в разни събирания за регионално сътрудничество\", каза Дачич. \"Косово унищожи всякаква възможност за регионално сътрудничество. С подкрепата си за увеличението на митата и Рама унищожи такава възможност. Вече няма никакъв смисъл да говорим за каквито и да са регионални икономически споразумения\", заяви Дачич.", "date": "2018.11.26", "title": "Сръбски министър: Митата на Прищина са политическа лудост"}
{"url": "https://www.24chasa.bg/novini/article/7170876", "text": "Предвиждат се административни облекчения за земеделските производители в Наредбата за реда и условията за водене на регистър на лицата осъществяващи икономически дейности, свързани с нефт и продукти от нефтен произход. Това е станало известно на среща на заместник-министъра на икономиката Александър Манолев с представители на земеделски производители, съобщиха от министерството. Миналата седмица в Министерството на икономиката са постъпили обобщени предложения от земеделския бранш по публикуваната за обществено обсъждане наредба. Повечето от тях се отнасят до административни облекчения за бизнеса, сред които обобщение на всички предвидени декларации в нея в единно заявление, служебен обмен на данни между институциите, по-малък на брой изискуеми документи и др. Взема се предвид и характера на дейността на земеделските производители като се допускат възможност за по-облекчено деклариране на притежаваните и/или наети превозни средства, както и на местоположението на цистерните, които ползват за своята дейност. Предложенията днес са били обсъдени, заедно с експерти от Министерството на земеделието, храните и горите. На практика всички наши предложения, които касаят наредбата се приемат, а за въпросите, които касаят самия закон ще търсим най-доброто решение в практиката, е казал Костадин Костадинов, председател на Националната асоциация на зърнопроизводителите. Според нас между 12 и 15 хил. производители ще подадат заявления за включването им в този регистър и трябва да се намери решение как да не ги затрудняваме излишно и да не им се пречи да работят, е казал Костадин Костадинов. Целта ни е да направим подзаконовият нормативен акт работещ като пресечем възможностите за злоупотреби, но без да натоварваме бранша с излишни административни изисквания, е посочил зам.-министър Манолев и се е ангажирал всички направени предложения в тази посока да бъдат съобразени в текстовете на наредбата. Наредбата ще бъде преработена и отново качена за обществено обсъждане с отразените предложения.", "date": "2018.11.26", "title": "Манолев: Предвиждаме административни облекчения в наредбата за горивата за земеделците"}
{"url": "https://www.24chasa.bg/novini/article/7170869", "text": "Украински демонстранти изгориха руско знаме и хвърляха сигнали ракети по руското консулство в източния украински град Харков, след като Русия задържа украински военноморски кораби, предаде Асошиейтед прес. Информационната агенция УНИАН съобщи, че протестиращите са настоявали Украйна да скъса дипломатически отношения с Русия и да национализира руския бизнес на украинска земя. Те също така са заявили, че Украйна трябва да спре да спазва подписаното през 2003 г. споразумение с Русия за съвместно използване на Керченския проток между Черно и Азовско море, който е в основата на сегашната патова ситуация между двете държави. В столицата Киев демонстрантите от крайнодясната партия Национален корпус изстреляха сигнални ракети пред сградата на националния парламент. Те развяваха синьо-жълти украински национални флагове и опънаха бял транспарант с надпис \"Не отстъпвайте!\". Демонстрантът от Национален корпус Родион Кудряшов каза, че въвеждането на военно положение не трябва да трае повече от 30 дни, защото в противен случай ще попречи на произвеждането на изборите, планирани за март догодина. Кудряшов посочи още, че военното положение трябва да е съпроводено от \"прекратяване на отношенията\" с Русия, предаде БТА. Председателката на украинската партия \"Баткившчина\" Юлия Тимошенко заяви, че след вчерашния инцидент в Керченския проток Украйна би могла да поиска от международните партньори помощ, включително и военна, предаде ТАСС. \"В тези извънредни условия имаме пълно право да поискаме от държавите по света, от колективните световни органи за сигурност конкретна, точна, ефективна помощ, включително военна\", написа днес Тимошенко във Фейсбук. Тя смята още, че е дошъл моментът страните гаранти на сигурността и суверенитета на Украйна да изпълнят гаранциите от Будапещенския меморандум.", "date": "2018.11.26", "title": "Украинци изгориха руското знаме в Харков, настояват за край на мирните отношения (Снимки)"}
{"url": "https://www.24chasa.bg/novini/article/7170877", "text": "Украинският външен министър Павло Климкин заяви, че украинските моряци, пленени от Русия при вчерашния инцидент край анексирания от Русия полуостров Крим, трябва да бъдат разглеждани като военнопленници, предаде Асошиейтед прес, цитирана от БТА. Пред журналисти в Киев Климкин каза, че правителството разговаря с Червения кръст, за да се увери, че моряците са третирани като военнопленници. Шестима украинци бяха ранени вчера, след като руски граничари откриха огън срещу три украински военни кораба, опитващи се да преминат през Керченския проток. Корабите и екипажите им бяха пленени от руснаците. Говорителят на руското президентство Дмитрий Песков не каза дали Кремъл смята задържаните моряци за военнопленници. Украйна ще търси пътища за мирно уреждане на спора, но си запазва възможността да се използва правото си на самозащита, каза Климкин, цитиран от ТАСС. Според министъра действията на руската страна противоречат както на общото международно право, така и на конвенциите на ООН за морското право. Всички въпроси ще бъдат обсъдени от Съвета за сигурност на ООН, отбеляза той. Климкин каза също, че Украйна възнамерява да преразгледа договорно-правовата база с Русия. \"Тя трябва да бъде преразгледана из основи, както и широкообхватният Договор за дружба и сътрудничество\", заяви той. По-рано министърът казваше, че Киев смята да преразгледа всички договори с Русия, в частност да се прекрати действието на договора за статута на Азовско море като вътрешно море между Украйна и Русия. Договорната база на украинско-руските отношения наброява 375 документа. Действието на част от тях в последните години беше спряно заради въоръжения конфликт в Донбас и анексирането на Крим от Русия.", "date": "2018.11.26", "title": "Украйна: Пленените при вчерашния инцидент моряци са военнопленници"}
{"url": "https://www.24chasa.bg/novini/article/7170897", "text": "В навечерието на втората годишнина от железопътния инцидент в Хитрино, собствениците на новопостроени в селото къщи получиха ключове за новите си домове на церемония в населеното място, предаде БТА. Дванадесет от новите имоти са построени със средства от Фонд \"Социална закрила\" към Министерството на труда и социалната политика. Общата стойност на строителните дейности на имотите е близо 1,5 млн. лв. Официално бяха връчени и ключове на собственици на още 10 къщи, изградени още преди около година със съдействието на Камарата на строителите у нас. Къщата, построена със средства на ПП ГЕРБ също е обитаема. \"За такова възстановяване може би биха мечтали други региони, които са преживели бедствия. Всичко онова, което е загубено от страна на населението тук, е възстановено на 100 процента, дори в повече\", каза на церемонията кметът на Хитрино Нуридин Исмаил. Той отбеляза, че за възстановяване на населеното място имат заслуга много хора, личности и организации. \"Първо искам да благодаря на държавата. Не ни оставиха в тежките дни и в рамките на няколко дни не само се осигуриха средства, което може би било по-лесното, но се намери и начин, по който държавни пари да бъдат изразходвани за възстановяване на частни имоти\", каза Исмаил. Той благодари и на Министерството на труда и социалната политика, на екипа на Фонд \"Социална закрила\" и на БЧК за положените усилия, на медиите, на всички хора, организации и фирми, помогнали за възстановяването на Хитрино, според възможностите си. \"С камарата на архитектите и проектантите започнахме работа по документната част за възстановяването на селото. Благодарение на техните усилия стигнахме до строителството на къщите, които са дарение от страна на Камарата на строителите у нас и фирми. Шест месеца отне подготовката на документите, след което за още четири-пет месеца направиха двуетажните къщи, които дават друг облик на селото\", припомни Исмаил. Сред официалните гости на церемонията бяха Лазар Лазаров - зам.-министърът на труда и социалната политика, Марина Сарадинова - изпълнителен директор на Фонд \"Социална закрила\", инж. Илиян Терзиев - председател на УС на Камарата на строителите в България, инж. Мирослав Мазнев - изпълнителен директор на камарата, д-р Николай Чобанов - председател на БЧК - Шумен и др.", "date": "2018.11.26", "title": "На специална церемония жители на Хитрино получиха ключове за новите си къщи"}
{"url": "https://www.24chasa.bg/novini/article/7170899", "text": "Израелската армия съобщи, че палестинец се е врязал днес с автомобила си в група израелски войници на Западния бряг и е бил застрелян, предаде Асошиейтед прес. Нападателят е ранил трима войници, преди да бъде убит. Военнослужещите извършвали инженерни работи на шосе в южната част на Западния бряг, предава БТА. От 2015 г. досега палестинци са убили над 50 израелци при нападения с нож, огнестрелно оръжие и леки коли, а убитите палестинци за същия период са 260 - при нападения или сблъсъци по време на протести.", "date": "2018.11.26", "title": "Палестинец се вряза с колата си в група израелски войници, застреляха го (Снимки)"}
{"url": "https://www.24chasa.bg/novini/article/7170914", "text": "Председателят на Европейския съвет Доналд Туск прикани Русия за престане да провокира Украйна и да върне всички нейни кораби и моряци, задържани край бреговете на Кримския полуостров, предаде Асошиейтед прес. \"Осъждам руската употреба на сила в Азовско море\", написа днес в \"Туитър\" Туск. Той добави, че е обсъдил ситуацията с украинския президент Петро Порошенко и че по-късно днес ще се срещне с негов представител. \"Европа ще остане обединена в подкрепата си за Украйна\", декларира Туск. Говорителят на германския канцлер Ангела Меркел призова Русия да освободи украинските моряци и кораби, пленени при морското противопоставяне по кримското крайбрежие. Говорителят Щефен Зайберт прикани двете страни бързо да започнат диалог за изясняване на случая и намаляване на напрежението. По думите му инцидентът поставя \"сериозни въпроси преди всички относно прилагането на военна сила от руските сили, която, съдейки по известните досега факти, явно е неоправдана\". Зайберт съобщи, че Берлин е в контакт и с двете страни, предаде БТА. По-рано днес от германското външно министерство съобщиха, че на предвидената за днес в Берлин среща на политически директори от външните министерства на Германия, Русия Франция и Украйна - т.нар. Нормандска четворка - ще се обсъждат и събитията по кримското крайбрежие, предаде АП. Париж също призова Москва \"възможно най-бързо\" да освободи украинските моряци и да върне конфискуваните морски съдове. \"По нищо не личи, че употребата на сила от Русия е била обоснована\", се казва в декларация на френското външно министерство, допълни Ройтерс. Западът трябва да помисли за налагането на нови санкции срещу Русия, каза във Варшава съветникът на полския президент Анджей Дуда по външнополитически въпроси. \"Засилването на санкционния режим срещу Русия ще бъде разгледано и обсъдено със съюзниците\", каза съветникът Кшищоф Шчерски на пресконференция след телефонен разговор между Дуда и Порошенко. Кораби от руската брегова охрана обстрелваха вчера три украински плавателни съда край Керченския проток и ги плениха заедно с екипажите, с което повишиха напрежението в региона. По-рано днес Порошенко подписа указ за обявяване на военно положение в Украйна за срок от 60 дни. За да влезе в сила, указът трябва да бъде одобрен от парламента в Киев.", "date": "2018.11.26", "title": "Туск призова Русия да освободи пленените край Крим украински кораби и моряци"}
{"url": "https://www.24chasa.bg/novini/article/7170950", "text": "Китайски учени остро осъдиха твърдението на  , предава Ройтерс. Подобни експерименти с хора са \"безумие\" и носят след себе си тежки потенциални последствия, се казва в отворено писмо, подписано от учени от различни институции, включително от университетите в Пекин, Шанхай и Китайската академия на науките, предаде БТА. \"Тези необратими трансформации на човешки генетичен материал , които са много несигурни в науката, неизбежно ще се смесят с човешкия генофонд\", се казва в откритото писмо. Учените отбелязват, че родените с редактирани гени деца могат да изглеждат здрави на първо време, но в перспектива потенциалните рискове и щети за човека могат да бъдат неизчислими. Китайски учен твърди, че е участвал в създаването на първите генно редактирани бебета - близначки, чиято ДНК е променена, така че да се предава на поколенията, съобщи по-рано Асошиейтед прес. Ако това е вярно, ще е голям скок за науката и етиката. Американски учен също каза, че е участвал в разработката в Китай. Подобни експерименти обаче са забранени в САЩ, именно защото ДНК промените могат да бъдат предадени на поколенията, а и съществува риск да бъдат засегнати други гени. Много специалисти мислят, че методът е прекалено рисков. Някои порицаха труда като експеримент с хора. Хе Джанкуей от Южния научно-технологичен институт в Шънджън, който е учил в американските университети Райс и Станфорд, каза, че е променил ембрионите на няколко двойки, подложили се на репродуктивно лечение. Досега е имало една бременност с такива ембриони. Целта не е била да бъде предотвратена наследствена болест, а да бъде направен опит бебетата да придобият резистентност към зараза с вируса ХИВ. Потвърждение на твърденията на Хе няма. Статия за разработката му не е публикувана в научно списание, за което методът да бъде проверен от специалисти. Хе разказа върху какво работи в Хонконг на организаторите на конференция по генно редактиране, която ще започне утре, а преди това в ексклузивно интервю пред Асошиейтед прес. Много учени порицаха начинанието като експеримент с хора, който не е оправдан морално. Известният генетик от Харвард Джордж Чърч обаче го защити, защото ХИВ и СПИН са \"основна и нарастваща заплаха за човешкото здраве\". От няколко години съществува сравнително лесен метод за редактиране на гени - КРИСПР-кас9. Той се използва върху хора отскоро за лечение на фатални болести, като направените промени остават само за този човек. При редактирането на сперма, яйцеклетка или ембрион обаче промените могат да бъдат наследени. Китайският учен каза, че първо е тествал метода с мишки, маймуни и човешки ембриони в лаборатория и е кандидатствал за патенти. Той е избрал да редактира гена CCR5 за ХИВ, защото СПИН е голям проблем в Китай. Всички мъже, участвали в експеримента, са били заразени с ХИВ, но жените са били здрави. Генното редактиране обаче не е целяло да предотврати малкия риск от предаване на вируса, защото това вече се постига с традиционна медицина. Хе е предложил на двойките шанс да имат дете, което да бъде предпазено от тяхната съдба. Генното редактиране е направено по време на оплождане ин витро. Когато ембрионите са били на 3 до 5 дена, са проверени дали са с редактирани гени. Двойките са можели да изберат дали да използват редактиран ембрион или обикновен. Редактирани са 16 от 22 ембриона, а от тях 11 са използвани за имплантиране на шест жени, преди да бъде постигнато забременяването с близначките. Изследванията показват, че едното момиченце има две копия на променения ген, а другото само едно. Данни да са увредени други гени няма. Липсата на гена CCR5 обаче е предпоставка за поява на други заболявания, например западнонилска треска, или човекът да умре от грип. Използването на ембриона със само едно копие на редактирания ген за специалистите е доказателство, че \"главната цел е била да бъде тествано редактирането, а не да бъде избягната болестта\".", "date": "2018.11.26", "title": "Китайски учени осъдиха редактирането на човешки гени: Това е безумие"}
{"url": "https://www.24chasa.bg/novini/article/7170961", "text": "Нови 12,1 млн.евро ще бъдат инвестирани в пограничния регион между България и Сърбия. Средствата ще бъдат разпределени между 41 нови проекта, които бяха одобрени по време на Шестото заседание на Съвместния комитет за наблюдение на Програмата за трансгранично сътрудничество между двете държави, което се състоя в гр. Пирот. Повече от половината средства са за проекти за развитие на туризма и опазване на околната среда, а малко над 3,3 млн.евро са средствата за стимулиране на младежки инициативи в пограничния регион, съобщиха от пресцентъра на Министерство на регионалното развитие и благоустройството. Заседанието бе съпредседателствано от заместник-министъра на регионалното развитие и благоустройството Деница Николова. Пред участниците в него тя подчерта, че проектите са изключително качествени и в най-голяма степен ще допринесат за изпълнение на целите и резултатите на програмата. Те носят и добавена стойност към 39-те проекта за 18,5 млн.евро, одобрени по първата покана, от които 33 са вече завършени. Николова напомни, че за първи път кандидатстването по програмата се осъществи изцяло по електронен път. „Ние отчитаме това нововъведение като успешна стъпка, която улесни процеса на подготовка и подаване на проектни предложения от кандидатите от двете страни на границата“, коментира заместник-регионалният министър. Интересът към поканата е огромен, като в периода от обявяването й на 22 януари т.г. са подадени 235 проекта. „Това е една добра предпоставка за постигане на резултати от реална полза за трансграничния регион“, категорична бе тя. Сред предложените за одобрение проектни предложения по втората покана са съвместен проект на Столична община и Ниш, който предвижда реставрация на Раннохристиянски комплекс с базилика и мавзолей в Южния парк на София и крепост край Ниш. Съвместен проект на община Ботевград и музея в Лесковац предвижда ремонт на часовниковата кула в Ботевград. Община Бойница ще може да покаже туристическата си привлекателност чрез културно-историческото наследство, за промотирането на което ще бъде доставено оборудване за фестивали. По проект на Агенция за икономическо развитие – Костинброд ще бъде разработен Коридор за развитие на устойчив туризъм, следващ древният римски път „Виа Милитарис“. Модерни цифрови технологии за популяризиране на културното и природно богатство ще се изградят с финансиране по програмата и в Бойница, Видин, Петърч и Чупрене, където е планиран и интерактивен музей на биоразнообразието в Стара Планина. По проект на Сдружение за регионално партньорство – Видин ще бъде създаден и маршрут за гастрономически туризъм –„Вкус на Стара планина“, както и веломаршут на тема „Велосипед и вино“. С финансиране от програмата ще се създадат и маршрути за развитие на речния туризъм по река Дунав по проект на сдружение „Бонония“ от Видин. В областта на младежките дейности сред одобрените проекти са развитие на ИТ сектора в граничния регион по проект на Професионална гимназия по математика и химия от Монтана – повишаване на ИТ знанията, чрез младежка мрежа и компании, ИТ центрове в Пирот и Монтана. Сред проектите са и такива на Петърч, Пирот, Монтана, Ботевград и др. Сред проектите за опазване на околната среда е проект на общините Монтана и Неготин, целящ доставка на специализирано оборудване за рибовъдни обекти, люпилня за застрашени риби, ГИС системи и други мерки за биоразнообразието от риба във водните басейни, картографиране на замърсени райони в Бор и Бойчиновци с доставка на оборудване за управление на отпадъци, следене на водата и почвата. Община Зайчар и община София и Монтана спечелиха проект за опазване и възстановяване на екосистемите в градските зони на София чрез младежки екологичен център – мониторинг на водите и почвите, възстановяване на флора и фауна в Борисовата градина. С най-много проекти се отличават общините от Северозападна България. Заместник-министър Николова изтъкна, че програмата за трансгранично сътрудничество се радва на голямо внимание, тъй като и нуждите на пограничните области са много и високи. Тя отбеляза, че още в началото на следващата година ще започне дебатът за бъдещето на програмата в програмния период след 2020 г. „Нужно е да набележим нови цели, с които да постигаме ефекта за граничните региони, защото имаме и възможности, и потенциал, но трябва да заложим върху най-важните от тях, за да постигаме максимални ефекти за повишаването на стандарта и качеството на живот“, каза тя. Според заместник-министъра на регионалното развитие и благоустройството в контекста на перспективата Западни Балкани, има добра предпоставка за осигуряване на по-големи ресурси и възможности през бъдещия програмен период, въпреки намалението на общия бюджет за Кохезионна политика и Европейско териториално сътрудничество. Общият бюджет на програмата в програмния период до 2020 г. е 34,1 млн. евро, а стратегическата й цел е да се насърчи балансираното и устойчиво развитие на трансграничния регион между България и Сърбия чрез интелигентен икономически растеж, приспособяване към промените в околната среда и подобряване на културата на обучение. Допустимият регион обхваща областите Видин, Монтана, Враца, Софийска област, Перник и Кюстендил на територията на Република България и областите Бор, Зайчар, Нишава, Топлица, Пирот, Ябланица и Пчиня на територията на Република Сърбия. Управляващ орган по Програмата е Дирекция „Управление на териториалното сътрудничество“ в Министерството на регионалното развитие и благоустройството на Република България, а Национален партниращ орган е Министерство на европейската интеграция на Република Сърбия.", "date": "2018.11.26", "title": "Николова: Влагаме нови 12,1 млн. евро по проекти в пограничния регион със Сърбия"}
{"url": "https://www.24chasa.bg/novini/article/7170981", "text": "Деноминираните в долари държавни облигации на Украйна и Русия се намират под натиск от продажби по време на търговията в понеделник с оглед на набиращия скорост нов сериозен конфликт между Киев и Москва, възникнал в резултат на инцидентите в Керченския пролив, при които три украински бойни кораба бяха арестувани от руските гранични власти и откарани в Керч. Цената на руските дългосрочни облигации с падеж през 2043-а година се понижава с 1,44 цента към 102,1 американски цента, като това е тяхната най-ниска стойност от април 2016-а година, според данни на Rеfinitiv, цитирани от Ройтерс. Под натиск от продажби се намират и украинските облигации, след като президентът на страната Петро Порошенко подписа указ за въвеждане на военно положение в Украйна, валидно от 26-и ноември до 26-и януари 2019-а година. Украинските доларови облигации с падеж през 2025-а година поевтиняват с 2,25 цента към 87,2 американски цента, като според данни на Refinitiv това са техните най-ниски нива от анексирането на Крим от Русия през март 2014-а година. Цената на застраховката срещу фалит по отношение на руския държавен дълг, или т.нар. \"петгодишни CDS книжа\" (Credit Defalut Swaps) на Русия, пък се повишава с 9 базисни пункта към две и половина месечен връх от 172 базисни пункта, според данните на агенция IHS Markit. Това означава, че гаранцията/застраховката за петгодишен руски дълг на стойност 10 млн. евро достигна 172 хил. евро. Ескалиращото напрежение между Русия и Украйна се отразява негативно и на руската рубла, като тя губи позиции спрямо водещите валути в лицето на щатския долар и на еврото, предаде  . Американският долар поскъпва в рамите на деня с 1,54% към 67,22 рубли, като това е първото понижение на руската рубла от 14-и ноември и най-силно нейно понижение от 9-и ноември. Спрямо еврото, руската валута се понижава с 1,82% към 76,43 рубли. Московската фондова борса също се намира под натиск от продажби, като деноминираният в долари индекс RTS се понижава с 3,6%, а индексът в местната валута - MOEX се понижава с 2,15%.", "date": "2018.11.26", "title": "Руската рубла се срива след възникналия конфликт между Киев и Москва"}
{"url": "https://www.24chasa.bg/novini/article/7170998", "text": "Германският канцлер Ангела Меркел е уверила президента на Украйна Петро Порошенко, че ще направи всичко по силите си, за да се опита да облекчи патовата ситуация между Украйна и Русия, съобщи украинското президентство след телефонен разговор между двамата лидери, предаде Ройтерс. Русия не се съобрази с призивите на Запада да освободи трите украински военни кораба, по които стреля, а после ги задържа близо до полуостров Крим, и обвини Киев, че заговорничи със западните си съюзници за провокиране на конфликт, предаде БТА. \"Ангела Меркел изрази загриженост от ескалацията на руската агресия с използването на оръжия и каза, че ще направи всичко по силите си за деескалация\", се казва в съобщение на говорителя на президентството Святослав Цеголко на сайта на украинския държавен глава, предаде ТАСС. Порошенко и Меркел са координирали и действията за подготовка на заседанието на Европейския съвет през декември в Брюксел и са се договорили за продължаване на украинско-германските консултации за разрешаване на ситуацията. Германският външен министър Хайко Маас заяви днес на съвместна пресконференция в Мадрид с испанския си колега Жозеп Борел, че Германия може да стане посредник между Украйна и Русия за уреждане на кризата във връзка със събитията в Керченския проток, съобщи ТАСС. Министър Маас призова \"всички страни към сдържана позиция\". \"Ако трябва, готови сме да станем посредник, за да не се превърне този конфликт в сериозна криза\", посочи Маас.", "date": "2018.11.26", "title": "Меркел: Ще направим всичко, за да облекчим напрежението между Русия и Украйна"}
{"url": "https://www.24chasa.bg/novini/article/7170534", "text": "Бернардо Бертолучи (на италиански: Bernardo Bertolucci) е италиански режисьор и сценарист. Носител е на награди „Бодил“, „Златна палма“, „Сезар“, „Златна камера“, „БАФТА“, две „Европейски филмови награди“, 2 награди „Златен глобус“ и 2 награди „Оскар“. Има звезда на Холивудската алея на славата от 2013 г. Известни филми, режисирани от него, са „Сухата кумица“, „Конформистът“, „Последно танго в Париж“, „Последният император“, „Открадната красота“, „Мечтатели“ и други. Роден е на 16 март 1940 година в Парма, Италия, в семейството на Нина и Атилио Бертолучи. Баща му е поет и филмов критик, майка му е учителка. Бертолучи започва да пише стихове още на 12 години и скоро печели няколко престижни награди. Завършва литература и философия. След това отива в Рим, където е помощник на Пиер Паоло Пазолини във филма „Безделник“ през 1961 г. На 22 години заснема първия си филм „Сухата кумица“. Бумът на италианското кино затихва през 1970-те години, когато филмовата индустрия става жертва на голямата рецесия. Италианските режисьори са все по-често принудени да корпорират филмите си с американски, френски, шведски и други компании, за да могат да ги финансират. Бертолучи не прави изключение. През 1972 г. заснема „Последно танго в Париж“ с участието на чуждестранни актьори в главните роли (Марлон Брандо, Мария Шнайдер). Филмът се счита за скандален, с оглед на секс-сцените, които съдържа. След първата му прожекция в Ню Йорк е цензуриран както в САЩ, така и в Италия. От 1976 до 1981 г. е спрян от екрана. По-нататък Бертолучи се връща към интимната тематика от по-рано. През 1996 г. заснема „Открадната красота“, последван от филма „Мечтатели“.", "date": "2018.11.26", "title": "Вижте през годините Бертолучи, променил света на киното с \"Последно танго...\" (Видео, снимки)"}
{"url": "https://www.24chasa.bg/novini/article/7170628", "text": "Очаквам икономиките на Косово и Албания да се обединят, заяви косовският премиер Рамуш Харадинай, откривайки съвместното заседание с правителството на Албания в косовския град Печ, предаде Танюг, цитирана от БТА. Харадинай изрази увереност, че очакваното подписване на девет споразумения и протоколи от Прищина и Тирана ще доведе до обединяване на икономиките на двете страни в близко бъдеще. Албанският премиер Еди Рама заяви в началото на заседанието, че е разочарован от подхода на ЕС към косовската независимост и по въпроса за визовата либерализация за гражданите на Косово. Рама подкрепи въвеждането от косовското правителство на увеличение на митата със сто процента върху стоките от Сърбия и Босна и Херцеговина. Рама каза, че \"митата трябва да бъдат 100 процента в северно Косово и нула процента на юг\". Увеличението със сто процента на митата е разумно политическо решение в отговор на несправедливото отношение на Сърбия към Прищина, често с подкрепата и на други европейски страни, каза Рама. Печ е украсен със знамената на Косово и Албания, поставени по повод днешното съвместно заседание и по повод предстоящото отбелязване на Деня на албанското знаме в сряда.", "date": "2018.11.26", "title": "Рамуш Харадинай: Очаквам икономиките на Косово и Албания да се обединят"}
{"url": "https://www.24chasa.bg/novini/article/7170668", "text": "55-годишен мъж се е обесил в котелното на НАП в Хасково тази сутрин. Мъжът е работел като парнаджия в данъчното от около 2 години. Според негови колеги нищо в поведението му напоследък не е подсказвало, че има някакви големи проблеми и такива намерения,  Огледът на полицията затрудни временно работата на данъчните, но всички гишета работят, уверяват от НАП.", "date": "2018.11.26", "title": "Мъж се обеси в НАП-Хасково"}
{"url": "https://www.24chasa.bg/novini/article/7170629", "text": "Рекордното оскъпяване до 400% на задължителната полица \"Гражданска отговорност\", което ще вдигне нейната цена  до минимум 1200 лв. ще плащат само 0,6% от собствениците на коли, или близо 18 000 души. 78% от водачите, т.е. 2 млн. души ще попаднат в бонус частта на скалата от системата \"бонус-малус\". Това показват разчетите на Комисията за финансов надзор по данни на МВР и застрахователни компании. Попадането в най-високия клас- 20-ти, който носи драстично високата цена ще става след тежка катастрофа с убит човек на пътя, или след 9 по-леки от това нарушение инцидента. Още първата година след въвеждането на системата, която се очаква да влезе в сила от догодина, намалението за изрядните водачи ще бъде 10%. Ако нямат нарушения през 2021 г. отстъпката ще стигне до 20%. За да ползват максималния бонус от 25% обаче, те не трябва да имат нарушение още 7 години. Разчетите показват, че 44% от собствениците, или близо 1 млн. души, ще достигнат до максималния бонус. Така при настоящи цени от около 300 лв., за \"Гражданска отговорност\" те ще плащат 225 лв. Застраховката ще се сключва за всеки автомобил. При нарушение на пътя отрицателни точки и по-рисков клас ще се слагат както на колата, така и на собственика, припомниха от финансовия регулатор.  Оттам допускат, че при въвеждането на \"бонус-малус\" част от водачите при леки произшествия могат да предпочетат да платят причинените от тях щети на другия автомобил, вместо да  се повиши техния клас. Оттам дават пример с ПТП причинено от неспазване на дистанция. При лек удар на колата отпред,  цената на полицата се коригира нагоре със  190%, ако щетата плати застраховател.  Виновният шофьор пък ще плаща по-скъпа полица в продължение на 5 години. Ако щетите са леки, водачите могат да не викат КАТ, а да се договорят, и виновният да плати щетите на другия, за да не губи от цената на застраховката. Въвеждането на системата \"бонус-малус\" по света е довело до намаляване на катастрофите и жертвите – с между 15% и 30% в различните държави, показва статистиката на КФН.  Това е и една от основните цели при въвеждането на тази система и у нас. ", "date": "2018.11.26", "title": "КФН: 78% от водачите ще плащат \nпо-евтина \"Гражданската отговорност\""}
{"url": "https://www.24chasa.bg/novini/article/7170713", "text": "На 21 ноември е регистрирана масова хакерска атака към сайта на БСП - www.bsp.bg. Тя е от типа DDoS и е осъществена чрез множество IP адреси от Тайланд, съобщиха от пресцентъра на БСП. Взети са допълнителни защитни мерки. Въпреки, че този тип атаки са трудни за преодоляване, сайтът на БСП не е спирал да функционира, информират от партията. ", "date": "2018.11.26", "title": "Хакери атакували сайта на БСП от Тайланд"}
{"url": "https://www.24chasa.bg/novini/article/7170688", "text": "Върховният касационен съд потвърди 8-годишната присъда на Петър Жеков от Равда, който през 2016 г. уби брат си с брадва, а след това отиде да се подстриже. 78-годишният мъж е признат за виновен в това, че на 27 юни, 2016 г, около 16 ч. в землището на село Равда, чрез нанасяне на удари с брадва умишлено умъртвил брат си Коста. Магистрати са единодушни, че убийството е извършено с особена жестокост. Клането, потресло Равда, било провокирано от системното пиянство на жертвата. Във фаталния 27 юни двамата братя трябвало да помогнат на съседка, но Коста пак бил пиян. Той живеел сам в колиба в покрайнините на Равда. Ядосан от поредния запой на брат си, Петър грабнал брадва, подпряна на входната врата на колибата и нанесъл няколко удара в областта на тила на Коста. Той издъхнал на място, а брат му го зарязал окървавен на земята. По пътя за вкъщи хвърлил изцапаната си с кръв тениска. Преди да се прибере, Петър се отбил при племенницата си, която била фризьорка и се подстригал.", "date": "2018.11.26", "title": "Окончателно: 8 години затвор за Петър от Равда, убил брат си и отишъл на фризьор"}
{"url": "https://www.24chasa.bg/novini/article/7170722", "text": "Българският дипломат Христо Гуджев, който служи като посланик на страната ни в Мексико между 2012 и 2016 г. бе награден с орден \"Ацтекски орел\" с лента от името на президента на Съединените мексикански щати Енрике Пеня Нието. Декретът, подписан от мексиканския държавен глава и поздравителния му адрес бяха прочетени от мексиканския посланик в Будапеща Давид Нахера Ривас, който отговаря и за България. Той връчи ордена на посланик Гуджев на официална церемония в зала \"Договори\" на Министерството на външните работи в София. Българският дипломат бе почетен с висшето мексиканско отличие за работата си в полза на българо-мексиканските отношения и за усилията за запазване на българското дипломатическо представителство в Мексико. Освен официални лица от министерството, на церемонията присъстваха и посланичката на Венецуела в България г-жа Ориета Капони и новопристигналата посланичка на Куба г-жа Каридад Ямира Куенто Милиан, която предстои да връчи акредитивните си писма на президента Радев. На награждаването бяха и почетните консули на Колумбия, Еквадор, Мексико и представител на почетното консулство на Чили в България. ", "date": "2018.11.26", "title": "Посланик Христо Гуджев с орден от президента на Мексико"}
{"url": "https://www.24chasa.bg/novini/article/7170715", "text": "3 години и половина при строг режим ще излежи 31-годишният Муйдин Хасан. След като призна вината си, той прие споразумението с Варненската окръжна прокуратура, което магистратите приеха. Решението е окончателно и влиза в сила веднага. Муйдин се призна за виновен   Престъплението изглежда дребно, но за младия мъж то е извършено в условията на опасен рецидив. Нападението било извършено на 7-и май тази година. Муйдин попаднал случайно на руснака Григорий Д. Мъжете се започнали и чужденецът почерпил нашенеца с бира. По настояване на Муйдин двамата отишли до магазин за хранителни стоки в комплекса, близо до хотел \"Хавана\". Там срещнали още няколко мъже, за които Муйдин обяснил, че са му колеги. Когато руснакът решил да се прибере в хотела си, Муйдин му казал, че ще го изпрати, подмамен от масивния златен синджир на врата му. Когато стигнали до неосветено място той ударил с юмрук Григорий, последният паднал на земята, а нашенецът бързо издърпал ланеца и побягнал. На следващия ден ланецът бил предаден в заложна къща. След като данните на подсъдимия били сверени, служителят съставил заложен билет на Муйдин, като вписал имената, адреса и ЕГН-то му. Руснакът подал жалба, разследващите проверили първо заложните къщи и бързо стигнали до извършителя. От заложната къща доброволно предали синджира, който е с тегло 5 грама и стойност над 300 лева. Муйдин е осъждан многократно. Последната му присъда влязла в сила в средата на 2011 год. Тогава получил година затвор отново за грабеж.", "date": "2018.11.26", "title": "Рецидивист влиза в затвора за откраднато синджирче на Златни пясъци"}
{"url": "https://www.24chasa.bg/novini/article/7170716", "text": "109 жалби срещу условията в ареста са подали досега отстранената кметица на столичния район \"Младост\" Десислава Иванчева, заместничката й Биляна Петрова и жена, лежала с тях в следствения арест на ул.\"Майор Векилски\" в София. Това съобщиха пред \"24 часа\" от Министерството на правосъдието (МП). То разпрати официална информация за състоянието на още един арест в София, който се намира в една от сградите на Националната следствена служба на ул. \"Г. М. Димитров\". Съкилийничката на Иванчева и Петрова вече е на свобода. Двете също бяха на крачка от нея, след като специализираният съд ги пусна под домашен арест, но апелативният отмени решението.   От Министерството на правосъдието уточняват, че задържаните сами трябва да се грижат за хигиената в помещенията, които са със собствен санитарен възел. Затова им се дават кофи, метли, парцали и препарати. На всеки арестант се осигурява най-малко 2 пъти седмично време за къпане. При свиждания задържаните могат да получават хранителни пратки с до 5 кг хранителни продукти и до 5 кг плодове и зеленчуци. Те се проверяват от надзирателите. Във връзка с постъпили запитвания от медии, отнасящи си до условията и реда в ареста на ул. „Майор Г. Векилски“, Областна служба „Изпълнение на наказанията“-София, която ръководи и контролира изпълнението на мярката за неотклонение “Задържане под стража“ на територията на град София и София-област, прави следните уточнения: Арестът на бул. „Г.М. Димитров“ №42 и арестът на ул.“М-р Г.Векилски“№2 са съобразени и отговарят на условията за пребиваване на задържани лица, в съответствие с чл.43 от Закона за изпълнение на наказанията и задържането под стража /ЗИНЗС/. Всички задържани лица в двата ареста са поставени в еднакви условия за пребиваване, които са необходими за поддържане на физическото и психическото им здраве, и уважаване на човешкото им достойнство. Спалните помещения /килии/ в арест „М-р Г. Векилски“№2 са еднотипни като изграждане и оборудване. Те отговарят на изискванията за минимална жилищна площ от 4 кв. м. в спално помещение за всяко задържано лица и са оборудвани със самостоятелни легла за настаняване, метални маса и столове, метални шкафчета за съхранение на разрешени вещи и предмети. Във всяка килия има достъп до дневна светлина чрез два прозореца, укрепени със защитни решетки, които се демонтират през лятото, а през зимата достъпът до свеж въздух се осъществява чрез метални клапи. Във всички спални помещения се осигурява изкуствено осветление – постоянно и резервно. Изградена е аспирационна система, която осигурява непрекъсната циркулация на въздуха в килиите и общите помещения. Всички помещения разполагат със собствен санитарен възел с непрекъснат достъп до течаща вода. Санитарният възел е отделен от останалата част на килията с масивна преградна стена с височина 1,2 м. Подът на санитарния възел е с трайно подово покритие – плочки теракота, а стените са облицовани с фаянсови плочки, което дава възможност хигиената в помещението да се поддържа на необходимото ниво. Хигиената в килиите се поддържа от задържаните под стража лица, на които се предоставят необходимите препарати и средства за поддържане – кофи, метли, парцали и др. На всяко задържано лице най-малко два пъти седмично се осигурява време за къпане. Всекидневно, при тяхно желание, се осигурява достъп до топла вода за хигиенизиране на помещенията, в които пребивават, личен тоалет и пране на дрехи и бельо, както и други нужди по тяхно искане. Всяко задържано лице има право на храна – закуска, обяд и вечеря, като в двата ареста тя се доставя три пъти на ден от Затвора - София. Храната отговаря на разпоредбите на ЗИНЗС, според които следва да е достатъчна по химически и калориен състав, съгласно таблици, утвърдени от министъра на правосъдието, съгласувани с министъра на здравеопазването и министъра на финансите. За нуждите на задържаните лица в двата ареста има обособени лавки, в които е предоставена възможност с лични средства да пазаруват хранителни и битови продукти по избор. Задържаните под стража лица могат да получават хранителни пратки и други разрешени вещи по време на свиждане, които могат да съдържат до 5 кг. хранителни продукти и до 5 кг. плодове и зеленчуци. Според нормативната уредба, те биват подлагани на проверка от надзорно-охранителния състав на ареста. В двата ареста се осигурява ежедневен престой на открито на задържаните лица през светлата част на денонощието. В ареста на ул. „М-р Г.Векилски“ № 2, престоят на открито се осъществява в обособени три отделни заграждения във вътрешния двор на ареста, с цялостен достъп до външна среда с пряка слънчева светлина, естествен достъп и циркулация на свеж въздух, гимнастически уреди. Задържаните под стража лица имат право на телефонни разговори за времето от 08:30 ч. до 17:00 ч. на определените за целта места - престой на открито и арестните коридори. Обискът на задържаните лица и претърсване на помещенията, съгласно ЗИНЗС, се извършва планово и извънредно при наличие на основания за откриване на неразрешени вещи и предмети. Обискът на задържаните лица се извършва от длъжностни и поемни лица от същия пол, по начин, който не уронва достойнството на задържаните лица. Към двата ареста има обособен Медицински център, който осъществява медицинска помощ и грижа за всяко задържано лице. Центърът се състои от директор, който се намира в ареста на ул.“М-р Г.Векилски“№2, лекар ординатор, отговарящ за задържаните лица в ареста на бул. “Г.М.Димитров“ № 42, лекар по дентална медицина, който обслужва задържаните лица от двата ареста, фелдшер и медицинска сестра. Към Медицинския център са привлечени външни специалисти-консултанти: невролог, кардиолог и дерматолог, които осъществяват консултации на място, без да е необходимо допълнително извеждане на задържаните лица. На задържаните лица всяка седмица се осъществява амбулаторен медицински преглед. При спешна необходимост, прегледът е незабавен. Задържаните лица при необходимост и по съответен законоустановен ред биват настанявани за лечение във външни болнични заведения. Всяка жалба и сигнал на задържано в ареста лица се проверява от горестоящия административен ръководител. За последните шест месеца в ареста на ул. „М-р Г.Векилски“№2 са постъпили 109 жалби и сигнали само от три задържани лица с претенции относно битовите условия в ареста. Задържаните лица са уведомени по надлежния ред за резултатите от проверките. Проверки се извършват и от Инспектората по чл.46 от Закона за администрацията към министъра на правосъдието.", "date": "2018.11.26", "title": "Иванчева и 2 нейни съкилийнички със\n109 жалби срещу условията в ареста"}
{"url": "https://www.24chasa.bg/novini/article/7170729", "text": " е част от многобройните опити на НАСА от 60-те години на миналия век за изследване на Червената планета, предадоха ДПА и БТА. Най-новите полети на НАСА до Марс са: : Проектираният да функционира 90 дни космически апарат \"Опортюнити\" работи на Марс от 2004 г. до юни 2018 г. Същия месец той бе засипан с прах в резултат на буря, разразила се на Червената планета. През октомври 2018 г. НАСА съобщи, че се правят опити за възобновяване на неговата работа. Учените установиха, че слънчевите панели на роувъра са покрити с прах и затова батериите не могат да се заредят. Шестколесният роувър и друг път е прекъсвал работа по същата причина. Силните марсиански ветрове - типично явление в периода ноември-януари, - може да отвеят праха и роувърът отново да възстанови функциите си, смятат учените. \"Опортюнити\" откри признаци, че някога на Марс е имало течаща вода. Той изследва планетата в района Меридиани Планум, където е спусната и сондата \"Скиапарели\". \"Спирит\" е роувър-близнак на \"Опортюнити\". Той също кацна на Марс през 2004 г. Поради екстремните ветрове, за него също се очакваше да работи не повече от 90 дни. Но роувърът приключи работа през 2009 г., когато затъна в пясъци. Той направи 124 000 снимки на Марс. Материалът, от който е направен, е алуминий от останките от двата небостъргача на Световния търговски център, които се срутиха при терористичната атака от 11 септември 2001 г. Спускаемият апарат \"Феникс\" кацна в областта на северния полюс на Марс през 2008 г. Той работи в продължение на 5 месеца, с два повече от първоначално очакваните. Апаратът притежаваше роботизирана ръка, с която взе проби и изследва марсианската почва. В резултат бе установено наличието на лед по повърхността на Марс. Изстреляният през 2011 г. роувър \"Кюриосити\" е най-големият, кацал на Марс. Той работи там от август 2012 г. Стойността на проекта е 2,5 милиарда долара. \"Кюриосити\" проведе изследвания в областта на кратера Гусев - място, където в миналото е имало вода. Благодарение на тези изследвания са направени множество открития, като например, че вероятно в миналото на Марс е имало микроби. Захранването на апарата е с плутониев генератор, затова той не спря да работи, когато попадна в буря през юни тази година. Роувърът е изминал разстояние повече от 20 км. През септември 2018 г. в паметта на \"Кюриосити\" се установи \"аномалия\", по която работата продължава. Изпращането на хора до Марс е дългосрочна и предстояща акция на НАСА. Предвижда се това да стане в средата на 30-те години на нашия век. Траспортирането ще става с космическата капсула от следващо поколение \"Орион\". Засега се провеждат тестови полети на капсулата. Носител на \"Орион\" е тежката ракета \"Делта IV\". Предвижда се кацането да става първо върху астероид, а после на Червената планета.", "date": "2018.11.26", "title": "Вижте кои са най-новите полети на НАСА до Марс"}
{"url": "https://www.24chasa.bg/novini/article/7170742", "text": "Фондация \"Отворено общество\" на Джордж Сорос заяви днес, че ще прекрати операциите си в Турция, няколко дни след като президентът Реджеп Тайип Ердоган обвини милиардера и филантроп Сорос, че се опитва да разделя и унищожава нации, съобщи Ройтерс. Фондацията обяви, че е мишена на \"безпочвени твърдения\" в турските медии, което прави невъзможно за нея да продължи работата си, предаде БТА. Фондацията посочи също, че разследвания в последно време на министерството на вътрешните работи са се опитали да покажат нейна връзка с масовите протести в Турция за парка Гези през 2013 г. Фондацията отрича подобна връзка. Един от нейните учредители в Турция - Хакан Алтънай, бе сред 13 души, задържани от турските власти преди десет дни. Задържаните лица бяха обвинени в подкрепа на намиращия се в затвора правозащитник Осман Кавала с цел сваляне на правителството чрез масови протести. В реч миналата седмица Ердоган свърза тези арести със Сорос. Лицето /Кавала/, което финансира терористите по време на инцидентите за Гези, вече е в затвора, каза Ердоган в реч пред представители на местната власт. А кой стои зад него? Известният унгарски евреин Сорос. Това е човек, който назначава хора, за да разделя нации и да ги разбива. Той има толкова много пари и ги харчи по този начин, заяви Ердоган. Фондацията посочи, че \"нови разследвания\" правят опит да я свържат с протестите за Гези преди пет години. Тези усилия не са нови и са извън реалността, отбеляза фондацията. Тя съобщи, че ще подаде заявление за ликвидация и прекратяване на операциите на компанията колкото се може по-скоро.", "date": "2018.11.26", "title": "Фондацията на Сорос решила да прекрати операциите си в Турция"}
{"url": "https://www.24chasa.bg/novini/article/7170737", "text": "Президентът на Украйна Петро Порошенко днес подписа указ за въвеждане на военно положение за срок от 60 дни, до 25 януари 2019 г., се казва в съобщение на сайта на държавния глава, предаде Ройтерс, цитирана от БТА. За да влезе в сила, указът трябва да бъде одобрен от парламента. Решението на Порошенко беше взето ден след като Русия стреля по три украински военни кораба и ги задържа, предизвиквайки остра ескалация на напрежението между двете държави. Очаква се днес до края на деня парламентът в Киев да обсъди президентския указ. По решение на Съвета за национална сигурност и отбрана на Украйна на генералния щаб на украинската армия се възлага да организира противовъздушна отбрана \"за защита на важни държавни обекти\" от удари по въздух, както и да се предвидят мерки за частична мобилизация\". \"Службите за сигурност на Украйна трябва да приемат незабавни мерки за засилване на контраразузнавателната дейност, антитерористичния и контрадиверсионния режим, информационната сигурност\", се казва в текста, цитиран от ТАСС. На граничните войски се възлага засилване на охраната на държавната граница с Русия по административната граница с Крим. Документът влиза в сила в деня на подписването му.", "date": "2018.11.26", "title": "Порошенко подписа указ за обявяване на военно положение заради кризата с Русия"}
{"url": "https://www.24chasa.bg/novini/article/7170749", "text": "Полският министър на отбраната Мариуш Блашчак каза днес, че сегашната криза в Украйна не представлява повишена заплаха за Полша, но призова за наблюдение на ситуацията, предаде Ройтерс, цитирана от БТА. \"Службите не са докладвали за повишено равнище на заплаха за Полша в резултат на ситуацията в Украйна\", каза министър Блашчак на пресконференция. \"Това, разбира се, е важно за нас, заради факта, че сме съседи и с Украйна, и с Русия\". Русия задържа в неделя три украински военни кораба край бреговете на анексирания от нея Кримски полуостров, след като откри огън по тях и рани няколко душщи от екипажа, предизвиквайки нова криза между двете държави.", "date": "2018.11.26", "title": "Варшава: Новата криза между Русия и Украйна не представлява заплаха за Полша"}
{"url": "https://www.24chasa.bg/novini/article/7170746", "text": "Европейската комисия днес призова Русия да освободи трите украински кораба, които задържа в неделя близо до Кримския полуостров, анексиран от Украйна през 2014 г., предаде Ройтерс. Говорителка на Еврокомисията изтъкна, че общността не признава анексията на Крим от Москва и каза, че Русия е длъжна бързо да освободи движението през Керченския проток. \"Гледаме много сериозно на това\", каза говорителката, цитирана от БТА. Украинската консултантска агенция в областта на агробизнеса АРК-Inform съобщи, че украинските търговски пристанища в Азовско море работят нормално, въпреки напрежението между Украйна и Русия. Украйна има две пристанища в Азовско море, специализирани в превоз на зърно и стомана.", "date": "2018.11.26", "title": "Еврокомисията призова Русия да освободи задържаните украински кораби"}
{"url": "https://www.24chasa.bg/novini/article/7170752", "text": "„В мрежата на младите депутати работим за по-справедлива Европа. Такава, която да спечели сърцата и умовете на хората с конкретни политики и резултати. Положителни примери са търговските споразумения като CETA, след чието влизане в сила износът на България към Канада е се е увеличил с 40%, отпадането на роуминга и намаляването на цените на международните разговори, както и проектите финансирани по европрограми и Плана Юнкер.“, заяви българският евродепутат Ева Майдел (ГЕРБ/ЕНП) по време на 11-ата среща на Мрежата на младите членове на групата на ЕНП, провела се на 26 ноември 2018 г. Това съобщиха от пресцентъра на ГЕРБ. Мрежата се състои от членове на националните парламенти от политическото семейство на ЕНП и членовете на групата на ЕНП в Европейския парламент до 36-годишна възраст. Целта на асоциацията е младите депутати да обсъждат важни политически предизвикателства за бъдещето на Европа. Във фокуса на дискусията по време на 11-ата среща бяха социалните мрежи като средство за комуникация на политическите победи в ЕС. В срещата участие взеха и ключови фигури от ръководството на Европейската народна партия - председателят Жозеф Дол, както и координаторът на предизборната кампания Дара Мърфи. “Често попадаме в капана на необективна информация за тромавата структура на ЕС, а всъщност бюджетът е само 1% от БНП на държавите-членки. Европа е проект за просперитет, взаимно уважение и солидарност, не трябва да го оставяме да бъде подронван от дребнави политики и предразсъдъци.“, добави още българският евродепутат Ева Майдел.", "date": "2018.11.26", "title": "Ева Майдел: Работим за по-справедлива Европа"}
{"url": "https://www.24chasa.bg/novini/article/7170758", "text": "Високопоставени представители от Германия, Русия, Украйна и Франция се срещат днес в Берлин и ще се опитат да постигнат общи решения във връзка с засиленото напрежение между Москва и Киев, каза говорител на германското външно ведомство, цитиран от Ройтерс. Русия се противопоставя на международните призиви да освободи трите украински военни кораба, задържани от нея близо до полуостров Крим, предаде БТА. \"Днес, по съвпадение, защото това заседание беше планирано отдавна, политическите директори се срещат в Берлин в Нормандския формат, за да обсъдят положението в Украйна и напредъка в Минския процес\", каза говорителят. \"Този форум, разбира се, ще бъде използван, за да се обсъдят събитията през уикенда и да бъде намерено колективно решение\", добави германският представител.", "date": "2018.11.26", "title": "Германия е домакин на четиристранна среща за конфликта в Украйна"}
{"url": "https://www.24chasa.bg/novini/article/7169816", "text": "Наскоро в Сеул председателят на Азиатския форум Боао и бивш генерален секретар на ООН Бан Ки Мун заяви пред журналисти от агенция Синхуа, че от въвеждането на политиката на реформи и отваряне към света през 1978 година, в китайското общество са настъпили огромни промени. Опитът на Китай в развитието заслужава да се сподели с останалите държави по света, предава  През 1978 година БВП на Китай заемаше по-малко от 2% от световната икономика, обаче днес, страната е втората по големина икономика в света. Бан Ки Мун смята, че Китай е постигнал невероятно голям напредък. Той каза, че данните от ООН показват, че броят на изключително бедното население по света е спаднал от 1.9 милиарда през 1990 година до 836 милиона през 2015 година, което реализира целта на ООН за хилядолетното развитие. От въвеждането на политиката за реформи и отваряне преди 40 години, Китай е положил големи усилия в областта на намаляването на бедността. „Може да се каже, че Китай е предоставил помощ за реализиране на тази важна цел на ООН.\" В момента Китай полага усилия за премахване на абсолютната бедност до 2020 година, което ще бъде удивително постижение, и има важно значение не само за Китай, но и за света. Бан Ки Мун заяви, че Китай играе все по-важна роля в световната общност и е вторият най-голям инвеститор в умиротворителните дейности на ООН. В същото време, той играе положителна роля в изпращане на миротворци и извършването на умиротворителните мисии по света. Бан Ки Мун изрази благодарност към Китай за подкрепата към развиващите се държави. Със създаването на Азиатската банка за инфраструктурни инвестиции и прилагането на инициативата „Един пояс, един път\", Китай може да играе все по-голяма роля, което също отговаря на очакванията на международната общност.", "date": "2018.11.26", "title": "Бан Ки Мун: Опитът на Китай в реформите и отварянето може да се сподели с останалите страни"}
{"url": "https://www.24chasa.bg/novini/article/7170350", "text": "Излизането на Великобритания от Европейския съюз, ако стане според условията на предлаганото споразумение, ще доведе до свиване на брутния вътрешен продукт (БВП) с 4 процента до 2030 година, което се равнява на загуба от 100 млрд. бр. лири годишно за националната икономика. Това се равнява също така на загуба от 1090 бр. лири за всеки жител на страната, информира в. \"Индипендънт\", позовавайки се на Националния институт за икономически и социални изследвания (NIESR), предаде БТА. Основните ни изводи показват, че ако предложеното споразумение за Брекзит бъде изпълнено по такъв начин, че Великобритания напусне митническия съюз и единния пазар на ЕС през 2021 година, то към 2030 г. БВП ще се свие с 4 процента спрямо нивото, на което би бил, ако Великобритания остане в ЕС, се посочва в изследването. Експерти уточняват, че причините за този резултат ще бъдат основно препятствия в сферата на услугите, които ще направят този сектор на икономиката по-слабо привлекателен и в крайна сметка ще доведат до свиване на инвестициите от ЕС и намаляване на ефективността на британските работници. Авторите проучват и варианта за излизане на страната от ЕС без споразумение. За Обединеното кралство този вариант се оказва още по-скъп - БВП би се свил с 5,5 процента или 140 млрд. бр. лири годишно. През май ръководителят на Банк ъв Ингланд (Bank of England) Марк Карни заяви, че процесът на излизане на страната от Евросъюза е струвал на всяко домакинство около 900 бр. лири (1000 евро).", "date": "2018.11.26", "title": "\"Индипендънт\": Брекзит ще струва на Великобритания 100 млрд. британски лири годишно"}
{"url": "https://www.24chasa.bg/novini/article/7170369", "text": "Русия ще бъде принудена да реагира на плановете на САЩ да разположат в Европа системите за противоракетна отбрана \"Иджис ашор Ем Кей 41\" (Aegis Ashore MK41), заяви днес руският заместник-министър на външните работи Сергей Рябков. По думите му разполагането им би било в нарушение на Договора за ликвидиране на ракетите със среден и малък обсег, сключен между САЩ и СССР през 1987 г., предаде Ройтерс, цитирана от БТА. Рябков добави, че Москва би желала този договор да остане в сила, в случай че Вашингтон го спазва. Пред репортери в Москва висшият дипломат каза, че Русия не разполага с ракети, забранени от договора. По думите му ракетите, за които САЩ твърдят, че нарушават договора, не са били тествани в обхват, забранен от договора. Той каза още, че американската страна е обвинила Русия още преди да получи доказателства за противното. Президентът на САЩ Доналд Тръмп обяви, че възнамерява да изтегли САЩ от ракетния договор от 1987 г. заради нарушаването му от руска страна, припомня Ройтерс. На пресконференцията си Сергей Рябков обвини Вашингтон, че не е отговорил на нито една от претенциите на Москва относно ситуацията около договора, а също, че не е предявил обективни данни, че Русия го нарушава, предаде ТАСС. Рябков посочи, че военното планиране на Русия изхожда от най-лошия вариант, а именно - връщане на американски ракети в Европа. По думите му САЩ вече са решили да денонсират ракетния договор от 1987 г., а кога ще се случи това е само въпрос на време. Той добави, че руският президент Владимир Путин ще обсъди въпроса с Тръмп на срещата им в Аржентина по време на форума на Г-20.", "date": "2018.11.26", "title": "Русия: Ще реагираме на плановете на САЩ да разположат в Европа системи за ракетна отбрана"}
{"url": "https://www.24chasa.bg/novini/article/7170378", "text": "Украинският президент Петро Порошенко поиска от Русия незабавно да освободи украинските моряци и корабите, задържани вчера в Керченския проток, предаде Асошиейтед прес. \"Ние искаме те спешно да бъдат върнати на украинската страна\", каза Порошенко и призова за деескалация на кризата, предава БТА. По-късно днес украинският парламент ще обсъжда президентското искане за въвеждане на военно положение в страната заради кризата в Керченския проток. Украйна каза, че шестима моряци са били ранени, когато руски гранични войски са открили огън по три украински кораба близо до Керченския проток, и после са били задържали. Русия и Украйна си размениха вече обвинения във връзка с инцидента, който задълбочи напрежението между тях, породено от руската анексия на Крим през 2014 г. и от подкрепата за сепаратисткия бунт в Източна Украйна, отбелязва АП. Руският външен министър Сергей Лавров нарече \"провокация\" нарушаването от страна на украински кораби на границите на Руската федерация, предаде ТАСС. \"Бяха нарушени ключови положения на международното право, не само на морското право, но и на общото международно право, в това число на хартата на ООН, на конвенцията за морското право от 1982 г. и на други международно-правни инструменти, които многократно призовават всички страни да уважават суверенитета на другите държави\", каза Лавров. Той допълни, че провокацията е била извършена по разпореждане на висшето ръководство на Украйна. Лавров обвини Украйна, че е използвала \"опасни методи\" в Керченския проток, допълва Франс прес. \"Имаше нарушение и между впрочем бяха използвани опасни методи. Това можеше и създаде заплаха и рискове за нормалното придвижване на корабите в този морски коридор между Азовско и Черно море\", каза Лавров. Австрийската външна министърка Карин Кнайсъл, чиято страна е ротационен председател на ЕС, предложи утре, на 27 ноември, да бъде насрочено заседание на комитета по политика и сигурност на ЕС заради ситуацията в Керченския проток, предаде ТАСС. Германският външен министър Хайко Маас призова за намаляване на напрежението във връзка с инцидента в Керченския проток, предаде ТАСС.", "date": "2018.11.26", "title": "Порошенко: Русия незабавно да освободи украинските моряци и кораби"}
{"url": "https://www.24chasa.bg/novini/article/7170408", "text": "Към настоящия момент доставките на природен газ са в обичайния режим и няма основания за притеснения. Това отговори пред журналисти министърът на енергетиката Теменужка Петкова в София хотел Балкан на въпрос дали възникналото напрежение между Русия и Украйна в Керченския проток ще се отрази на транзита на природен газ за България, предаде БТА. Тя обясни, че всяка една държава-членка на Европейския съюз /ЕС/, съгласно регламентите, свързани с енергийната сигурност в рамките на ЕС, е длъжна да предприеме съответни действия и да има план за действие. Министър Петкова посочи, че България има договор за обратен /реверсивен/ поток от страна на Гърция. Освен това има и необходимите количества природен газ и в газохранилището в Чирен. \"Българските граждани трябва да бъдат спокойни, енергийната ни сигурност е гарантирана\", изтъкна Теменужка Петкова. Енергийният министър добави, че все още няма официална информация от страна на руската компания \"Газпром\" по повод информацията в руския вестник \"Комерсант\", че втората тръба на \"Турски поток\" ще мине през България, Сърбия, Унгария и Словакия. Петкова допълни, че страната ни е готова да предприеме максимално бързи и адекватни действия за неговата реализация на наша територия, за да не бъде България заобиколена от такива големи инфраструктурни проекти в областта на енергетиката, което обаче трябва да се случи при стриктно спазване на европейското законодателство.", "date": "2018.11.26", "title": "Доставките на природен газ са в обичайния режим и няма основания за притеснения"}
{"url": "https://www.24chasa.bg/novini/article/7170404", "text": "Вандал, срязал гумите на няколко автомобила, е бил задържан при операция на полицията в Пещера, съобщи говорителят на областната полицейска дирекция Мирослав Стоянов. През нощта в събота 4 автомобила, паркирани в родопския град, са били открити със срязани гуми. Проверка установила, че собствениците на колите са от Пещера и Брацигово. Оперативен екип започнал незабавно разследване на случая и след няколко часа извършителя на вандалската проява Георги В., на 43г. от Пещера, бил задържан. При разпита мъжът не дал смислено обяснение за срязването на гумите. Той ще бъде съден по бързата процедура.", "date": "2018.11.26", "title": "Вандал, срязал гумите на няколко коли, е задържан в Пещера"}
{"url": "https://www.24chasa.bg/novini/article/7170406", "text": "Със замърсяване, надхвърлящо десет пъти допустимите норми, Република Македония е най-замърсената страна в Европа, сочат данни на Европейската агенция за околната среда, съобщава Евронюз. Натовареният транспорт и употребата на печки на дърва причиняват опасно увеличаване на замърсяването на въздуха, поради което все повече хора търсят лекарска помощ, предаде БТА. Македонското правителство си постави амбициозна цел през следващите две години да подобри качеството на въздуха с 50 процента, допълва Евронюз.", "date": "2018.11.26", "title": "Македония е най-замърсената страна в Европа (Снимки)"}
{"url": "https://www.24chasa.bg/novini/article/7170585", "text": "Трети брой на сп. \"Космос\" вече е на пазара. Основната тема на броя е колко време ни остава на земята. Учени паникьори ни дават най-много две години, а по-хладнокръвните 4-5 милиарда години. По същата тема ще разберете, че дори при най-лошия сценарий надежда за оцеляване има. Според най-фантастичните теории дори Слънцето да започне да изчезва, температурата на околните планети ще се повиши и там ще се появят благоприятни условия за живот. Капацитетът на мозъка е друга тема, по която разсъждават учените. Оказва се, че ако успеем да го накараме да работи на 100%, ще загинем. Ще станем ли жертва на галактически канибализъм и каква е съдбата на втория човек, стъпил на Луната, ще научите още. Друга любопитна тема е, че освен глобалното затопляне има още нещо, което топи най-големия ледник на Антарктида. Интересните истории започват със съветския период на убиеца на Джон Кенеди, а след това с няколко професори се впускаме в едно средновековно разследване - дали цар Симеон Велики е починал от естествена смърт или е бил отровен. Главен герой в криминалната история е създателят на Ал Капоне - Франки Йейл, който загива, поръчан от най-неочаквания за всички човек. Очаквайте пълна дисекция на темата - има ли живот след смъртта - с изумителни разкази на реанимирани и лекари, засекли необичайната аномалия. В темата, посветена на медицината, търсим отговор с учени дали идва краят на антибиотиците и какво е решението, за да оцелеем. Защо историята забрави човека, спасил живота на Ники Лауда и каква е причината за вечната война между краля на рока Елвис Пресли и \"Бийтълс\", ще научите от новия брой на \"Космос\". Преди да разгърнете списанието, погледнете още веднъж внимателно корицата, защото там има скрита една загадка.", "date": "2018.11.26", "title": "Колко време ни остава на Земята, има ли живот след смъртта... (Видео)"}
{"url": "https://www.24chasa.bg/novini/article/7170412", "text": "Малкият Мустафа, който преди две години бе изоставен сам в Детската онкохематология в Пловдив, не доживя да бъде осиновен и да има семейство. Момченцето не успя да пребори коварната остра лимфобластна левкемия и е издъхнало в болница на 18 ноември т.г., а погребението му е било ден по-късно, научи  . През септември 2016г. съдбата на Мустафа обедини хора от цялата страна, след като стана ясно, че е оставен от близките си сам в пловдивската болница. Тогава лекари, сестри, състрадателни хора се обединиха около каузата да направят по-щастливо изстрадалото детенце, да има и той подаръци и дрехи, както и да бъде обграден от любов и внимание. Много семейства изявиха желание да приемат Мустафа в своя дом и в края на годината той бе вписан в регистъра за осиновяване. Майка му се била съгласила на това с декларация, но без да се отказва от родителските права. Лечението на Мустафа в Детската онкохематология продължи до края на декември 2016 г. През януари 2017 г. той бе настанен в Център от семеен тип. Момченцето бе най-голямото от общо петте деца на майката. Тя го родила, когато е била едва на 12 г. След Мустафа имала още три деца, които били отглеждани от нейната майка в крумовградското село Бряговец. Последното й дете – бебе, Джейлян го дала за осиновяване още в родилното. След това жената се пренесла да живее в Кърджали при новия си мъж, който не искал да се грижи за нейните пет деца.", "date": "2018.11.26", "title": "11-годишният Мустафа, болен от левкемия, почина в болница в Пловдив"}
{"url": "https://www.24chasa.bg/novini/article/7170410", "text": "Европейската комисия поиска днес от Иран да бъде извършена проверка за устойчивост на АЕЦ Бушер. Искането бе поставено от еврокомисаря по енергетиката Мигел Ариас Канете на съвместна пресконференция с иранския вицепрезидент Али Акбар Салехи, председател на Иранската организация за атомна енергия. Салехи призова за запазване на ядреното споразумение с неговата страна, от което САЩ се оттеглиха. Канете потвърди, че Техеран спазва уговорките и че споразумението е било единственото възможно мирно решение по иранската ядрена програма. ЕС вярва, че трайните решения се постигат с дипломация, а не с противопоставяне, заяви еврокомисарят. Той отбеляза, че ЕС е предприел мерки заради изтеглянето на Вашингтон от договора, предаде БТА. Салехи коментира, че споразумението е било единствената възможност и двете страни по документа да спечелят. По неговите думи никой няма да има полза споразумението да пропадне. Тогава Бог да ни е на помощ, нещата ще се променят, ще настане смут, добави той. Иранският вицепрезидент призова за действия по споразумението, защото иначе \"обстановката ще бъде непредсказуема\". ЕС почти е изпълнил дадените обещания. Не съм експерт по банковата и икономическата част на сделката. Доколкото разбирам, ЕС прави всичко възможно и е напът да установи механизъм за облекчение на банковите преводи и продажбата на петрол. Надявам се да не губим време за превръщане на думите в дела. Вярвам в честността на ЕС, надявам се преди времето да изтече, нещо наистина да се постигне и споразумението да оцелее, каза Салехи.", "date": "2018.11.26", "title": "ЕС поиска от Иран проверка за устойчивост за АЕЦ Бушер"}
{"url": "https://www.24chasa.bg/novini/article/7170422", "text": "Двете корейски държави представиха съвместна кандидатура за вписване на традиционната корейска борба в списъка на културното наследство на ЮНЕСКО и бяха вписани в него, предадоха световните агенции. Това е безпрецедентна стъпка, която бележи нов етап в сближаването на двете корейски държави, предава БТА. \"Фактът, че двете Кореи приеха да обединят респективните си кандидатури, е безпрецедентен. Този резултат е нова илюстрация на изключителното влияние на културното наследство като средство за разпространение на мира и като обединител между народите\", каза генералната директорка на ЮНЕСКО Одре Азуле. Специалната комисия на ЮНЕСКО, събрала се в Порт Луи, столицата на остров Мавриций, постави традиционната корейска борба в Списъка на нематериалното културно наследство в отговор на \"съвместното предложение\" на Пхенян и Сеул. Двете страни са обединили кандидатурите си, след като преди това са кандидатствали поотделно. Традиционната корейска борба, известна като сирим и сирум, е свързана в основата си със земеделието и земята. Той е едновременно и национален спорт и културна практика. Състезанията се организират периодично по повод фермерски празници и други събития, свързани с цикъла на сезоните. Двете корейски държави досега винаги представяха конкурентни кандидатури пред ЮНЕСКО. Безпрецедентното обединяване на кандидатурите стана след среща на Азуле с южнокорейския президент Мун Дже-ин през октомври в Париж и след подобни разговори с представители на Пхенян миналата седмица, се уточнява в изявление на ЮНЕСКО. Организацията работи по други конкретни проекти за помирение, сред които корейски етимологичен речник, обобщаващ лингвистичните практики в Северна и Южна Корея.", "date": "2018.11.26", "title": "Двете Кореи с обща кандидатура за вписване на традиционната им борба в ЮНЕСКО"}
{"url": "https://www.24chasa.bg/novini/article/7170430", "text": "Генералният секретар на НАТО Йенс Столтенберг съобщи, че след настояване на украинския президент Петро Порошенко свиква за днес следобед заседание на съвместната комисия на пакта с Украйна, съобщи БТА. В съобщението се отбелязва, че НАТО подкрепя изцяло украинската териториална цялост и суверенитета на страната, включително правото на корабоплаване в нейни териториални води според международното право. Допълва се, че Столтенберг и Порошенко са разговаряли по телефона тази сутрин по повод събитията в Азовско море и Керченския проток. Разговорът е засегнал вчерашните събития с руски и украински плавателни съдове в района. Този въпрос ще бъде единствената точка в дневния ред на днешното заседание на комисията НАТО-Украйна.", "date": "2018.11.26", "title": "Комисията НАТО-Украйна ще заседава днес следобед по настояване на Порошенко"}
{"url": "https://www.24chasa.bg/novini/article/7170426", "text": "Президентът на Косово Хашим Тачи замина на посещение в Съединените щати \"във важен период за страната, когато тя се ангажира за конкретизиране на евроатлантическата перспектива и постигането на окончателен договор със Сърбия, който трябва да доведе до взаимно признаване и членство на Косово в ООН\", предаде агенция МИА, цитирана от БТА. Във Вашингтон Тачи ще има среща с държавния секретар Майк Помпейо и съветника по националната сигурност Джон Болтън.", "date": "2018.11.26", "title": "Хашим Тачи замина на посещение в Съединените щати"}
{"url": "https://www.24chasa.bg/novini/article/7170424", "text": "Прокуратурата повдигна обвинения на двама надзиратели от Бургаския затвор, защото не направили нищо, докато пара изгорила затворника Горан Горанов. Надзирателите Стилиян К. и Ангел М. са обвинени за причинена от тях по непредпазливост смърт на Горанов, съобщиха от прокуратурата. Спрямо обвиняемите е наложена забрана за напускане на страната. Предстои внасяне на материалите по делото с обвинителен акт в съда. Надзирателите са обвинени за това, че на 25 март 2017 г. при условията на независимо съпричиняване, чрез бездействие, по непредпазливост са причинили смъртта на затворника Горанов. Сутринта на 25 март била възникнала повреда на парната инсталация в килията на лишения от свобода, при която имало свободно изтичане /пробив/ на водна пара под налягане с температура 140 градуса по Целзий. При съприкосновението й с тялото на Горан Горанов тя предизвикала тежка термична травма, несъвместима с живота, уточняват от прокуратурата. Според експертизата смъртта на Горанов е в пряка причинно-следствена връзка с термичната травма. Двамата обвиняеми, въпреки че са били длъжни, не са изпълнили законовото си задължение да осигурят защитата, безопасността и сигурността на лишения от свобода. При възникналата аварийна ситуация с парното отопление, обвиняемите надзиратели не са реагирали на виковете за помощ на Горанов. Те не са предприели своевременно мерки за ограничаването, преодоляването и ликвидирането на последствията от нея и опазване на живота и здравето на лишения от свобода, независимо че са забелязали излизащата пара от прозореца на неговата килия, която постепенно е изпълнила коридора на втора зона с повишена сигурност в Затвора - Бургас, допълват още от прокуратурата.", "date": "2018.11.26", "title": "Обвиниха 2-ма надзиратели от затвора в Бургас за смъртта на Горан Горанов"}
{"url": "https://www.24chasa.bg/novini/article/7170469", "text": "Новата Европейска стратегия за младежта дава необходим и очакван знак, че Европейският съюз запазва фокуса си върху бъдещето на младите хора. България ще вземе под внимание новата Европейска младежка стратегия при изготвяне на следващата си Национална стратегия за младежта. Tова каза министърът на младежта и спорта Красен Кралев по време на изказването си в политическия дебат в сектор “Младеж” в рамките на Съвета на ЕС в Брюксел, съобщиха от пресцентъра на Министерството на младежта и спорта. Кралев посочи, че бъдещето на младите хора в Европа е било приоритетна тема в рамките на Българското председателство на Съвета на ЕС и е сред приоритетите в управленската програма на българското правителство. Той подчерта, че при изготвянето на Стратегията са взети предвид 11- те Европейски младежки цели, приети по време на Европейската младежка конференция през април 2018 г. в София. „Всички заинтересовани страни - младите хора, представителите на младежките организации, законодателните, изпълнителните и местните власти, играят важна роля при признаването и изпълнението на 11-те младежки цели и приоритетите на Младежката стратегия. Съществуването на политически документ, като например новата стратегия на ЕС, ще ни помогне да имаме една единна и всеобхватна политика, която да достига до повече млади хора и да обхваща тези с по-малко възможности“, заяви Красен Кралев. Преди заседанието на Съвета министър Кралев, представителят на „Национален младежки форум“ Никол Първанова и Петър Младенов от дирекция „Младежки политики“ към ММС взеха участие в неформална работна среща с други правителствени представители и граждански младежки организации в рамките на т. нар. структурен диалог по въпросите на младежта. По време на дебата с младежи от различни страни в Европа българският министър на младежта и спорта отговори на въпроси, свързани с реалното включване на младите хора в политиката и реалното отразяване на техните нужди и очаквания. Кралев бе категоричен, че организираната в рамките на българското председателство Европейска младежка конференция и изработените на нея младежки цели, които в момента са основа на изработването на новата стратегия на ЕС за младежта, са добър пример за младежко включване. Младежки организации от над 250 страни имаха основната роля в процеса на вземане на решения. „Благодарение на Обществения съвет по въпросите на младежта в България, който възстанових миналата година, разработихме прозрачен и отворен процес, така че всяка нестопанска организация да има възможност да се присъедини. Това е най-големият по брой на участниците Обществен съвет в страната ни и е платформа за комуникация и споделяне на идеи в младежкия сектор. Тази платформа е чудесен пример за ефективно партньорство“, коментира още Красен Кралев. Новата Европейска младежка стратегия залага на въвеждането на новости при провеждането на младежки политики, като пример за това е Европейският младежки координатор. Неговата основна функция ще има съществен принос в диалога на високо ниво с представителите, отговорни за изготвянето и прилагането на политически решения. За осигуряване на качествено ангажиране и овластяване на младежите в Европа, в Стратегията е заложено и добро предложение за продължение на Структурния диалог. Новият формат на Младежки диалог ще осигури възможност за включването на младежи, които до сега не са били обхванати от този процес, в това число неорганизирани млади хора. В рамките на Съвета министрите дадоха зелена светлина за стартиране на преговорите с Европейския парламент по Регламента за Европейски корпус за солидарност (ЕКС) за периода 2021 – 2027 г. Законодателното предложение е едно от първите секторни предложения, част от пакета за Многогодишната финансова рамка, одобрени от Съвета. Предложението за регламент стъпва на наскоро приключилите в рамките на Българското председателство преговори за регламент за ЕКС, който влезе в сила на 5 октомври 2018 г. Завършването на преговорите с ЕП по досието беше един от важните и ключови успехи на Българското председателство.", "date": "2018.11.26", "title": "Кралев: Бъдещето на младите хора в Европа беше приоритет на председателството ни на Съвета на ЕС"}
{"url": "https://www.24chasa.bg/novini/article/7170448", "text": "До края на годината китайският град Инчуан и Монтана ще имат план за реално сътрудничество в областта на образованието, земеделието, културата, туризма и спорта, заяви кметът Златко Живков. Осемчленна китайска делегация, водена от Хуай И Чанг - вицегубернатор на провинция Нинся е на посещение в Монтана. То е част от европейска обиколка, започнала от Неапол, Италия – един от трите градове на ЕС, с които китайския град има партньорски отношения. След Монтана представителите от автономния хуейски регион в народната република заминават за Норвегия. В рамките на една година властите в Монтана и Инчуан са си разменили четири визити. „Това е доказателство, че и двете страни искат да се опознаят задълбочено и да си сътрудничат реално, заяви вицегубернатор Хуай И Чанг. Имаме много общи интереси и се надяваме скоро да посрещнем представители на бизнеса от Монтана в провинция Нинся, защото те са хората, които движат икономиката, допълни той. Кметът на Монтана Златко Живков и заместник кмета на Инчуан Сун Сюецин подписаха договор за сътрудничество между двата града през август тази година. Неговата цел е чрез реални стъпки в различните икономически и обществени сфери да се насърчи общ просперитет и развитие. Инчуан е град в северноцентрален автономен район с 2000 годишна история. Той е традиционен търговски и административен център на провинция Нинся Хуей, с население 6,8 милиона души. 2,5 милиона от тях живеят в Инчуан. Развитието на региона е свързано приоритетно с използването на новите технологии в повечето сфери на обществения живот. Китайският град е един от 13 чуждестранни партньори на община Монтана.", "date": "2018.11.26", "title": "Монтана и китайският град Инчуан ще си сътрудничат в образованието, земеделието, туризма и спорта"}
{"url": "https://www.24chasa.bg/novini/article/7170477", "text": "След като трудно постигна споразумение с Европейския съюз за Брекзит, британският премиер Тереза Мей свиква днес заседание на кабинета си, а след това ще положи усилия да убеди преди Коледа страната си и парламента, че е договорила \"възможно най-добрата сделка\". Впоследствие Мей ще информира депутатите за срещата с европейските лидери, на която бяха одобрени споразумението за излизане на Великобритания от ЕС и политическата декларация за бъдещите отношения между Великобритания и блока. Тя за пореден път ще изрази \"абсолютната си увереност, че по-добра сделка не е възможна\" и ще ги призове да подкрепят споразумението в името на националния интерес. Отхвърлянето на сделката ще бъде \"завръщане в изходна позиция, което ще създаде още повече разделения и несигурност\", ще предупреди Мей, съдейки по разпространени предварително откъси от речта й. Постигнатото след дълги и мъчителни преговори споразумение трябва да бъде предложено за гласуване на британския парламент преди края на сесията му, вероятно около 10 декември. Освен опозиционната Лейбъристка партия начело с Джереми Корбин, привържениците на безусловния и безкомпромисен Брекзит от Консервативната партия на премиера Мей и неуморните и малобройни съюзници от Демократичната юнионистка партия също заявиха, че ще гласуват против споразумението, като по този начин ще лишат премиера от крехкото мнозинство от десетина места, с които разполага в парламента. Тереза Мей призна този уикенд пред лидерите на Европейския съюз, че на този етап не разполага с мнозинство в парламента. Тя подчерта обаче, че се надява да убеди депутатите от Консервативната партия с аргумента, че половината от тях ще загубят депутатските си места на парламентарни избори, до които може да доведе евентуален вот срещу сделката за Брекзит, заяви вчера източник от ЕС. \"Към настоящия момент от гледна точка на аритметиката съществува истинско предизвикателство, но много неща могат да се променят през идните две седмици. Мисля, че колегите ми ще помислят преди всичко за националния интерес на фона на особено големите рискове и несигурността, които може да провокира негативният вот\", заяви пред Би Би Си външният министър Джереми Хънт. За привържениците на твърдия Брекзит обаче, като бившия лидер на Консервативната партия Иън Дънкан Смит, дал вчера интервю за телевизия \"Скай нюз\", ще бъде \"изключително трудно\" да подкрепят един текст, с който са направени прекалено много отстъпки на Европейския съюз. Дори парламентът да подкрепи споразумението, тревогите на Тереза Мей няма да приключат. Лидерката на Демократичната юнионистка партия Арлийн Фостър, която е категорично против споразумението за Брекзит заради предвидения в него специален статут за Северна Ирландия с цел избягване на физическата граница с Република Ирландия, заплаши, че ще оттегли подкрепата си за правителството, ако сделката бъде одобрена. \"Ще ни се наложи да преразгледаме споразумението за доверие и подкрепа\" на правителството, заяви Фостър, чиито десет депутати гарантират крехкото абсолютно мнозинство на правителството на Мей. Тереза Мей започна освен това и акция за директна комуникация със съгражданите си. Тя написа \"писмо до нацията\" в тържествен тон, което бе публикувано вчера. В него Мей призовава Великобритания да демонстрира национално единство и да подкрепи споразумението, като по този начин бъде постигнато \"помирение\" след годините на вътрешно противопоставяне между еврофили и евроскептици, започнало след референдума през юни 2016 г., на който 52 процента от британците гласуваха за излизане от ЕС. Мей често е критикувана, че няма харизма и се държи доста хладно. Тя обаче използва в петък цялото си обаяние, докато отговаряше на въпроси на слушатели на живо по радио Би Би Си. Проектът за споразумение е \"добър за Великобритания и отговаря на волята на британския народ\", позволявайки на страната да поеме отново контрол над парите си, законите и границите си, повтаря неуморно Мей. Тереза Мей може със сигурност да разчита на подкрепата на икономическите среди, които нямат нужда от много убеждаване, защото възможността сделката да се провали е най-лошият им кошмар. В този случай би се стигнало до Брекзит \"без сделка\", който ще създаде \"икономически хаос\", заяви в събота министърът на финансите Филип Хамънд. Споразумението предвижда преходен период от 21 месеца след Брекзит (предвиден за 29 март 2019 г.), през който почти нищо няма да се промени между Великобритания и Европейския съюз, като има възможност преходният период да бъде продължен до 2022 г. А после ще дойде време за следващото предизвикателство: договарянето на бъдещите отношения.", "date": "2018.11.26", "title": "Мей ще положи усилия да убеди страната си и парламента да подкрепят споразумението за Брекзит"}
{"url": "https://www.24chasa.bg/novini/article/7170444", "text": "Напрежението бе породено, след като Русия не позволи на 3 украински военни кораба да преминат през Керченския проток и да влязат в Азовско море. Руснаците обаче твърдят, че корабите на Украйна са нахлули във водите им без разрешение. Европейският съюз и НАТО призоваха двете страни да действат максимално сдържано и да намалят напрежението в Азовско море. Тази сутрин Русия поиска свикването на извънредно заседание на Съвета за сигурност на ООН, което ще се проведе днес следобед. Украйна от своя страна изиска незабавно да бъдат освободени задържаните украински кораби в Черно море и заяви, че въоръжените й сили са в пълна бойна готовност.", "date": "2018.11.26", "title": "Вижте атакуваните от Русия украински кораби (Снимки, видео)"}
{"url": "https://www.24chasa.bg/novini/article/7170490", "text": "Жените в Европейския съюз все още печелят средно с 16.2 на сто по-малко от мъжете, като за България тази разлика е 14.4 на сто. Данните са отразени в прессъобщение на КНСБ. Утре, 27 ноември, КНСБ и Фондация \"Фридрих Еберт\" организират национална конференция на тема \"Ден на равното заплащане между жените и мъжете - българският отговор\". Дискусията ще се състои от 9.30 часа в зала \"Европа\" на Конгресен център \"Глобус\" в сградата на КНСБ. Акцентът на конференцията ще бъде поставен върху основните фактори, на които се дължи разликата в заплащането между жените и мъжете, и въздействието на механизмите за минимизиране на тези различия. В конференцията ще участват Чавдар Христов, вицепрезидент на КНСБ, Султанка Петрова, зам. министър на труда и социалната политика, представители на политически партии, държавната администрация, синдикати, работодателски организации, академична общност и НПО.", "date": "2018.11.26", "title": "Жените в България печелят с 14,4% по-малко от мъжете, в ЕС - средно с 16.2%"}
{"url": "https://www.24chasa.bg/novini/article/7170493", "text": "Косовският министър на търговията Ендрит Шаля публикува в профила си във фейсбук фотография, на която той и премиерът на Албания Еди Рама се усмихват и върху която е написано \"100 процента\", предаде Танюг, цитирана от БТА. \"Хубава фотография с премиера Еди Рама. Снимката и надписа \"100 на сто\" го направи Рама\", написа Шаля под фотографията. Косовското правителство въведе в сряда мита от 100 процента върху внасяните от Сърбия и Босна и Херцеговина стоки и мярката влезе в сила незабавно. Днес в косовския град Печ започна съвместно заседание на правителствата на Косово и Албания.", "date": "2018.11.26", "title": "Косовски министър си пусна снимка с албанския премиер Еди Рама"}
{"url": "https://www.24chasa.bg/novini/article/7169931", "text": "Четирима войници са загинали при катастрофа на военен хеликоптер в жилищен район на Истанбул днес, съобщи турската частна телевизия СиЕнЕн-Тюрк. Един войник е бил ранен при инцидента. Според сведенията хеликоптерът се е ударил в покрива на четириетажна жилищна сграда в квартал Санджактепе, а после е паднал на улицата. Няма цивилни жертви, въпреки че районът, намиращ се в азиатската част на мегаполиса, е застроен с жилищни блокове. На мястото са били изпратени екипи на полицията, пожарната служба и \"Бърза помощ\". Вертолетът УХ-1 е изпълнявал тренировъчен полет недалеч от военновъздушна база на армията, преди да се разбие, уточнява Асошиейтед прес. Министърът на отбраната Хулуси Акар посочи, че пилотът се е опитвал да извърши принудително кацане, насочвайки апарата към празен терен, за да предотврати цивилни жертви. Причината, поради която са били предприети тези действия, не е известна, каза още министърът.Състоянието на пострадалия войник е сериозно. Той се намира в интензивно отделение на местна болница и предстои да бъде подложен на операция, добави Акар. Разследва се причината за инцидента.", "date": "2018.11.26", "title": "Военен хеликоптер се разби в Истанбул, 4-има войници са загинали (Обновена+Снимки)"}
{"url": "https://www.24chasa.bg/novini/article/7170497", "text": "Китайски учен твърди, че е участвал в създаването на първите генно редактирани бебета - близначки, чиято ДНК е променена, така че да се предава на поколенията, съобщи Асошиейтед прес. Ако това е вярно, ще е голям скок за науката и етиката, предаде БТА. Американски учен също каза, че е участвал в разработката в Китай. Подобни експерименти обаче са забранени в САЩ, именно защото ДНК промените могат да бъдат предадени на поколенията, а и съществува риск да бъдат засегнати други гени. Много специалисти мислят, че методът е прекалено рисков. Някои порицаха труда като експеримент с хора. Хе Джанкуей от Южния научно-технологичен институт в Шънджън, който е учил в американските университети Райс и Станфорд, каза, че е променил ембрионите на няколко двойки, подложили се на репродуктивно лечение. Досега е имало една бременност с такива ембриони. Целта не е била да бъде предотвратена наследствена болест, а да бъде направен опит бебетата да придобият резистентност към зараза с вируса ХИВ. Потвърждение на твърденията на Хе няма. Статия за разработката му не е публикувана в научно списание, за което методът да бъде проверен от специалисти. Хе разказа върху какво работи в Хонконг на организаторите на конференция по генно редактиране, която ще започне утре, а преди това в ексклузивно интервю пред Асошиейтед прес. Много учени порицаха начинанието като експеримент с хора, който не е оправдан морално. Известният генетик от Харвард Джордж Чърч обаче го защити, защото ХИВ и СПИН са \"основна и нарастваща заплаха за човешкото здраве\". От няколко години съществува сравнително лесен метод за редактиране на гени - КРИСПР-кас9. Той се използва върху хора отскоро за лечение на фатални болести, като направените промени остават само за този човек. При редактирането на сперма, яйцеклетка или ембрион обаче промените могат да бъдат наследени. Китайският учен каза, че първо е тествал метода с мишки, маймуни и човешки ембриони в лаборатория и е кандидатствал за патенти. Той е избрал да редактира гена CCR5 за ХИВ, защото СПИН е голям проблем в Китай. Всички мъже, участвали в експеримента, са били заразени с ХИВ, но жените са били здрави. Генното редактиране обаче не е целяло да предотврати малкия риск от предаване на вируса, защото това вече се постига с традиционна медицина. Хе е предложил на двойките шанс да имат дете, което да бъде предпазено от тяхната съдба. Генното редактиране е направено по време на оплождане ин витро. Когато ембрионите са били на 3 до 5 дена, са проверени дали са с редактирани гени. Двойките са можели да изберат дали да използват редактиран ембрион или обикновен. Редактирани са 16 от 22 ембриона, а от тях 11 са използвани за имплантиране на шест жени, преди да бъде постигнато забременяването с близначките. Изследванията показват, че едното момиченце има две копия на променения ген, а другото само едно. Данни да са увредени други гени няма. Липсата на гена CCR5 обаче е предпоставка за поява на други заболявания, например западнонилска треска, или човекът да умре от грип. Използването на ембриона със само едно копие на редактирания ген за специалистите е доказателство, че \"главната цел е била да бъде тествано редактирането, а не да бъде избягната болестта\".", "date": "2018.11.26", "title": "Учени създадоха първите генно редактирани бебета"}
{"url": "https://www.24chasa.bg/novini/article/7170491", "text": "Десетки крайнодесни демонстранти горят гуми пред руското консулство в украинския град Лвов като протест срещу задържането на украински кораби във водите край Крим, предаде Асошиейтед прес. Протестът е организиран от партията Национален корпус, която призова и за демонстрация пред резиденцията на президента Петро Порошенко в Киев. Според нея Порошенко не е достатъчно агресивен срещу Русия. Националният корпус е малка организация, но може да постави под натиск президента, отбелязва Асошиейтед прес. Наред с протестите в Лвов крайнодясната организация С14 качи във Фейсбук снимки на кола с руски дипломатически номера, горяща пред руското посолство в Киев, предаде БТА. ЕС и НАТО призоваха двете страни към сдържаност, след като руската брегова охрана стреля по плавателни съдове на украинските военноморски сили в Керченския проток и после ги задържа. Украинските ВМС заявиха, че шестима негови матроси са ранени. Русия и Украйна се обвиниха взаимно за инцидента.", "date": "2018.11.26", "title": "В Украйна горят гуми пред руското консулство в знак на протест (Снимки)"}
{"url": "https://www.24chasa.bg/novini/article/7170545", "text": "Какво знаете, какво не знаете и какви са вашите въпроси за наркотиците - е тема на поредна превантивна среща на експерти от сектор „Наркотици“, отдел „Противодействие на криминалната престъпност” при СДВР с ученици от столични училища, съобщиха от пресцентъра на МВР. Столично училище. Часът - наближава обяд, време за последен час – часът на класния. Междучасие. Глъч от приповдигнато настроение, смях и премесени детски гласове. В коридора, вече е инспектор Петьо Петков от сектор „Наркотици“, отдел „Противодействие на криминалната престъпност” при СДВР. По програма той след минути трябва да бъде гост на 9 „в“ клас от 33 езиково училище „Света София“. Педагогическият съветник на училището го представя, а в класната стая настроенията са смесени - от „пак ли ще ми четат лекция“ до „искам да знам“. Еуфорията, противопоставянето и чувството за „вече съм голям“ се пропукват с въпроса на инспектор Петков: „Знаете ли колко вида марихуана има?“. Отговорите не закъсняват, „15, 16, 200, а бе много са….“ са само част от тях. „Далече сте. 1630 вида марихуана има“ - заковава инспектор Петков. Само 5 минути след началото на срещата на учениците с инспектора от СДВР и вече няма и помен от дистанцията на възрастта или институцията. Има доверие. Петьо Петков е категоричен, че не можем да говорим за застраховано от наркотиците дете, затова според него е много важно децата да бъдат информирани. По думите му те знаят немалко, но често информацията, която имат не е достатъчна или подвеждаща. Полицейският инспектор продължава да разказва на децата, че само за миналата година са открити 300 нови вида наркотици, за синтетичната /дизайнерската/ дрога, чиято форма и вид не може да се сложи в рамка, за друсаната трева, за видовете и разликата между амфетамини и метамфетамини, за пурпурните наркотици /енергийните напитки/ и за тъй популярни след учениците наргилета. Разказва за митовете, свързани с различните наркотици, за въздействието върху организма, последиците, които остават след употребата им и как бихме могли да помогнем на себе си и на другите, при нужда. Инспектор Петков запозна децата и с различните тестовете за наркотици, предлагани в аптечната мрежа и тези, използвани от полицията. С удивление учениците разбират, че човешкият организъм има памет за това, какво е употребявал 30 месеца назад. Не на последно място бе отделено и време за това колко е важна тяхната реакция, когато някой от техните приятели изпадне в безпомощно състояние. Бързото споделяне с лекар какво е взимал е от съществено значение, защото страхът или лъжата в такива случаи, може да се окажат фатални - за установяване на веществото с биохимичен кръвен тест в лаборатория отнема около 30-40 минути – време, което може да се окаже, че нямаме. Часът е към своя край, а учениците са нетърпеливи да зададат въпросите си и да споделят. Така обикновено завършват часовете от програмата ни за превенция, споделя инспектор Петьо Петков. С децата е необходим подход и неуморен труд за изграждане на доверие. Това се стремим да се случва и когато сме гости по превантивните програми на общинските комисия за борба с противообществените прояви на малолетни и непълнолетни, допълва инспекторът от сектор „Наркотици“, отдел „Противодействие на криминалната престъпност” при СДВР.", "date": "2018.11.26", "title": "С децата е необходим подход и неуморен труд за изграждане на доверие"}
{"url": "https://www.24chasa.bg/novini/article/7170521", "text": "\"Единение от партия не може да се направи. Сдружение \"Единение\" няма никакви политически цели\". Това заяви академик Стефан Воденичаров на \"Национален събор за единение на българите\". Над 180 интелектуалци, учени, общественици и представители на 32 национални организации приеха декларация за единение на българите от Народния театър \"Иван Вазов\". Тази инициатива няма нищо общо с инициативата на президента Румен Радев. Взе се решение да се създаде съвет на старейшините. Когато правихме това предложение ние си давахме сметка, че ние не сме в състояние да институционализираме една такава структура в държавата, защото тя трябва да бъде или към президента, или към Министерския съвет или към Народното събрание. Първата стъпка е този съвет на старейшините да бъде към нашето движение\", обясни акад. Воденичаров. Обясни, че първата задача е 33-те организации, които имат свои структури в страната да запознаят членовете си с идеята за единение. Всъщност, за да накараме политиците да преосмислят своите програми, който каже, че приема тези национални цели, ще кажем и на хората, че те ги приемат, обясни още акад. Воденичаров. Обясни, че сегашният закон за референдумите не е ефективен и допитването ще се прави чрез електронните медии. Никога в своята история родината не е била изправена пред такива предизвикателства. На нас ни трябва единение и толерантност. Нацията е силна, когато е единна. Ние разбираме единението не като помирение по отношение на историческите събития и факти, а като обединение около общи цели и приоритети за бъдещето развитие и просперитет на България, заяви още Воденичаров. Заяви, че промените преди три десетилетия са дали надежда, но днес обществото е разочаровано от неуспехите и ограбванията. припомни, че страната са напуснали близо 2 млн. души, а още 1 млн. между 18 и 65 г. искат да напуснат страната.", "date": "2018.11.26", "title": "Акад. Воденичаров: Сдружение \"Единение\" няма политически цели (Видео, снимки)"}
{"url": "https://www.24chasa.bg/novini/article/7170489", "text": "Швейцарските крави остават без рога. Това решиха вчера на референдум жителите на родната страна на лилавата крава Милка, съобщават световните агенции. Гласоподавателите трябваше да решат дали на фермерите, които не режат рогата на животните, да се отпускат повече субсидии. Предварителните резултати сочат, че само 47% от разходилите се до урните са подкрепили идеята животните да запазят рогата си. Практиката съществува от 70-те години,  До нея се прибягва, за да се намали мястото, нужно за отглеждане на животните, тъй като закон обуславя освобождаване на една трета от пространството за обитаване, ако рогатият израстък остане. Така кравите в Швейцария губят рогата си още като малки телета. В момента в страната животните с рога са около 20%. Инициативата за референдума е на фермера Армин Капул, който събира 150 хиляди подписа в подкрепа на провеждането му. Той инвестира 55 хиляди франка от пенсионния си фонд за каузата. Швейцарците гласуваха по още два въпроса на същия референдум. Най-вероятно те са подкрепили предложението застрахователните компании да получат по-големи правомощия в борбата си с измами и са отхвърлили идеята швейцарското законодателство да има върховенство над международното. Окончателните резултати ще станат известни по-късно през деня.", "date": "2018.11.26", "title": "Швейцарските крави остават без рога"}
{"url": "https://www.24chasa.bg/novini/article/7170560", "text": "При средна цена 117.93 лева за мегаватчас е търгуван днес токът на Българската независима енергийна борса /БНЕБ/, показват данните от търговията на борсата при сегмента \"пазар ден напред\". Сделките са на база утрешен ден на доставка /27 ноември/. Средната цена на пиковата енергия /9.00-20.00 ч./ e 150.54 лв. за мегаватчас. Извънпиковата енергия /1.00-8.00 ч.; 21.00-24.00 ч./ е изтъргувана при средна цена 85.33 лв. за мегаватчас. Най-ниската цена в рамките на днешната сесия, при утрешен ден на доставка, е 46.67 лв. за мегаватчас, достигната за 24.00 ч., а най-високата е 200.32 лв. за мегаватчас - за 9.00 часа. Данните от БНЕБ показват, че са продадени общо 20 722.80 мегаватчаса електроенергия. Енергийната борса вчера затвори при средна цена 113.26 лв. за мегаватчас. В сегмента \"пазар в рамките на деня\" за днес, 26 ноември, БНЕБ отчита до момента общ търгуван обем от 833.70 MWh.", "date": "2018.11.26", "title": "Енергийната борса затвори при средна цена 117.93 лева за мегаватчас"}
{"url": "https://www.24chasa.bg/novini/article/7170558", "text": "Временно движението по път I-2 Русе - Шумен се осъществява в една лента в участъка Ушинци - Бели Лом до разклона за с. Гороцвет поради ПТП, съобщиха от пресцентъра на Агенция \"Пътна инфраструктура\".                                                                                                                                                                                                                                                                                                                       ", "date": "2018.11.26", "title": "Катастрофа край село Гороцвет ограничава движението по пътя Русе - Шумен"}
{"url": "https://www.24chasa.bg/novini/article/7170757", "text": "Министерството на туризма работи усилено за привличане на инвеститори в сектора и световни брандове от най-висок клас хотелски вериги като Four Seasons, Taj, Marriott и др. Това е заявила министърът на туризма Николина Ангелкова по време на работна среща с Асоциацията на индустриалния капитал в България (АИКБ), съобщиха от министерството. Тя е добавила, че световни вериги като Hyatt и Marriott вече изграждат няколко нови луксозни обекта в София и предстои да насочат вниманието си към Черноморието и вътрешността на страната. Преди броени седмици бе официално открит в столицата и най-новият луксозен хотел от веригата InterContinental в Европа, е пояснила министърът. Тя е съобщила още, че в началото на следващата година се очаква да бъде пусната демо версията на Единната система за туристическа информация (ЕСТИ), която ще свързва в реално време информационните регистри на местата за настаняване с Министерството на туризма, Националната агенция за приходите и Министерството на вътрешните работи. С измененията в Наредбата за категоризация въвеждаме възможност за електронно подаване на всички заявления до регистрите ни не само чрез електронен подпис, а и с лицево разпознаване, е напомнила министърът. Ведомството е сред първите администрации, които ще предлагат лицева идентификация на ползващите услугите му. Това ще става по електронен път и до дни ще бъде демонстрирано. С такава идентификация потребителите ще заявяват конкретна услуга и достъп до нашите регистрационни режими. Промяната ще улесни предприемачите и инвеститорите, а предоставянето на административни услуги ще става в много съкратени срокове, е уверила министър Ангелкова. Вече са факт 19 вида по-малко на брой документи на хартиен носител по регистрационните ни режими, е обяснила министърът. Членовете на АИКБ и министър Ангелкова обсъдиха съвместни инициативи за осигуряване на кадри в туризма, за подобряване на транспортната инфраструктура към туристическите обекти, мерки и стимули за удължаване на летния сезон и др. Министър Ангелкова е връчила грамота на председателя на УС на АИКБ Васил Велев за ползотворно сътрудничество в туризма с работодателската организация.", "date": "2018.11.26", "title": "Ангелкова: В началото на 2019 г. ще пуснем демо версия на Единната система за туристическа информация"}
{"url": "https://www.24chasa.bg/novini/article/7170763", "text": "Омбудсманът Мая Манолова ще сезира КС за поредното отлагане на електронното гласуване, този път през преходните и заключителни разпоредби в законопроекта за преминаването на чужди и съюзнически въоръжени сили през България. Това заяви общественият защитник днес на дискусията „За или против машинното и дистанционното електронно гласуване\", организирана от политическа партия „Движение България на гражданите“, съобщиха от пресцентъра на омбудсмана. „Електронната идентификация трябваше да е факт от 1 януари 2018 г., отложи се за 1 януари 2019-та, а сега има законопроект на Министерския съвет за преминаване и пребиваване на чужди и съюзнически въоръжени сили през България и там ни в клин, ни в ръкав, в преходните и заключителни разпоредби се предлага отлагане на електронната идентификация за след 2020 г.“, съобщи Манолова. Тя бе категорична, че в случая става въпрос за нарушаване на основно конституционно право на хората като изборното право и то не може да се „промушва“ през преходни и заключителни разпоредби на съвсем различен закон. „С поведението си по отношение на машинното и на електронното гласуване държавни институции нарушават системно българските закон. Имам предвид Централната избирателна комисия, която буквално се превърна в рецидивист по отношение на Изборния кодекс, приет през 2016 г. Имам предвид и Министерския съвет, който за поредна година предлага на Народното събрание бюджет, в който не са предвидени средства за изпълнение на закона, за осигуряване на машинно и електронно гласуване“, аргументира се Манолова. Тя подчерта, че днес е точният момент за организирането на тази обществена дискусия, защото утре народните представители ще гласуват на второ четене държавния бюджет на Република България за 2019 г. и от това дали депутатите ще включат в него още 50 млн. лв. за ЦИК - за изборите през следващата година, ще се определи дали Изборният кодекс ще бъде спазен, т.е. дали ще има машинно и електронно гласуване през следващата година. „Аз мисля, че да започваме тук дебат „за“ и „против“ машинното и електронното гласуване е абсолютно излишно. Всъщност, доста абсурден е и другият дебат, който ще водим днес, а той е - следва ли българските институции да спазват законите на България или не, наистина абсурдна ситуация, още повече, когато става дума за основни граждански права, каквито са изборните права, които са от порядъка политически права на българските граждани“, акцентира Мая Манолова и допълни, че машинното и електронното гласуване се отнасят и до честността на вота, до отстояване принципа на правовата държава и върховенството на закона. Тя припомни, че машинното гласуване беше въведено единодушно с гласуване на всички политически партии и парламентарни групи от целия спектър и срещу него не е имало възражения, освен, че щяло да излезе скъпо. „Аз няма да напомням, че демокрацията няма цена. Но наистина вместо да се положат усилия в посока да бъдат спестени средства от купуване и вземане под наем на най-подходящите машини, от организиране по този начин на изборния процес, че например да се ползват едни и същи машини, в една сграда в различни секции, биха могли да се търсят варианти, ако имаше поне минимално количество воля от страна на институциите, да спазят закона по отношение на машинното гласуване“, обобщи общественият защитник. Според нея ЦИК би следвало да даде отговор и за обществената поръчка, публично обявена през месец май през т.г., за проучване на пазарните възможности за закупуване или наемане на машини за гласуване. „Има такава поръчка, има такива пари, които са дадени на някакъв субект, който трябва да направи този анализ, но вместо да чуем наистина кое би било най-рентабилно, с оглед на българските условия, като купуване или наемане на машини, ние виждаме, че през следващата година няма да има машинно гласуване, тъй като няма предвидени пари“, отбеляза омбудсманът и допълни, че този сюжет - ЦИК да няма пари преди избори, се повтаря всеки път. Манолова подчерта още, че след като е била сезирана от граждани и сигнализирана от „Движение България за гражданите“ е изпратила писма до всички институции, включително и до парламента, но отговорът, който е последвал, бил законопроектът, предвиждащ отлагане за неопределено време на машинното и електронното гласуване.", "date": "2018.11.26", "title": "Мая Манолова ще сезира Конституционния съд за поредното отлагане на електронното гласуване"}
{"url": "https://www.24chasa.bg/novini/article/7170762", "text": "На две от трите табели в центъра на Нови Сад с името \"Площад на републиката\" днес бяха залепени плакати, на които на кирилица пише \"Площад на Република Войводина\", предаде агенция МИА, цитирана от БТА. Президентът на Сърбия Александър Вучич откри вчера на този площад паметник на крал Петър Първи Караджорджевич на церемония по повод деня, когато преди сто години, след Първата световна война Войводина се присъедини към Сърбия. В събота на няколко места във Войводина бяха поставени плакати, на които пишеше \"След 100 години и Хонконг каза довиждане\". Плакатите са подписани от организацията Млада Войводина.", "date": "2018.11.26", "title": "Нови Сад осъмна със сепаратистки надписи \"Площад на Република Войводина\""}
{"url": "https://www.24chasa.bg/novini/article/7170769", "text": "Сливенският окръжен съд задържа под стража баща и син, обвинени в производство и разпространение на високорискови наркотични вещества. Това съобщиха от Окръжната прокуратура, по чието искане е взета мярката. Вангел С. и Стефан С. са обвинени за това, че на 15 ноември 2018 г., на път в област Сливен, в съучастие по между си като съизвършители, без надлежно разрешително държали с цел разпространение около 4 гр. метамфетамин и около 5 кг. марихуана. Те са обвинени и за това, че произвели и държали хашишово масло и марихуана. Според прокурора, двамата могат да се укрият или да извършат ново престъпление. Определението на Окръжен съд - Сливен може да бъде обжалвано пред Апелативен съд - Бургас.", "date": "2018.11.26", "title": "Задържаха под стража баща и син от Сливен, произвеждали и продавали наркотици"}
{"url": "https://www.24chasa.bg/novini/article/7170778", "text": "Македонският парламент отхвърли днес законопроект за амнистия за заподозрените и осъдените за насилието в Собранието на 27 април миналата година, предаде агенция МИА, цитирана от БТА. \"Против\" гласуваха 59 депутати, 25 гласуваха \"за\". Законопроектът бе предложен от депутатите от опозиционната ВМРО-ДПМНЕ. Над 100 души, сред които депутати и журналисти, бяха ранени на 27 април 2017 г., когато демонстранти нахлуха в Собранието след избирането на Талат Джафери за председател на парламента. Управляващият Социалдемократически съюз по-рано нарече искането на опозицията \"брутална намеса в правосъдието\" и заяви, че амнистията е неприемлива.", "date": "2018.11.26", "title": "Скопие отхвърли законопроект за амнистия за насилието в Собранието"}
{"url": "https://www.24chasa.bg/novini/article/7170777", "text": "Като най-голямата демократична партия в център-дясното политическо пространство в България, ПП ГЕРБ беше приета за пълноправен член на Центристкия демократичен интернационал (ЦДИ). Решението е взето днес на заседание на Генералната асамблея на организацията, което се провежда в Кабо Верде. Това съобщиха от пресцентъра на ГЕРБ. Центристкият демократичен интернационал обединява дясноцентристки християндемократически партии от пет континента - Азия, Африка, Северна Америка, Южна Америка и Европа. Организацията е учредена през 1961 година под името Световен християндемократически съюз. През 1999 година приема настоящото си име. В нея членуват Хрияндемократическия съюз на германския канцлер Ангела Меркел, френската дясна партия „Републиканците“, партията на унгарския премиер Виктор Орбан „Фидес“, гръцката „Нова демокрация“ и редица други партии, с които ПП ГЕРБ поддържа тесни връзки в рамките на политическото семейство на Европейската народна партия (ЕНП).", "date": "2018.11.26", "title": "ГЕРБ стана член на Центристкия демократичен интернационал"}
{"url": "https://www.24chasa.bg/novini/article/7170800", "text": "Египет е създал нова агенция за правата на човека с големи пълномощия, но нейната основна мисия не е да защитава египтяните от нарушения. Напротив - органът преди всичко цели да предпазва правителството от твърдения за нарушаване на права и да го брани на международната сцена. Новият орган е отражение на подхода на държавата при управлението на Абдел Фатах ас Сиси, която възприема критиките за състоянието на човешките права като стремеж да се подкопае правителството и да се създаде нестабилност във време, когато страната е изправена пред военни заплахи и се опитва да възстанови разклатената си икономика. Официални представители са започнали кампания срещу \"неверните слухове\" и \"фалшивите новини\" и вече има няколко случая на задържани хора заради публични изказвания. Същевременно правителството се старае да предефинира или да разшири понятието права на човека, като обявява нови \"права\" за борба с тероризма и защита на държавата. Критици казват, че това е опит за легитимиране и за отвличане на вниманието на международната общност от предполагаеми нарушения на силите за сигурност. \"Човешките права не може да бъдат разграничавани, нито да се дава приоритет на едни пред други\", казва Насър Амин, изтъкнат правозащитен адвокат. В състава на Висшата постоянна комисия за правата на човека няма нито един активист правозащитник. Нейните основни членове са представители на външното министерство, военните, разузнавателните агенции, както и на вътрешното министерство, под чийто контрол е полицията. Тя е обвинявана в изтезание и изчезвания на хора - твърдения, категорично отричани от правителството. Задачата на новия орган, според изявлението на правителството, е \"да отговаря на твърденията\" за състоянието на човешките права в Египет и да формира \"единна представа за Египет\" пред регионални и международни форуми. Една от ключовите му роли ще е работата със Съвета на ООН по правата на човека, който в края на 2019 г. ще оценява положението в Египет. \"Това е орган, която ще се стреми да подобри облика на страната, а не състоянието на човешките права\", казва видният правозащитен адвокат Гамал Ейд. \"Вместо борба с коренните причини за нарушенията на човешките права в Египет е прието да се създават комисии, които да замазват нещата. Египетската дипломация е много ефективна в отвличане на вниманието от нарушенията\", добавя той. Състоянието на правата на човека в Египет се следи по-внимателно, откогато и да било последните десетилетия главно заради мащабните гонения в страната, след като през 2013 г. военните (командвани тогава от Сиси) свалиха президента ислямист, чийто едногодишен престой на поста предизвика разделение в страната. Властите вкараха в затвора хиляди ислямисти, както и светски активисти, запушиха устата на критиците в медиите и наложиха на десетки активисти забрана да пътуват. През септември \"Хюман райтс уоч\" обяви, че кампанията в Египет срещу свободата на изразяване е достигнала нови тревожни нива. В доклад от миналата седмица групата каза, че най-малко 40 правозащитни адвокати и политически активисти са били арестувани от октомври насам. Правителството отхвърля такива съобщения, като казва, че те са основават на невярна информация. Ейд и други правозащитници казват, че новият орган е възраждане на един почти идентичен орган, отговорен за въпросите с човешките права от 80-те години до 2004 г., когато е бил разформирован. През 2004 г. властите създават Национален съвет по правата на човека (НСПЧ), който разполага с известна свобода на действие и отправя някои критики към чиновници и полицаи. Същата години правителството започва да въвежда редица умерени реформи, които позволяват известна откритост на опозиционните сили. Мнозина смятат, че тези реформи са проправили пътя на продемократичното въстание от 2011 г., което свали автократа Хосни Мубарак. \"Струва ми се, че сред управляващите има фракция, която иска да върне страната в периода преди 2004-а\", казва Амин. Новата комисия показва \"недоволството (на фракцията) от неспособността на правителството да установи пълен контрол върху НСПЧ\", добавя той. Сиси, който е на власт от 2014 г., твърди, че приоритетите му са сигурността и възстановяването на икономиката с акцент върху борбата с въоръжените групи и въвеждането на амбициозни икономически реформи. Той изразява публично презрението си към политиката и неодобрението си към въстанието от 2011 г., като се самоизтъква като спасител или патриот, като богобоязлив водач, решен да направи страната стабилна и благоденстваща. Според него правото на здравеопазване, на подходящо жилище и правата на жените са също толкова важни, колкото свободата на словото и други права. Той често посочва хаоса в Сирия, Йемен и Либия като поучителни истории срещу резките промени. В Египет вече има най-малко пет други държавни или парламентарни институции, които се занимават с правата на човека. Очаква се те да бъдат запазени, а новата комисия ще се заеме със задачата да отговаря на обвиненията към Египет за спазването на правата на човека. Бахиеддин Хасан, изтъкнат правозащитник, който живее в изгнание в Париж, е уверен, че създаването на нов орган за противодействие на международните критики е свързано с опасението, че Конгресът във Вашингтон може да ореже военната помощ на САЩ за Египет, достигаща до 1,3 милиарда долара годишно, или че ЕС може да съкрати помощта и инвестициите. През 2017 г. Вашингтон замрази 197 млн. долара от военната си помощ за Египет заради състоянието на човешките права, но през юли парите бяха деблокирани. Хасан изтъква, че обявеното наскоро решение на Сиси да ревизира законодателството, което налага драконови ограничения върху гражданските сдружения, е според него ход, предприет под натиска на Конгреса на САЩ и на Германия - един от най-големите европейски партньори на Египет.", "date": "2018.11.26", "title": "За да брани себе си пред света, Египет създаде нов надзорен орган за правата на човека"}
{"url": "https://www.24chasa.bg/novini/article/7170809", "text": "Бойци от ислямистката групировка \"Аш Шабаб\" убиха духовник и още най-малко 14 души при нападение с кола бомба и огнестрелно оръжие срещу религиозен център в Галкайо, Централна Сомалия, предаде Ройтерс, като се позова на полицията. \"Операцията по сигурността приключи. \"Аш Шабаб\" убиха 15 души, включително духовник, съпругата му, негови последователи и охраната му\", каза по телефона за Ройтерс капитан Нур Мохамед, допълвайки, че тримата нападатели, щурмували центъра, са застреляни. Групировката пое отговорност за нападението, но обяви, че убитите са 26. Според нея войници, реагирали на първата атака, загинали, докато се опитвали да преместят втора кола бомба. \"Убихме 26 души, включително собственика на центъра, негови последователи и телохранители, и войници\", заяви говорител на групировката. Той каза, че убитият духовник оскърбявал пророка Мохамед, предава БТА. Жители на Галкайо и регионален представител казаха, че духовникът на име Абдиуели може да е бил мишена също, понеже в центъра си подслонявал предимно младежи, които свирели и танцували. Според местен човек духовникът е давал подслон и храна безплатно на бивши пирати, бездомни момчета и безработни, които станали негови последователи. Управителят на област Мудук, където с намира Галкайо, каза за Ройтерс, че ислямистите от \"Аш Шабаб\" многократно са заплашвали Абдиуели.", "date": "2018.11.26", "title": "Ислямисти убиха духовник, жена му, охраната му и негови последователи в Сомалия"}
{"url": "https://www.24chasa.bg/novini/article/7170828", "text": "България затвърждава имиджа си на една от най-търсените дестинации за зимен туризъм. Това заяви заместник-министърът на туризма Ирена Георгиева на среща в Чепеларе за готовността на общините Смолян и Чепеларе за предстоящия зимен сезон. Заместник-министър Георгиева прогнозира очакван ръст на туристи през този ски сезон от поне 5 процента, след като зима 2017-18 е най-успешната по брой посещения на чуждестранни туристи от влизането на страната ни в ЕС. Над 1.6 милиона чуждестранни туристи са посетили България през периода от декември 2017 до март 2018, което е ръст от 12 на сто. Ранните записвани за зимните ни курорти показват търсене от пазари като Ирландия, Гърция, Сърбия, Румъния, Израел, Македония. Близо 8 милиона са чуждестранните туристически посещения в страната през периода от януари до септември, отчитайки ръст от 5.5 на сто. Статистическите данни потвърждават тенденцията на ръст за последните 3 години, като в сравнение със същия период на 2015 г. увеличението при чуждестранните туристически посещиния е 31 процента. Общо 3.2 милиарда евро са приходите от международен туризъм за първите 9 месеца, което е с 7 на сто повече от същия период на 2017 г. Отмина едно успешно лято и предстои успешен зимен сезон, според Ирена Георгиева. Тя допълни, че се очаква засилен интерес към Пампорово и Чепеларе от български посетители, които са 65 процента от клиентите в курорта. На срещата бе дискутиран въпросът с недостига на квалифицирани кадри в туризма. Заместник-министърът запозна местните хотелиери и представители на туристически бизнес с възможностите на пилотен проект и подписано споразумение за квалификация и преквалификация на кадрите в туризма. Проектът предвижда регистрирани безработни да бъдат обучавани в Българо-германските центрове в Смолян и Царево. При този проект ще бъде важна активността на работодателите, техните заявки за нуждата от кадри ще бъдат получавани в Агенцията по заетостта. Общините Смолян и Чепеларе заявиха на срещата готовност за зимното снегопочистване през предстоящия туристически сезон.", "date": "2018.11.26", "title": "България затвърждава имиджа си на една от най-търсените дестинации за зимен туризъм"}
{"url": "https://www.24chasa.bg/novini/article/7170836", "text": "Военномедицински екип, който се е завърнал от 4-месечна мисия в Мали, е бил награден от името на министъра на отбраната. Това съобщиха от Военномедицинска академия. Призовете им са били връчени от командващия Съвместното командване на силите генерал-майор Любчо Тодоров, предаде БТА. Ротацията идва седмица след като техни колеги заминаха, за да подсигурят Мисията на Европейския съюз за обучение на силите за сигурност на Мали. Задачата им е да се грижат за здравето на личния състав на щаба на операцията, базиран в столицата Бамако. Лекарите са били поздравени от началника на ВМА бригаден генерал професор д-р Венцислав Мутафчийски.", "date": "2018.11.26", "title": "Наградиха медиците, завърнали се от мисия в Мали"}
{"url": "https://www.24chasa.bg/novini/article/7170829", "text": "След тържественото освещаване на новата катедрала на Букурещ вчера, в Румъния се разрази полемика около автомобила, с който румънският патриарх Даниел пристигна на събитието. Православната катедрала \"Спасението на народа\" беше осветена вчера на церемония, на която присъстваха десетки хиляди вярващи от цялата страна, както и множество официални лица от страната и чужбина, включително вселенският патриарх Вартоломей Първи. Местното радио Диджи ЕфЕм съобщи, че румънският патриарх е пристигнал за службата по освещаване с автомобил Мерцедес-Майбах Ес600, който няма валидна застраховка \"Гражданска отговорност\". Тази застраховка е задължителна по закон, а липсата й се наказва с глоба от 2000 леи (840 лв.), напомня информационният сайт Зиаре. Местната радиостанция се позова на лица, които са потърсили информация за Майбаха на сайт, на който могат да бъдат проверени регистрационни номера на автомобили. Любопитните установили, че този автомобил няма \"Гражданска отговорност\". След появата на новината, румънската Патриаршия излезе бързо със съобщение, в което посочи, че въпросният автомобил не е собственост на Патриаршията или на патриарха. \"Вселенският патриарх има ранг на държавен глава и е имал придружител от Службата за охрана и защита, която е предоставила автомобил, съгласно протокола. Нашият патриарх е трябвало да се качи в този автомобил, който не принадлежи на Патриаршията. Това е автомобил на Службата за охрана и защита, не на Патриаршията, а за онези, които се интересуват, патриархът (Даниел) има Фолксваген ван\", заяви говорителят на Патриаршията Василе Бънеску. Катедралата \"Спасението на народа\", чийто строеж започна през 2011 г., ще бъде напълно готова през 2024 г. Тя бе осветена в навечерието на 100-годишнината от създаването на съвременна Румъния след Първата световна война, която ще бъде отбелязана на 1 декември.", "date": "2018.11.26", "title": "Румънският патриарх дошъл на освещаване на катедрала с лимузина без застраховка"}
{"url": "https://www.24chasa.bg/novini/article/7170845", "text": "При инцидента с украинските кораби в Керченския проток руската страна е действала в строго съответствие с международното право и вътрешното законодателство, заяви пред журналисти прессекретарят на руския президент Дмитрий Песков, цитиран от ТАСС. \"Става въпрос за нахлуване на чуждестранни военни кораби в териториални води на Руската федерация. Работата е там, че тези чужди военни кораби навлязоха в руски териториални води, без да реагират на запитвания на нашите граничари, изобщо не реагираха на предложенията да се възползват от лоцмански услуги\", подчерта Песков. Президентският говорител допусна, че плановете на Киев да обяви военно положение след инцидента в Керченския проток може да са продиктувани от наближаващите президентски избори в Украйна, предаде БТА. Песков каза, че засега не му е известно да се планират контакти между руския лидер Владимир Путин и украинския президент Петро Порошенко във връзка със ситуацията. На журналистически въпрос дали Путин планира някакви телефонни разговори с чуждестранни лидери във връзка с инцидента, говорителят отвърна: \"Засега не\". Прессекретарят остави без коментар въпроса смята ли Русия задържаните украински моряци за военнопленници. \"Не мога да отговоря на този въпрос\", каза Песков, помолен да уточни статута на украинските моряци и дали те са военнопленници. \"В прекия смисъл на думата, не, нарушителите на границата се преследват в строго съответствие със законодателството\", посочи той.", "date": "2018.11.26", "title": "Песков: При инцидента с украинските кораби Русия е действала стриктно според закона"}
{"url": "https://www.24chasa.bg/novini/article/7171007", "text": "Сега съм възложил и на няколко от колегите тук да мислят как да закрием Агенцията за българите в чужбина, има си МВР, Министерство на правосъдието и Президентство. Това са трите институции, които се произнасят по този въпрос. Това е заявил министър-председателят Бойко Борисов на правителственото заседание от 21 ноември. \"Така че, сега работим по тази тема. Външно министерство ще се занимава с културата, заедно с Боил Банов, с образованието и с всичко останало. Ние така или иначе сега го правим\", е казал още Борисов по темата. Точка 36 Проект на Решение за одобряване проект на Закон за изменение на Закона за лечебните заведения. БОЙКО БОРИСОВ: Ананиев! КИРИЛ АНАНИЕВ: Уважаеми господин премиер, уважаеми колеги, с днешното решение и последващото разглеждане в Народното събрание и приемане на решение от него, ние създаваме необходимата нормативна база, въз основа на която ще изградим първата Многопрофилна болница за активно лечение на българските деца. По този начин ще превърнем в реалност мечтите на няколко поколения българи, на родителите и на работещите в системата на детското здравеопазване. Радвам се, че нашето решение го вземаме в деня на един голям християнски празник, а именно празника на Християнското семейство. Благодаря на целия Министерски съвет за това решение. БОЙКО БОРИСОВ: В България нямаме изцяло педиатрична, детска болница, която да затваря целия цикъл по отношение на детското здравеопазване. Има различни педиатрични отделения в различни болници, но на едно място няма. И затова нашето предложение е § 5 да се отмени, защото там в закона е казано, че болница „Лозенец“ е второстепенен разпоредител с бюджета и отговаря за нея Министерският съвет. С това предложение всъщност искаме Парламентът да даде санкции да отпадне този § 5 и след това Ананиев да я преструктурира в педиатрична болница. КИРИЛ АНАНИЕВ: След като я структурираме, предлагам детската болница да бъде към Министерството на здравеопазването. БОЙКО БОРИСОВ: Сега съм възложил и на няколко от колегите тук да мислят как да закрием Агенцията за българите в чужбина, има си МВР, Министерство на правосъдието и Президентство. Това са трите институции, които се произнасят по този въпрос. Така че, сега работим по тази тема. Външно министерство ще се занимава с културата, заедно с Боил Банов, с образованието и с всичко останало. Ние така или иначе сега го правим.", "date": "2018.11.26", "title": "Борисов възложил да се закрие агенцията за българите в чужбина (Стенограма)"}
{"url": "https://www.24chasa.bg/novini/article/7171010", "text": "Няма опасност за живота на настанените в болница украински войници, които бяха леко ранени, след като техните кораби нарушиха руската граница, съобщи по телевизия \"Россия-1\" ръководителят на Крим Сергей Аксьонов, цитиран от ТАСС, пише БТА. На въпрос колко са ранените Аксьонов отговори: \"Трима ранени, заявявам пред вас официално. Нищо не застрашава живота им\". Те получават необходимата помощ, тъй като сме съвсем наясно, че са заложници на създалата се политическа ситуация, отбеляза лидерът на Крим. Аксьонов каза, че в момента със задържаните \"се водят следствени действия\". \"Украинските моряци сега не са застрашени от нищо, освен от наказателна отговорност съгласно нашето законодателство за нарушаване на държавната ни граница\", допълни той.", "date": "2018.11.26", "title": "Ръководителят на Крим: Животът на ранените украинци не е застрашен"}
{"url": "https://www.24chasa.bg/novini/article/7171029", "text": "Четиридесет и двама мигранти бяха арестувани, след като преминаха границата между САЩ и Мексико, опитвайки се да влязат насила на американска територия, предаде Франс прес. \"42 души пресякоха границата и бяха арестувани. И, за да сме честни, много лица успяха да пресекат границата (без да бъдат арестувани)\", заяви пред Си Ен Ен Родни Скот, представител на граничната полиция. Той добави, че в момента по границата се разполагат нови заграждения, но засега работата не е приключила. Повечето арестувани са пълнолетни мъже. Те са били сред около 500-те опитали се да пресекат границата в Тихуана, преди да бъдат спрени от американските сили за сигурност със сълзотворен газ и гумени куршуми, предаде БТА. \"Те нападнаха нашите сътрудници, които успяха да спрат нападателите и да ги принудят да отстъпят, използвайки методи за борба с безредиците\", добави Скот. Вчера границата между Сан Диего и Тихуана остана затворена в продължение на няколко часа след опита на мигрантите да достигнат територията на САЩ. Това е най-натоварената сухопътна граница в Западното полукълбо, отбелязва Ройтерс. Американският президент Доналд Тръмп призова мексиканските власти да върнат мигрантите в родните им страни. \"Мексико трябва да върне развяващите знамена мигранти, много от които са хладнокръвни престъпници, обратно в страните им. Изпратете ги със самолет, с автобус, по какъвто искате начин, но те НЯМА да влязат в САЩ. Ще затворим границата за постоянно, ако се налага. Конгрес, финансирай СТЕНАТА!\", заяви Тръмп в Туитър. Стотици членове на кервана от мигранти, включително жени и деца, участваха вчера в мирен протест, скандирайки \"Ние не сме престъпници! Ние сме старателни работници\". След като приближиха границата със САЩ, те бяха спрени от мексиканските власти, които им казаха да изчакат разрешение.", "date": "2018.11.26", "title": "Арестуваха 42 мигранти в САЩ, пресекли границата с Мексико"}
{"url": "https://www.24chasa.bg/novini/article/7171033", "text": "Черна гора повика за обяснение посланика на Сърбия, след като лице, което е подсъдимо по делото за провалилия се опит за преврат през 2016 г., избяга в сръбското посолство, предаде Асошиейтед прес, цитирана от БТА. Бранка Милич напусна съдебната зала в петък, оплаквайки се, че правата й са нарушени. Съдът нареди тя да бъде задържана, но подсъдимата се озова в сръбското посолство. Милич има сръбско гражданство, уточнява АП. Тя е сред 14-имата подсъдими за заговор за сваляне на черногорското правителство през октомври 2016 г., за да се осуети присъединяването на страната към НАТО. Двама руски граждани също са обвинени по случая, но Москва отрича участие в заговора. Черногорското външно министерство обяви днес, че е поискало от посланика официална позиция на Сърбия по случая. Сръбският посланик Зоран Бингулац е потвърдил, че Бранка Милич е в посолството и че Сърбия \"е наясно със законовата процедура и съответните задължения\", се казва в изявление на черногорското МВнР.", "date": "2018.11.26", "title": "Черна гора търси обяснения от Сърбия за заподозрян в участие в опит за преврат"}
{"url": "https://www.24chasa.bg/novini/article/7171037", "text": "Шофьор загина, а семейство с две деца са с опасност за живота след  . Това съобщават от Областната дирекция на МВР - Разград за  По първоначални данни, при изпреварване лек автомобил \"Мерцедес\" с разградска регистрация се ударил челно в насрещно движещо се камионче с добрички номера. Загиналият и пострадалите са пътували в леката кола. В камиончето имало двама души, които са с леки наранявания. Първоначалната информация, че лекият автомобил е предприел изпреварване, не е потвърдена. След извършеният на място оглед станало ясно, че камионът е навлязъл в лентата за насрещно движение и е ударил челно \"Мерцедес\"-", "date": "2018.11.26", "title": "Камион и кола са се сблъскали челно край Гороцвет, един е загинал, шестима са ранени"}
{"url": "https://www.24chasa.bg/novini/article/7170890", "text": "Кога можем да повярваме на информация, разпространена в социалните мрежи? Как да разграничим журналистическото разследване от поръчковия материал? Какво е важно и какво е просто любопитно? Кои източници на информация са достоверни? Как да се опазим от лъжата, примесена с истина? Каква информация се крие в мълчанието на събеседника по даден въпрос? Как да отличим журналистическия анализ от пристрастното мнение? Това са само част от въпросите, на които ще отговорят водещите, репортерите, операторите и продуцентите на новините и актуалните предавания на bTV в специалния онлайн проект „Новините отвътре“, който стартира на btvnovinite.bg по повод 18-я рожден ден на bTV Новините. Целта на поредицата от кратки видеоматериали е да помогне на зрителите и онлайн потребителите да разпознават по-лесно истината в днешната информационна среда, повлияна от фалшивите новини и съдържанието в социалните мрежи. , коментира Венелин Петков, директор „Новини, актуални предавания и спорт“ на bTV. От днес, 26 ноември, веднъж на всеки две седмици в понеделник журналистите от bTV ще припомнят основните принципи на професията през призмата на собствения си опит, предизвикателства и конкретни примери. Темите на „Новините отвътре“ ще обхванат публицистиката, разследващата журналистика, отразяването на криминални новини, добри новини, международни новини, инциденти, социални теми, извънредни събития и много други. Цел на поредицата е да бъде и в помощ на потребителите, когато си създават критерии, по които да подбират, анализират и използват източниците на информация. Освен на широката публика, видеата могат да бъдат полезни и на следващото поколение български журналисти. „Новините отвътре“ започва с поглед към седмичното актуално предаване, като своя път към истината ще разкрият Светослав Иванов и част от екипа на „120 минути“.  . Продуценти на поредицата са Полина Ботева, Константин Караджов и главният редактор на bTV Новините Гена Трайкова.", "date": "2018.11.26", "title": "Онлайн поредица на bTV показва разликата между журналистиката и фалшивите новини"}
{"url": "https://www.24chasa.bg/novini/article/7171040", "text": "Председателят на ПГ на ГЕРБ и зам.-председател на партията Цветан Цветанов участва в 28-та Среща на върха на председателите на парламентарни групи от ЕНП в националните парламенти на ЕС и в Европейския парламент (ЕП), съобщиха от пресцентъра на ГЕРБ. По време на дебата за въпросите на принципа на субсидиарността и пропорционалността, Цветанов заяви, че популяризирането на субсидиарността и запознаването на гражданите с реалните връзки между управлението на европейско, национално, регионално и местно ниво е един от най-силните инструменти за противодействие на популизма и фалшивите новини. Цветан Цветанов отбеляза важната роля на Европейския комитет на регионите в това отношение и благодари на председателя на Групата на ЕНП в Комитета за добрата идея за организиране на поредица от местни диалози, които да позволят за директен контакт на гражданите и с четирите нива на управление в Европа. „За съжаление, социалистите в България, въпреки че като системна партия и член на Европейското социалистическо семейство би трябвало да демонстрират по-отговорно поведение, всъщност на практика прегърнаха риториката на националпопулизма. Затова наша задача е да покажем, че политиките на ЕНП са безалтернативни, за да запазим своите ценности и да постигнем една силна и обединена Европа за гражданите, която посредством принципа на субсидиарност адресира нуждите и желанията им на най-подходящото ниво на управление според законодателната сфера“, заяви Цветанов. В дебата участваха още евродепутатът Данута Хюбнер - председател на Комисията по конституционни въпроси, Райнхолд Лопатка - член на Работната група по въпросите на субсидиарността от австрийския парламент, зам.-председателят на ЕП Майнрид Макгинес, зам.-председателят на Групата на ЕНП, отговарящ за Работната група по правни въпроси и вътрешни работи - Естебан Гонзалес Понс. Срещата се провежда в ЕП в Брюксел с домакин зам.-председателят на Групата на ЕНП, отговаряща за връзките с парламентарните групи в националните парламенти - Естер де Ланге и е съпредседателствана от страна на Австрийското председателство от Ангелика Винциг - зам.-председател на ПГ на Австрийската народна партия.", "date": "2018.11.26", "title": "Цветанов: БСП прегърна реториката на националпопулизма"}
{"url": "https://www.24chasa.bg/novini/article/7171061", "text": "„Борбата с корупцията не само е основен приоритет на всяко правителство и реален показател за върховенство на закона, но и чувствителен въпрос за нашите граждани. За ефективна борба с корупцията е необходима стабилна правна и институционална рамка и компетентни национални структури, способни да взаимодействат и да прилагат добри практики в своята работа“. Това подчерта министърът на вътрешните работи Младен Маринов по време на участието си в регионалния форум по въпросите на противодействие на вътрешната корупция, съобщиха от пресцентъра на МВР. С оглед на общите предизвикателства, министър Маринов представи виждането за включване на партньорите от Западните Балкани в Мрежата за засилено регионално сътрудничество между звената на вътрешна сигурност. В този смисъл той припомни, че борбата с корупцията и организираната престъпност и засилването на капацитета в тези области са изведени като приоритети в Декларацията от срещата на върха ЕС-Западни Балкани в София на 17 май 2018 г. По време на форума европейски и регионални формати - Европейски партньори срещу корупцията (EPAC), Регионалната антикорупционна инициатива (RAI), Комисията за противодействие на корупцията и отнемане на незаконно придобито имущество (ПКПКОНПИ), Мрежата за засилено регионално сътрудничество между звената за вътрешна сигурност (NERCISU) - представиха актуална информация за своята дейност и подкрепата, която предлагат чрез обмен на експертни знания и опит, споделяне на добри практики между компетентните национални структури, реализиране на съвместни операции и насърчаване на съвместни проекти по противодействие на корупцията. Делегатите се обединиха около важността на изграждането на необходимия капацитет в отделните министерства, укрепването му с компетентни, лоялни и безкомпромисни служители. Фокус в дискусиите бе ефективността на механизмите за комуникация и обмен на оперативна информация. Направен бе и преглед както на възможностите, така и на конкретни предложения за засилване на сътрудничеството. В рамките на регионалния форум се провежда и Третата годишна среща на Мрежата за засилено регионално сътрудничество между звената за вътрешна сигурност (Network for Enhanced Regional Cooperation of Internal Security Units of Ministries of the Interior/Police of involved countries - NERCISU). Партньорите от региона обсъждат антикорупционни политики и мерки за справяне с настоящите предизвикателства в областта на вътрешната корупция. Експерти от Германия, Великобритания и САЩ споделят с колегите си опит за новите тенденции и най-добри практики. Представен е и приносът на неправителствения сектор към усилията на правоприлагащите органи за ограничаване и предотвратяване на корупционни практики.", "date": "2018.11.26", "title": "Маринов: Борбата с корупцията е водещ приоритет"}
