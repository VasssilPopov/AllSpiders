{"url": "https://www.24chasa.bg/novini/article/6305721", "text": "По повод множество запитвания от представители на медиите, пресцентърът на прокуратурата съобщава следното: На 21.02.2017 г. ДА“Национална сигурност“ е изпратила до главния прокурор сигнална справка, касаеща извършени нарушения с бюджетни средства, отпуснати по решение на Министерски съвет на Националния дворец на културата/ НДК/. В справката се сочи, че с решение на МС от 03.08.2016 г. на НДК са отпуснати средства в размер на 17 милиона лева, предназначени единствено за увеличение на капитала на дружеството с оглед разходите по бъдещото европейско председателство . Твърди се, че част от тези средства са разходвани от изпълнителния директор за други цели, като са извършвани плащания по договори за минали периоди. Справката и материалите към нея са изпратени от главния прокурор по компетентност на Софийска градска прокуратура. Наблюдаващите прокурори от СЗ“Антикорупция“ – СГП са възложили на ДАНС извършване на допълнителни проверовъчни действия с цел изясняване на фактическите обстоятелства по случая. На 17.05.2017 г. ДАНС са приключили проверката и са докладвали материалите на СЗ“Антикорупция“- СГП. На 08.06.2017г. е образувано досъдебно производство с предмет чл.254а ал.1 от НК - за разпореждане с бюджетни средства не по предназначението им, в нарушение на нормативни актове. Осъществени са множество действия по разследването, като е назначена и счетоводна експертиза за анализ на начина на разходване на целеви средства от сметките на НДК. След получаване на заключението на експертизата, наблюдаващите прокурори от СЗ“Антикорупция“ ще вземат решение относно по нататъшния ход на досъдебното производство и евентуалното наличие на предпоставки за повдигане на обвинения.", "date": "2017.06.28", "title": "Прокуратурата: \"Антикорупция\" проверява как НДК изразходва бюджета си"}
{"url": "https://www.24chasa.bg/novini/article/6305520", "text": "Комисията за защита на конкуренцията наложи имуществена санкция на „Фармнет” АД в размер на 494 839 лв. за извършено нарушение по чл. 29 от ЗЗК (общата забрана за нелоялна конкуренция). Това съобщиха от пресслужбата на комисията.  Преписката е образувана с решение на Комисията във връзка с постъпило от прокуратурата постановление, в което е посочено, че има данни за осъществена нелоялна конкуренция. В хода на проучването е установено, че „Фармнет“ АД в противоречие с добросъвестната търговска практика чрез използване на принуда и натиск от страна на представителите на дружеството - Веселин Марешки, Пламен Христов и Кръстина Таскова – Иванова, заставя търговци на дребно (аптеки) да закупуват от него лекарствени средства. Недобросъвестните действия на представителите на „Фармнет“ АД включват и отправяне на предупреждения към търговците на дребно за откриване в близост до техните обекти на аптеки, собственост на икономическата група на „Фармнет“ АД и на други приближени лица, които заради по-ниските цени на лекарствените продукти ще привлекат тяхната клиентела и собствениците им ще бъдат принудени да ги закрият. Всички установени в решението действия във връзка с търговската дейност на ответното дружество, разгледани в съвкупност, представляват един комплексен модел на поведение, извършван в разрез с добросъвестната търговска практика, изискваща привличането на клиенти да се осъществява чрез обичайните търговски способи – предоставяне на отстъпки и други по-добри условия. Вместо това ответното дружество чрез своите представители използва заплахи и принуда с цел да повлияе върху избора на доставчик на търговците на дребно (собственици на аптеки). По този начин се създава реална възможност за увреждане на конкурентите на „Фармнет“ АД, което си осигурява по нелоялен начин конкурентно предимство спрямо другите търговци и засяга конкуренцията на пазара на разпространение на лекарствени продукти на едро. Пълният текст на решението е достъпен в електронния регистър на КЗК на интернет адрес: http://reg.cpc.bg/AllNewResolutions.aspx?dt=1&ot=2 ", "date": "2017.06.28", "title": "КЗК глоби Марешки с половин млн. лв. за нелоялна конкуренция"}
{"url": "https://www.24chasa.bg/novini/article/6305509", "text": "57-годишен мъж е пострадал тежко след удар от товарен влак. Това съобщиха от ОДМВР-София. Около 11.42 часа в Районно управление на МВР-Сливница бил подаден сигнал, че между жп спирка и жп гара Сливница мъж е бил блъснат от международен товарен влак. Местопроизшествието е посетено от дежурна оперативна група, извършен е оглед. Пострадалият 57- годишен мъж е транспортиран за лечение с множество фрактури по тялото, с опасност за живота. По случая е образувано досъдебно производство.", "date": "2017.06.28", "title": "Мъж е с опасност за живота след удар от товарен влак при гара Сливница"}
{"url": "https://www.24chasa.bg/novini/article/6305519", "text": "16 от проверените 31 продукта, купени от вериги в Австрия и Германия и от същите вериги у нас са с по-високи цени у нас. Това поражда безпокойство, заяви министърът на земеделието Румен Порожанов на заседанието на министерски съвет. Два вида детски пюрета стрували 80 и 107% повече отколкото в Австрия и Германия. Между 20% и 70 % са по-скъпи млечните продукти. Колкото и да е на пръв поглед необяснимо, разликите в цените не са незначителни. Още утре ще поканя КЗП, заедно с федерациите, които са за защита на потребителите. Ще обсъдим темата с по-високите цени, за да видим по тяхна линия какво може да се предприеме от гледна точка на комуникация при предлагането на тези услуги“, обясни той. Порожанов уточни, че темата за двойствения стандарт на храните ще бъде представена на следващото заседание на Съвета на министрите, което ще бъде на 17-18 юли. „Информацията ще бъде внесена от словашкия колега и ще бъде подкрепена от Вишеградска четворка, плюс другите 4, които участваме в този процес на изследвания. Информацията съдържа именно това безпокойство, което е установено и в другите страни членки за различното съдържание на съставки в едни и същи храни“, добави той. Земеделският министър бе категоричен, че двойният стандарт е факт. „Действията на правителството ще бъдат съвместни с тези на колегите от Словакия, Чехия, Унгария и др. страни и ще са насочени към комисаря по защита на потребителите за създаването на ред и режим, който да има еднакво предлагане на качеството и съставките на храните на единния европейски пазар“, поясни Порожанов. Той посочи, че в пюретата е имало различно съдържание, което е описано. „Наистина 100% разлика усреднено за двата типа продукт, бих казал, че е изключително неприемливо“, каза още Румен Порожанов. В анализа на съдържанието има 7 продукта с различни съставки. При анализа на вкус, консистенция и др. параметри на 3 от продуктите се появи определена разлика. Физико-химичният анализ имаше за цел да определи дали това, което е изписано като съдържание в своите пропорции, отговаря на анализите, които се правят. Те бяха направени в 5 лаборатории. Има отклонения, но всички са в рамките на допустимите, съгласно регламента от 2011 г. за качеството на храните. Основното, което е - около 20% от храните имат различни съставки. ", "date": "2017.06.28", "title": "Министър Порожанов: Двойният стандарт в храните е факт!"}
{"url": "https://www.24chasa.bg/novini/article/6305478", "text": "Бившата кандидатка за вицепрезидент и губернатор на Аляска Сара Пейлин съди вестник \"Ню Йорк таймс\" за клевета заради редакционна статия, свързваща реклама на един от нейните политически комитети за действия (ПАК) с масовата стрелба през 2011 г., при която бе ранената Габи Гифърдс, по онова време конгресмен от Аризона, съобщи Асошиейтед прес. В иска, внесен във федерален съд в Манхатън, адвокатите на Пейлин изтъкват, че американският ежедневник е нарушил закона и собствената си политика, когато я обвини, че е подстрекала към атаката, при която бяха ранени 6 души, предава БТА. Искът се отнася до редакционна статия в \"Ню Йорк таймс\" за неотдавнашната стрелба в Александрия, щата Вирджиния, срещу конгресмена от Луизиана Стив Скалийз. По-късно статията е била коригирана. Пейлин иска обезщетението да бъде определено от съда. Говорителка на \"Ню Йорк таймс\" каза, че в редакцията не са виждали жалбата, но ще се защитават с всички сили.", "date": "2017.06.28", "title": "Сара Пейлин съди \"Ню Йорк таймс\" за клевета"}
{"url": "https://www.24chasa.bg/novini/article/6305487", "text": "Само за една седмица турските служби за сигурност са извършили 835 антитерористични операции, съобщи министерството на вътрешните работи на Турция, цитирано от частната турска телевизия НТВ. Според изявление на ведомството при осъществените през последните седем дни акции са били обезвредени 65 терористи, от които 36 са убити. Същевременно са били задържани 866 лица, като от тях 474 са заподозрени за членство във ФЕТО. Според турските власти Фетхуллахистката терористична организация (ФЕТО) на живеещия в САЩ мюсюлмански проповедник Фетхуллах Гюлен стои зад опита за държавен преврат в Турция, извършен на 15 юли 2016 г.", "date": "2017.06.28", "title": "Над 800 антитерористични операции в Турция за една седмица"}
{"url": "https://www.24chasa.bg/novini/article/6305360", "text": "За миналата година военно-промишленият комплекс в белгийската област Валония е продал оръжия за 453,2 милиона евро, сочат официални данни, представени в местни медии, информира БТА. Най-голям купувач са САЩ със сделки за 100 милиона евро, на следващите места са Франция (51 милиона), Обединените арабски емирства (48,6 милиона), Саудитска Арабия (33,5 милиона), Великобритания (22,8 милиона) и Турция (21 милиона). Тези данни променят досегашната статистика, според която Рияд купува около 60 на сто от валонското оръжейно производство. Отчита се, че спрямо 2015 г. производството на оръжия във Валония е нараснало с пет процента, а спрямо 2004 г. се е удвоило. Валонският оръжеен комплекс осигурява работа на 15 хиляди семейства и е основна част от местната икономика. Белгия е най-големият европейски износител на военно леко стрелково въоръжение. Въпросът с продажбата на оръжия на Рияд стана чувствителен за белгийската вътрешна политика след миналогодишните атентати в Брюксел. Федералното правителство и парламентът призоваха за спиране на износа към Саудитска Арабия, подозирана във финансиране на джихада, но решението е в ръцете на областните власти. По-рано този месец депутатите приеха резолюция, в която настояха за \"задълбочен размисъл\" по дипломатическите, търговските и другите връзки с Рияд.", "date": "2017.06.28", "title": "За 1 година Белгия е продала оръжия за почти половин милиард евро на САЩ"}
{"url": "https://www.24chasa.bg/novini/article/6305564", "text": "Незаконно притежавана пушка е иззета от частен дом в с. Каменица. Това съобщиха от ОДМВР-София. В хода на проведена вчера полицейска операция служители на Районно управление на МВР-Пирдоп извършили проверка в частен дом в с. Каменица. В къщата е установена едноцевна ловна пушка 12 калибър. След извършен оглед на местопроизшествието оръжието е иззето, а за случая уведомена районната прокуратура. След незабавни оперативно-издирвателни действия служителите на реда установили и задържали собственика на незаконното оръжие - 23-годишен мъж от Пирдоп. Действията по разследването продължават в рамките на образуваното по случая досъдебно производство.", "date": "2017.06.28", "title": "Незаконна пушка е иззета от къща в с. Каменица"}
{"url": "https://www.24chasa.bg/novini/article/6305580", "text": "Правителството одобри актуализирана Национална пътна карта за научна инфраструктура 2017-2023 г. Целта на документа е да се очертаят приоритетните инфраструктурни проекти в изпълнение на тематично предварително условие от Споразумението за партньорство между България и ЕС относно програмния период 2014-2020 г. на европейските структурни инвестиционни фондове. Националната пътна карта цели осигуряване на условия за постигане на нови знания чрез обслужване на фундаменталните и приложните изследвания, като по този начин предоставя възможност за решаване на сложни интердисциплинарни научни въпроси, а също така и комерсиализиране на научните резултати, които въвеждат иновативни продукти и услуги. Достъпът до модерна научна инфраструктура гарантира рамката за развитието на учените и на науката и е предпоставка за трансфера на технологии и знания към и от индустрията. Приоритизирането на обектите е извършено с оглед очакваното социално, образователно и икономическо въздействие от тяхното изграждане и функциониране. За целта от МОН е извършен преглед на наличната инфраструктура в научните организации – лаборатории, центрове и факултети към съответните научни организации. Принципите, които са следвани, са: избягване на дублиране на уникална и скъпа научна апаратура; осигуряване на висока натовареност на научната инфраструктура и достъп на заинтересованите ползватели; поддържане на наличната инфраструктура в добро функционално състояние; осигуряване на балансирано разпределяне на научната инфраструктура по институции и региони; интегриране към научните инфраструктури на Европейския съюз. Актуализацията на Националната пътна карта има за цел да подпомогне политиките за развитие на научните изследвания, да определи приоритетите за устойчиво развитие на научната инфраструктура до 2023 г., методологията и процедурата за оценка на съществуваща и бъдеща научна инфраструктура, както и разработването на план, процедури и срокове за поддържане на инфраструктурите в Националната пътна карта до 2023 г. Финансирането на Националната пътна карта ще става от държавния бюджет, ОП „НОИР” и други източници. За мониторинг на изпълнението на Националната пътна карта за научна инфраструктура предвижда създаване на Постоянен комитет като консултативен орган към министъра на образованието и науката. Правителството предлага на Президента на Република България да назначи полковник Николай Караиванов за началник на щаба на Сухопътните войски и да го удостои с висшето офицерско звание „бригаден генерал”. Полк. Караиванов е завършил ВНВУ „В. Левски” и ВА „Г. Раковски”. На военна служба е от 1985 г. Кабинетът предлага също от длъжност и от военна служба да бъде освободен бригаден генерал Калин Кузманов, директор на дирекция „Стратегическо планиране” в Министерството на отбраната. Причината е навършване на пределна възраст за военна служба. За ръководител на дирекцията е предложен полк. Красимир Кънев, който ще бъде удостоен със звание „бригаден генерал”. За назначаване като директор на дирекция „Комуникационни и информационни системи” във Военния секретариат на ЕС в Брюксел и удостояване със звание бригаден генерал е предложен полк. Васил Събински. Очаква се той да поеме поста от 1 август т. г. Правителството предлага още президентът да измени Указ №85 от 2012 г., с който са утвърдени длъжностите във въоръжените сили на Република България и Националната служба за охрана, изискващи висши офицерски звания. С промените в указа се добавя длъжността директор на дирекция „КИС” във Военния секретариат на ЕС с военно звание „бригаден генерал/флотилен адмирал”, която е определена като национален принос на страната ни към ЕС. Систематично се променя и мястото в списъка на длъжността „командир на 68-а бригада „Специални сили”, която след измененията в ЗОВС премина на непосредствено подчинение на началника на отбраната. По 250 лв. еднократна помощ ще получат първокласниците, чиито семейства имат ниски доходи, реши правителството. С тези средства ще бъдат подпомогнати около 46 000 деца, които тръгват на училище през септември т. г. Еднократната помощ се отпуска по реда на Закона за семейни помощи за деца. Право да я получат имат семейства, чиито деца са записани в първи клас в държавно или общинско училище за първи път. Друго задължително условие е средномесечният доход на член от семейството за предходните 12 месеца да е по-нисък или равен на 400 лв. Помощта се отпуска без доходен тест за деца с трайни увреждания, сираци и деца, настанени в приемни семейства и в семейства на роднини и близки по реда на Закона за закрила на детето. Срокът за подаване на заявление-декларацията за отпускане на помощта след записване на детето в първи клас е не по-късно от 15 октомври на текущата учебна година. Министерският съвет одобри допълнителен трансфер в размер на 6840 лв. по бюджета на държавното обществено осигуряване за 2017 година. Със средствата, предвидени в централния бюджет, ще се разплатят извършени разходи за престой и ползване на дейности и услуги в базите на „Профилактика, рехабилитация и отдих“ ЕАД от правоимащи лица по Закона за ветераните от войните и Закона за военноинвалидите и военнопострадалите. С решения на правителството пет общини получават имоти – публична и частна държавна собственост, за решаването на проблеми от местно значение. На община Русе е предоставено безвъзмездно правото да управлява имот в местността „Текето“ край с. Николово. Имотът с площ 36,7 дка е връзка между язовирите „Николово” и „Образцов чифлик“. След обследване на хидротехническите съоръжения общината ще възстанови проводимостта на речното легло, което се намира в него. Община Мездра получава терен на ул. „Св. Патриарх Евтимий“ №2 в града за обособяване на площадка за безвъзмездно предаване на едрогабаритни, опасни и други отпадъци от домакинствата. На община Харманли е прехвърлено правото са собственост върху гараж на пл. „Възраждане“ №1, заедно със съответните идеални части от отстъпеното право на строеж. В имот от близо 20 дка и с построени в него сгради, предоставен на община Плевен, местната власт ще може да изгради приют за безстопанствени животни. Имотът се намира на ул. „Д-р Г. М. Димитров“ №106 в града. Правото на собственост върху два поземлени имота в местността „Беляновец“ се прехвърля безвъзмездно на община Свищов. Имотите с обща площ 10 дка ще се използват за закриване и рекултивация на депото за твърди отпадъци – проект, свързан с прилагане на националната стратегия в областта на управление на отпадъците и с регионалната система за отпадъци. С друго решение на областния управител на Пловдив се предоставя за управление имот, чийто статут правителството променя от публична в частна държавна собственост. Теренът от 2 дка в землището на Пловдив е с отпаднала необходимост за Агенция „Пътна инфраструктура“. Правителството реши да бъде открито почетно консулство на България в Обединеното кралство Великобритания и Северна Ирландия със седалище в Белфаст. Откриването му ще допринесе за засилване на двустранните контакти в областта на бизнеса и културата, както и за оказване на съдействие на българските граждани в контекста на последствията от Brexit. За почетен консул ще бъде назначен британският гражданин Пол Мартин. Той притежава солиден опит по трудово-социални въпроси – бил е съветник към Министерството на труда и социалната политика на България и има добри контакти у нас и в Северна Ирландия. Правителството предлага на Народното събрание да ратифицира Меморандума за изпълнение на Програмата за трансгранично сътрудничество ИНТЕРРЕГ – ИПП България – Сърбия. Ратификацията ще осигури пълноправното участие на България в програмата, която има четири приоритетни оси – „Устойчив туризъм“, „Младежи“, Околна среда“ и „Техническа помощ“. По тази програма разпределението на средства е 85 на сто от ИПП, 15 на сто за България по оси 1, 2 и 3 ще дойдат от държавния бюджет, докато участниците по проекти от Сърбия ще трябва да осигуряват този ресурс от собствен принос. България и Сърбия ще трябва да предоставят солидарно национално съфинансиране за приоритетна ос 4 „Техническа помощ“. Правителството предлага на Народното събрание да ратифицира Техническото споразумение, сключено между 15 държави от НАТО и Европейския съюз, относно Центъра за координация на придвижването „Европа”. България се присъедини към него с Нота за участие, подписана през ноември 2016 г. Целта на техническото споразумение е да се установи Центърът за координация на придвижването „Европа” и да се определи рамката за основните административни и финансови разпоредби, необходими за експлоатацията и поддръжката му. Центърът координира използването на възможностите за въздушен транспорт и за презареждане с гориво във въздуха между участниците, като по този начин се подобрява цялостната ефективност и ефикасност на процеса. Продължаващият процес на трансформация в НАТО е съществено условие за успешното адаптиране на Алианса към променящата се среда за сигурност и за изпълнение на възникващите оперативни задачи. България подкрепя инициативите за посрещане на новите предизвикателства пред сигурността и за развитие на военните способности, издигнати на срещите на върха на НАТО през последното десетилетие. Членството на страната ни в Центъра за координация на придвижването „Европа” ще спомогне за доразвиване и подобряване на способностите на България в областта на стратегическия транспорт. Правителството одобри резултатите от българското участие в заседанията на Съвета по образование, младеж, култура и спорт на ЕС и на Съвета „Правосъдие и вътрешни работи”, част „Правосъдие”, проведени на 22-23 май и на 8 юни в Брюксел. В частта за образование Съветът прие актуализирана препоръка относно Европейската квалификационна рамка за обучение през целия живот. Във формат министри, отговорни за младежта, Съветът прие заключения за ролята на работата с младежта за подпомагане на развитието на основни житейски умения у тях, които улесняват успешния им преход към зрелостта, активното гражданство и професионалния живот, както и заключения относно стратегическите перспективи за европейското сътрудничество по въпросите на младежта след 2018 г. Министрите, отговорни за аудиовизуалната политика и културата, постигнаха общ подход по предложението за директива за координиране на някои разпоредби, установени в закони, подзаконови и административни актове на държавите-членки, отнасящи се до предоставянето на аудиовизуални медийни услуги с оглед на променящата се ситуация на пазара. Съветът прие заключения за стратегически подход на ЕС към международните културни отношения. Министрите на спорта приеха заключения за спорта като платформа за социално приобщаване чрез доброволческа дейност и резолюция за работния план на Европейския съюз за спорта (1 юли 2017 г. – 31 декември 2020 г.). По темата за дебат беше обсъдена темата „Спортните медии и тяхната роля за засилване на социалното приобщаване“. Съветът „ПВР”, формат „Правосъдие” се съсредоточи върху дебата за създаване на Служба на Европейския прокурор. България има последователна политика в подкрепа на проекта. На заседанието беше постигнат общ подход по проекта на регламент, а 22 държави-членки приеха и две декларации – относно финансирането на Европейската прокуратура и относно отношенията с неучастващите в засиленото сътрудничество страни. Регламентът може да бъде окончателно приет през октомври 2017 г., което ще позволи на Службата да започне да функционира още през 2020 г. Комисията информира, че се подготвят изменения на Регламента за ОЛАФ, което се налага от създаването на Европейската прокуратура. Финансирането й и щатните бройки са предвидени още в настоящата финансова рамка. Министрите на правосъдието от ЕС обсъдиха проекта за изменение на Регламент „Брюксел ІІа” относно компетентността, признаването и изпълнението на решения по брачни въпроси и въпроси, свързани с родителската отговорност, и относно международното отвличане на деца. Проведен беше ориентационен дебат по предложението за директива за превантивното преструктуриране на предприятията и предоставяне на втори шанс за тяхното оздравяване. Постигнат беше общ подход по проектите на директива за борба по наказателно-правен ред с изпирането на пари и на регламент за защита на данните, обработвани от институции, органи, служби и агенции на Европейския съюз. Правителството одобри проекти на двустранни спогодби с Армения, Молдова и Украйна в областта на трудовата миграция. Документите ще послужат като основа за водене на преговори за регулирането на заетостта на гражданите на трите държави в България. Предвижда се при наемането на граждани на една от държавите на територията на другата да се изисква валидно разрешение за работа. С проектите на спогодбите се предлага гражданите, които бъдат наети на територията на другата страна, да се ползват със същите права и задължения, които са в сила за местните работници. Подписването на спогодби с Армения, Молдова и Украйна ще даде възможност за осигуряване на кадри за икономическите сектори, в които има недостиг на работна сила. От страна на България спогодбите ще се изпълняват от Агенцията по заетостта. Правителството одобри промяна в сроковете за изпълнение на два големи проекта по оперативна програма „Околна среда 2014-2020 г.“. Това са интегрираният проект за воден цикъл на Враца и проектирането и изграждането на инсталация за комбинирано производство на енергия в София с оползотворяване на RDF – трета фаза на интегрирана система от съоръжения за третиране на битовите отпадъци на Столична община. В проекта за водния цикъл на Враца, който се изпълнява като втора фаза от проект, започнат през програмния период 2007-2013 г. на ОПОС, е предвидено проектното предложение към Европейската комисия да се подаде през второто тримесечие на 2017 г. вместо през третото тримесечие на 2016 г., а начало на изпълнението на проекта да се пренесе от трето на четвърто тримесечие на 2016 г., когато е сключен договорът за предоставяне на безвъзмездна финансова помощ. По другия проект се предвижда датата на подаване на проектното предложение към Комисията да бъде през второто тримесечие на 2018 г. вместо първото тримесечие на 2017 г. Друго изменение е свързано с началото на изпълнението на проекта – от третото тримесечие на 2017 г. на четвъртото тримесечие на 2018 г. Приключването на проекта е предвидено за четвърто тримесечие на 2023 г. вместо четвърто тримесечие на 2021 г. При изменението на програмата са отчетени регламентираните срокове в индикативната годишна работна програма на ОПОС (2014-2020) за 2017 г. и приложимата нормативна уредба. Министерският съвет одобри проект на нов Закон за държавните помощи. Предложените промени в нормативната уредба ще подпомогнат администраторите на помощ и бенефициерите по отношение предоставянето на законосъобразни помощи чрез използване на национален и европейски финансов ресурс с цел подобряване на финансовата дисциплина в публичния сектор и снижаване на фискалните рискове. Законопроектът елиминира съществуващата към момента нормативна празнота и въвежда национален механизъм за възстановяване на неправомерна и несъвместима държавна помощ, като целта е да се възстанови съществуващото пазарно положение преди предоставянето на помощта. Промените въвеждат изискване администраторите на помощ да действат и да постигнат резултати в кратки срокове, така че пазарното състояние да се възстанови максимално бързо. Въвежда се също механизъм за правна защита за конкурентите и други трети страни, засегнати от предоставянето на неправомерна държавна помощ или от други нарушения при предоставянето на държавни помощи. Едновременно с това националните съдилища ще се подпомагат както чрез създаване на правна връзка между тях, така и от Европейската комисия и от Съда на Европейския съюз. По този начин ефективно ще се гарантира законосъобразното прилагане на режима по държавните помощи и в контекста на проведения процес на модернизация на режима от страна на ЕК в периода 2012-2014 г. С проекта на закон се подобрява и съществуващата процедура по налагане на санкции за неизпълнение на законодателството по държавните помощи, като този процес ще се поеме от Агенцията за държавна финансова инспекция. Очаква се това да подобри контрола при разходването на публичен ресурс и да въздейства дисциплиниращо в сектора. Правителството одобри промяна в Устройствения правилник на Държавната агенция „Държавен резерв и военновременни запаси”, с която се закрива териториалното звено на ведомството във Враца. Решението ще способства за намаляване на административните разходи по издръжката на агенцията и ще повиши ефикасността на дейността й. Текущите и архивни документи от закритата дирекция ще бъдат разпределени съобразно тяхното естество и предадени за съхранение към други териториални дирекции и към Централното управление на агенцията. Правителството прие изменение на Наредбата за допингов контрол при тренировъчна и състезателна дейност. Промяната е в чл. 96 и с него се прецизира редът за установяване на административните нарушения и налагане на съответните наказания в рамките на Министерството на младежта и спорта. Правителството одобри допълнителни разходи в размер на 3 298 449 лв. по бюджета на Министерството на образованието и науката. Средствата са за предвидени в централния бюджет и са изплащане на членския внос на България в Обединения институт за ядрени изследвания в Дубна, Русия. Изплащането на сумата ще даде възможност да се извършат предвидените в научната програма на организацията дейности на българските учени. Обединеният институт за ядрени изследвания е междуправителствена организация, създадена на основата на споразумение, подписано на 26 март 1956 г. от 11 страни-учредителки, между които и България. Към настоящия момент пълноправни членове на института са 18 държави, включително от Европейския съюз. Институтът има многогодишна научноекспериментална експертиза и разполага с уникална научна инфраструктура, като осъществява връзки с над 800 научни центрове и университети в 62 страни. Основните направления на дейността му са физика на елементарните частици, ядрена физика и ядрени реакции, физика на тежките йони, неутронна и реакторна физика, медицинска физика и радиационна биология, физика на твърдото тяло, нанотехнологии и нови материали, информационни и комуникационни технологии, образователна програма. Правителството обяви шест неспециализирани училища за училища с национално значение. Това са: Професионалната гимназия по ветеринарна медицина „Проф. д-р Димитър Димов“ – Ловеч, ПГ по горско стопанство и дървообработване „Сава Младенов“ – Тетевен, ПГ по горско стопанство „Христо Ботев“ – Велинград, Професионалната техническа гимназия „Шандор Петьофи“ – Разград, ПГ по компютърни технологии и системи – Правец, и ПГ по ветеринарна медицина „Иван Павлов“ – Стара Загора. Според държавния образователен стандарт за институциите в системата на предучилищното и училищното образование училище с национално значение е това, което дългосрочно изпълнява национална задача, възложена със заповед на министъра на образованието и науката, както и училище, в което се обучават ученици от много области. Всички училища със статут на национални са държавни и са към МОН. Министерският съвет определи критерии за средищните детски градини и училища. За да бъде обявена за средищна, в една детска градина трябва да се обучават най-малко четири деца в задължителна предучилищна възраст от друго населено място. Условието е в селищата, откъдето са децата, да няма градина или училище, което да организира задължително предучилищно образование. Също така, градината трябва да е на най-малко разстояние от мястото, откъдето идват децата, измерено по асфалтов път. Условието се въвежда, тъй като в планинските райони често пъти по-краткият път е без асфалтова настилка, а това е пряко свързано с безопасното пътуване на децата до съответната детска градина или училище. В училище, което кандидатства за статут на средищно, трябва да има най-малко 10 пътуващи от други населени места ученици в задължителна училищна възраст. В предложенията допълнително трябва да се посочи какви са възможностите за осигуряване на целодневната организация на учебния ден, както и за осигуряване на обедното хранене на децата. исъкът на средищните детски градини и училища се актуализира ежегодно по мотивирано предложение на кмета на общината след решение на общинския съвет. Предложенията се внасят до 10 септември в Министерството на образованието и науката. Предложенията за средищни училища и детски градини трябва да съдържат мотиви за необходимостта от включването им в списъка и данни за броя на децата, както и да бъде посочена информация дали училището или градината съответстват на критериите, описани в постановлението. В акта се предвижда за пътуващите деца и ученици да се осигурява безплатен транспорт, като задължително се определят придружители на децата и на учениците от 1-4 клас по време на пътуването до средищната детска градина или до средищното училище. Министерският съвет одобри проекта на нов договор за застраховка „Обща гражданска отговорност“ на АЕЦ „Козлодуй“. Застрахователният договор ще бъде сключен с Гражданско дружество „Български национален застрахователен пул“ за срок от една година. От 2002 г. „АЕЦ Козлодуй” ЕАД сключва ежегодно договор за застраховка, покриваща отговорността на централата при евентуална ядрена вреда. Уредбата на застраховката за атомни електроцентрали се съдържа във Виенската конвенция за гражданска отговорност за ядрена вреда и в глава десета „Гражданска отговорност за ядрена вреда” от Закона за безопасно използване на ядрената енергия (ЗБИЯЕ). Съгласно чл. 129, ал. 2 от ЗБИЯЕ, експлоатиращият ядрената инсталация е единствено отговорен за вредите от ядрена авария. АЕЦ „Козлодуй“ е определена за дружество, експлоатиращо ядрената инсталация, която включва ядрените реактори и други съоръжения, разположени на площадката на централата, с изключение на съоръженията за управление на радиоактивни отпадъци, предоставени за стопанисване и управление на Държавното предприятие „Радиоактивни отпадъци“. Правителството задължи административните органи в срок до 1 септември 2017 г. да приведат системите си за електронен обмен на документи в съответствие с единен технически протокол, утвърден от председателя на Държавната агенция „Електронно управление“. Предсрочното изпълнение на протокола ще гарантира незабавното стартиране на процеса по облекчаване па административната тежест и ще повлияе положително процесите на предоставяне на административни услуги на гражданите и на бизнеса. Мярката има за цел обменът на електронни документи, които съдържат електронни изявления между администрациите, да се извършва единствено по определения технически протокол. Административните органи трябва да използват само системи за електронен документооборот, които изпълняват този протокол, преди нормативно установения за това срок 1 януари 2018 г. Съществуващият към момента обмен на електронни документи между администрациите се извършва само между неголям брой правни субекти. По-голяма част от тях са администрации със значително затруднен обмен на електронни документи. Същевременно Наредбата за общите изисквания към информационните системи, регистрите и електронните административни услуги определя, че обменът на електронни документи се извършва между участници, регистрирани в Административния регистър, което предполага, че между всички тях следва да е налице обмен на електронни документи. Според същата Наредба редът и начинът за осъществяване на обмена на електронни документи, които съдържат електронни изявления между администрациите, се извършва по технически протокол, определен от председателя на Държавна агенция „Електронно управление”. Техническият протокол включва редица документи, включително Техническа спецификация на Система за електронен обмен на съобщения; тестови участник: Процедура за генериране и издаване на транспортен сертификат; Мрежова свързаност; Среда за електронен обмен на съобщения и Общи условия за обмен на електронни документи между участници, регистрирани в Административния регистър. Със същото решение правителството създава Експертен съвет за интеграция на информационните ресурси към председателя на Държавна агенция „Електронно управление”. Съветът ще работи по междуведомствени въпроси и задачи, свързани с реда и начина за осъществяване на обмена на електронни документи, които съдържат електронни изявления между администрациите, междурегистров обмен на данни, както и с интеграцията на информационните ресурси. Министърът културата Боил Банов ще упражнява правата на държавата в капитала на „Национален дворец на културата – Конгресен център София“ ЕАД, реши правителството. Досега принципал на държавното дружество беше за министърът за Българското председателство на Съвета на Европейския съюз 2018. Правителството одобри допълнителни разходи/трансфери за 2017 г. за изпълнение на мерки за сигурност и обезпечаване на събитията при провеждане на българското председателство на Съвета на ЕС 2018 г. По бюджета на Министерството на вътрешните работи за 2017 г. се разпределят 9 500 000 лв., по бюджета на Държавна агенция „Национална сигурност“ - 500 000 лв., а по бюджета на Столична община - 2 000 000 лв. Целта е да бъдат осигурени минималните изисквания, отнасящи се до подобряване на радиопокритието и капацитета на съществуващата радиокомуникационна среда на територията на София и в сградата на НДК. Ще се подобри оперативната съвместимост и комуникация между различните институции, свързани с организацията и провеждането на Председателството – МВР, НСО, ДАНС, Министерски съвет, Министерство за Българското председателство на Съвета на ЕС и НДК. Също така ще се осигури единна платформа за интегриране на системите за видеонаблюдение и обмен на информация със системите на СДВР, Столична община, летище София и НДК. Платформата ще осигури интеграция на системи и различни източници на информация, надграждането с аналитични функционалност, последващо автоматично свързване с регистри и автоматично генериране на аларми на база предварително дефинирани сценарии и модели за поведение. За целите на Председателството системата ще бъде интегрирана със системите за видеонаблюдение на НДК, Столична община, СДВР - МВР, летище София и „Метрополитен“ ЕАД.", "date": "2017.06.28", "title": "Вижте решенията на Министерски съвет от днес"}
{"url": "https://www.24chasa.bg/novini/article/6305596", "text": "Министърът културата Боил Банов ще упражнява правата на държавата в капитала на „Национален дворец на културата – Конгресен център София“ ЕАД, реши правителството. Това съобщиха от правителствената информационна служба. Досега принципал на държавното дружество беше за министърът за Българското председателство на Съвета на Европейския съюз 2018.", "date": "2017.06.28", "title": "Правителството реши: НДК се връща при министъра на културата"}
{"url": "https://www.24chasa.bg/novini/article/6305591", "text": "Днес МС взе решение, че 12 млн. лв. ще бъдат разпределени по следния начин – 9,5 млн. лв. за МВР, 500 000 лв. за ДАНС и 2 млн. лв. за Столична община. Това каза министърът на вътрешните работи Валентин Радев по време на брифинг в Министерския съвет след правителственото заседание, съобщава „Фокус“. „Беше прието предложение, дадено от мен, което касае сигурността по време на председателството на Европейския съвет, което започва в началото на следващата година. Дълго време в продължение на месец и половина се обсъждаше какви да са средствата, които да бъдат отпуснати за осигуряване на тази сигурност, която касае сигурността на летището, приемането на гостите, сигурността по трасетата, на НДК, вътре между обектите, хотелите и най-вече местата, където ще бъдат извършени заседанията. Направени бяха различни разчети, през това време бяха оптимизирани средствата няколко пъти. Днес МС взе решение, че 12 млн. лв. ще бъдат разпределени по следния начин – 9,5 млн. лв. за МВР, 500 000 лв. за ДАНС и 2 млн. лв. за Столична община“, обясни Радев. По думите му това ще бъдат средствата, които ще осигурят необходимата сигурност. По думите му до средата месец юли трябва да се обявят обществените поръчки за много от нещата, които трябва да бъдат закупени, а месец преди самото председателство да бъдат сработени помежду си всички системи за видеонаблюдение и радио връзка.", "date": "2017.06.28", "title": "Валентин Радев: 9,5 млн. лв. ще отидат за МВР, 2 млн. лв. - за Столична община"}
{"url": "https://www.24chasa.bg/novini/article/6305594", "text": "Във връзка с новите цени на електроенергията, които влизат в сила от 01 юли 2017 г., „ЧЕЗ Разпределение България“ АД започва извънредно отчитане на електромерите на клиентите. Графикът на извънредния отчет ще бъде публикуван на сайта на дружеството  . Информация ще може да се получи също в центровете за обслужване на клиенти на ЧЕЗ и на денонощната телефонна линия  . С цел да се обезпечи бързото и качествено отчитане на електромерите, компанията ангажира допълнително 328 служители. Всички отчетници ще работят с удължено работно време, както и в почивните дни – на 1 и 2 юли. Поради физическата невъзможност всички електромери да бъдат отчетени в един и същи ден, месечните сметки на клиентите ще бъдат преизчислени към датата на въвеждане на новите цени. С цел гарантиране на максимална коректност при таксуване на консумираната електроенергия, клиентите имат възможност сами да отчетат показанията на електромерите си на 30 юни 2017 г. Самоотчитането е по желание и не отменя извършването на месечен отчет от страна на дружеството. Клиентите, които желаят да се възползват от тази възможност, трябва да направят своя отчет на 30 юни 2017 г. и да подадат данните към компанията между 1 и 5 юли на телефонната линия 0700 10 010 (меню 2), на  , през уеб-сайта  , меню „Самоотчет“ и в центровете за обслужване на клиенти на ЧЕЗ. Те трябва да посочат данните от електромера по всички тарифи, клиентски номер, трите имена на титуляра и адреса на обекта, за който се декларират показания. Подадените данни за самоотчет през този период се считат за отчетено потребление към 30.06.2017 г., включително. Фактурите през месец юли ще съдържат две стойности за използваната електроенергия – по стари и по нови цени.", "date": "2017.06.28", "title": "ЧЕЗ извършва извънреден отчет на електромерите във връзка с новата цена на електроенергията"}
{"url": "https://www.24chasa.bg/novini/article/6305585", "text": "51 администрации извършват 1425 услуги, за които от гражданите се изисква 5985 документа. Това съобщи след заседанието на правителството Росен Желязков - шеф на агенция \"Електронно управление\". Той и икономическият министър Емил Караниколов дойдоха при журналистите, за да оповестят решенията на правителството. Желязков заяви, че в голямата си част исканите от граждани близо 6000 документа в голямата си част се повтарят. Кабинетът дава срок до септември да стане ясно кои ще отпаднат. Има един компонент, който зависи от лицензи, издавани от БНБ, каза Желязков. Това е свързано с възможностите за плащане на таксите с виртуални постерминали, както и с физически постемринали. това също трябва да бъде възможно от есента. Министърът на икономиката Караниколов припомни, че неговото ведомство облекчава 113 административни услуги. Новото е, че започва анализ по ОП по иновации и конкуретноспособност, за да се види административната тежест и проектите с европари. Евентуалното облекчаване на тези административни режими ще бъде от помощ за малкия и среден бизнес. ", "date": "2017.06.28", "title": "51 администрации искат 5985 документа"}
{"url": "https://www.24chasa.bg/novini/article/6305512", "text": "Комисията за защита на конкуренцията глоби фирмата на Веселин Марешки „Фармнет” с 494 839 лв. Регулаторът започна разследване срещу Веселин Марешки и служителите му - Пламен Христов и Кръстина Таскова заради агресивни действия спрямо собственици на аптеки. Тримата заплашвали конкуренти, че ще отворят аптека до тяхната, ако откажат да закупят лекрарства от фирма “Фармнет”, собственост на Марешки. От регистъра на КЗК става ясно, че комисията е сезирана от Специализираната прокуратура, която е прекратила производство срещу Марешки и сътрудниците му за организирана престъпна група. Според разследването ппринискането на конкуренти ставало през периода 2013-2014 г. В Северна България собствениците на аптеки били запалшвани, че в близост до техния обект ще отвори аптека с логото на “Супер нова”, а до тези, които се намират в Южна България - “Лидер”. Марешки, Христов и Таскова предупреждавали, че ако не бъдат изпълнени исканията им, новите обекти ще продават по-евтини лекарства, а на конкуренцията “ще бъдат пращани проверки от Изпълнителната агенция по лекарствата, като по този начин ще бъде унищожен бизнесът им”, посочват Специализираната прокуратура. От там са потърсили съдействие от КЗК, тъй като от доказателствата по делото не може да се направи извод за пресъпление по Наказателния кодекс. Събраните факти обаче, водели основателни съмнения за нарушения по Закона за защита на конкурецняита, посочват от КЗК.", "date": "2017.06.28", "title": "КЗК глоби фирма на Марешки с половин милион"}
{"url": "https://www.24chasa.bg/novini/article/6305579", "text": "Европейските държави от НАТО и Канада се очаква тази година да повишат отбранителните си разходи с 4,3 на сто или шест милиарда долара. Това съобщи генералният секретар на пакта Йенс Столтенберг на пресконференция в Брюксел, цитира БТА. Той добави, че до декември се очаква да бъдат готови националните планове на страните от алианса за изпълнението на целта разходите за отбрана да достигнат два процента от техния БВП до 2024 година. Плановете ще бъдат оценени от министрите на отбраната от алианса през февруари догодина.", "date": "2017.06.28", "title": "НАТО: Отбранителните разходи \nтази година нарастват с шест млрд. долара"}
{"url": "https://www.24chasa.bg/novini/article/6305624", "text": "Марешки се отказа от имунитета си. Това стана ясно от думите на председателя на \"Воля\" Веселин Марешки в парламента. На въпрос кога ще се откаже от имунитета си, той отговори: \"Вече се разписах\". Освен, че се отказва от имунитета си, той заяви, че подкрепя искането на БСП за анкетна комисия по казуса НДК, което парламентарната група внесе по-рано. \"Трябва да има анкетна комисия, защото в крайна сметка се видя ,че става въпрос за корупци Някои твърдят, че става въпрос за две крила в ГЕРБ, които договарят кой да вземе обществените поръчки и самият директор на залата обяви, че някой го натиска да прави обществени поръчки на ръба на закона\", каза още Марешки. \"В момента говорим, че няма пари за пенсии и аз по времето на ремонта точно това казах. Част от парите за пенсии са точно в такива сделки, където една магистрала вместо за 50 млн. си прави за 180 млн. И тук пак не знаем за какви милиони става въпрос в НДК\", каза още той.", "date": "2017.06.28", "title": "Веселин Марешки: Отказах се от имунитета си, вече се разписах"}
{"url": "https://www.24chasa.bg/novini/article/6305611", "text": "Трима съдии от Върховния касационен съд (ВКС) публично бяха избрани чрез жребий в електронната система за случайното разпределение на дела да разгледат жалба срещу съдийските избори за следващия Висшия съдебен съвет (ВСС).  Те са Зоя Атанасова и Бойка Стоилова от Гражданската колегия на ВКС и съдия Дария Проданова, която е зам.-шеф на съда и търговски магистрат. Имената им бяха изтеглени от общо 94 магистрати. Делото заведе неуспелият кандидат за ВСС и бивш шеф на Софийския районен съд Методи Лалов. На 17 и 18 юни всички съдии у нас избраха шестима свои представители в новия ВСС - Цветинка Пашкунова, Красимир Шекерджиев, Атанаска Дишева, Олга Керелска, Боряна Димитрова и Севдалин Мавров. Лалов получи едва 193 гласа на втори тур. Той твърди, че изборите са нечестни, поставя под съмнение гласуването онлайн и моли резулатите да бъдат анулирани. Кандидатите за членове на ВСС наброяваха 27. Освен тримата съдии от ВКС към състава ще бъдат добавени и други 2-ма от Върховния административен съд (ВАС). По закон делото се разглежда от смесен състав. Това е първият по рода си процес за оспорване на избори за ВСС. Според шефът на ВКС Лозан Панов основният проблем, който не е предвидил законодателят по такива дела, е по какъв ред да протичат те. Затова 5-членният състав сам трябва да прецени дали да разгледа делото по НПК, ГПК или АПК. То ще приключи до 14 дни.", "date": "2017.06.28", "title": "Избраха с компютър 3-ма съдии по делото за вота за ВСС"}
{"url": "https://www.24chasa.bg/novini/article/6305625", "text": "С изключение на Съединените американски щати, през 2017 г. партньорите от НАТО ще увеличат разходите си за отбрана с 4,3 %. Това заяви в сряда генералният секретар на западния отбранителен съюз Йенс Столтенберг, предава Франс прес, цитирана от Фокус. „През 2017 г. предвиждаме още по-голямо годишно увеличение от 4,3 %. Ние наистина се движим напред, тенденцията е към увеличение и възнамеряваме да я поддържаме“, увери норвежкият политик в навечерието на срещата на министрите на отбраната от НАТО в Брюксел.", "date": "2017.06.28", "title": "Столтенберг: През 2017 г. разходите за отбрана на НАТО ще нараснат с 4,3 %"}
{"url": "https://www.24chasa.bg/novini/article/6305463", "text": "Американски войник е настанен в критично състояние в румънска болница след токов удар, предава сръбското електронно издание Blic. Инцидентът е станал на железопътна гара в близост до унгарската граница, съобщи Фокус. Blic припомня, че американската армия прехвърля танкове и бронирана техника от Германия в Румъния за провеждането на военното учение \"Saber Guardian 2017\" с участието на военни части на Румъния, България и Унгария.", "date": "2017.06.28", "title": "Войник от САЩ е в критично състояние в румънска болница след токов удар"}
{"url": "https://www.24chasa.bg/novini/article/6305647", "text": "Председателят на Парламентарната асамблея на Съвета на Европа (ПАСЕ) Педро Аграмунт бе изключен от състава на фракцията на Европейската народна партия (ЕНП). Съответното решение бе взето в сряда на заседание на депутати от ЕНП в рамките на сесия на ПАСЕ в Страсбург, съобщаава кореспондент на информационната агенция TACC, предава “Фокус“. Във вторник ПАСЕ одобрис голямо мнозинство процедура, която позволи отстраняването от длъжност на председателя й. За оттеглянето на Аграмунт настояха всички политически групи, след като испанеца предизвика полемика с посещението си в Сирия. ", "date": "2017.06.28", "title": "Председателят на ПАСЕ е изключен от състава на ЕНП"}
{"url": "https://www.24chasa.bg/novini/article/6305562", "text": "Ислямският държавен лидер Абу Бакр ал Багдади, за който се твърди, че е убит, експлоатира жените като сексуални робини. Според източници, „Ислямска държава” насърчава изнасилването на безпомощни жени като \"награда\" за успехите им. Сайтът globalo.com пише за петте най-ужасяващи сексуални престъпления, зад които стои Абу Бакр-ал Багдади - лидерът на „Ислямска държава”. Той не само подкрепя този вид престъпление, но и призовава последователите си да направят същото. Преди известно време се разпространи ужасяваща история за поредната жертва на суровия лидер - американката Кайла Мюлер, която е работила в благотворителна организация. Тя беше известна със силно изразеното си мнение за размириците в Сирия и неодобрението си за нещастатията, които се случват там. Не след дълго тя бе отвлечена от бойци на ИДИЛ. Според информация в медиите тя е била похитена, когато е била на път за болница в Алепо като част от нейната хуманитарна работа. Била е придружавана от организацията „Лекари без граници\". В продължение на 17 месеца тя е е била пленена в град Ракка. Била настанена в дома на лидера на терористичната организация „Абу Сайяф” като затворник на Багдади, който многократно я изнасилвал. Според източници дори ноктите й били изтръгнати и била принудена да се ожени за Абу Бакр ал Багдади. Но в техните обичаи бракът се счита за валиден само когато жената приеме. Така бракът на Багдади и американката се счита за неислямистки. „Ислямска държава” твърди, че Мюлер е била убита по време на въздушни удари в региона, нанесени от Йордания. От Йордания отрекоха да са нанасяли въздушни удари в този ден. Мнозина смятат, че Мюлер е била убита от ИДИЛ. 16-годишно момиче, което е язидка, лично разказва как е била измъчвана от Абу Бакр ал Багдади. Тя разказва как е била избрана негова робиня. След като „Ислямска държава” завладява Синджар през 2014г., много жени язиди са били отвлечени от терористите. Те са на възраст между 9 и 22 години. Багдади лично пристигнал да си избере робиня, заедно със своя бодигард и зет – Мансур. Лидерът на ИДИЛ избрал 16-годишната Муна. Лично я транспортира до двуетажна къща, разположена в центъра на град Ракка, където той живее заедно с трите си съпруги, от които има трима сина и три дъщери. Въпреки това Муна сподели, че съпругите на Багдади са дори по-лоши и от него: „Жените са по-лоши от него. Те винаги казваха на децата си, че са мързеливи и ги биеха.” Младото момиче се опитало да избяга, но била хваната от охраната на „Ислямска държава” и била върната на лидера им. За наказание Багдади я пребил с колан и градинска мотика, оставяйки множество синини по тялото й. Удрял я, докато не разбил носа й, и й казал, че тя принадлежи на ИДИЛ. Накрая Муна успяла да избяга и сега тя се надява да започне нов живот в Европа. През октомври 2015 г. се оказа, че Абу Бакр ал Багдади е обявил публично ужасни и изкривени идеи за секс, насърчавайки бойците на „Ислямска държава” да изнасилват жени. Според доклад той пише писмо, в което се твърди, че една жена може да приеме исляма, ако тя е била изнасилена най-малко от 10 бойци. Това писмо доведе до ужасяващото изнасилване на 22-годишната Нор. Тя разкри, че един джихадист й показал писмото на Багдади като оправдание за бруталното изнасилване. Тя споделя: „Той ми показа писмото. Всяка една жена, която бъде изнасилена от най-малко 10 бойци, може да приеме исляма.” Тя самата е бил изнасилена от 11 джихадисти. Нур каза още: „Той ми сподели, че това е правило, наложено от Абу Бакр ал Багдади и важи за всички бойци на “Ислямска държава””. Потвърдено от длъжностно лице на Организацията на обединените нации беше разкрито, че система, водена от Багдади, е публикувала \"Ценова листа за сексуални роби\", която да служи за справка за заловените жени и деца. Този списък дори включва цена за малки деца, като колкото по-млада е робинята, толкова по-висока е цената. В списъка на желаещите, които искат да преспят със сексуалните робини, са бойци от ИДИЛ и богати хора от Близкия изток. Служителката на ООН Зайнаб Бангура потвърди автентичността на ценовата листа за сексуални роби и каза: \"Момичетата се продават като варели бензин. Едно момиче може да бъде продадено и купено от 5-6 различни мъже. Понякога бойците продават момичетата обратно на семействата им за хиляди долари откуп. Те имат наръчник за това как се отнасяте към тези жени. Всичко е организирано - тези \"бракове\" и продажбата на жени. Те имат ценова листа. \" Последното сексуално престъпление е шокиращият \"наръчник за изнасилване\", разпространен в екстремистката група.  Ако жената е собственост на бащата, синът не може да има сексуален контакт с нея.  Ако бащата вече е преспал със своята робиня и се е отказал от нея, след което я е продал на сина си, вече не му е позволено да спи с нея.  Ако мъж има робиня, която има дъщеря, и той преспи с нея, няма повече право да спи с майката.  Ако мъж има две робини, които са сестри, той не може да има сексуални отношения и с двете. Едната от двете сестри трябва да се откаже от него, след което може да бъде продадена или освободена.  Не е позволено на собственика на робиня да има контакт с нея, преди да е имала цикъл или да е дествена.  Не е позволено да правиш анален секс с жена, която е в плен.", "date": "2017.06.28", "title": "Петте най-ужасяващи сексуални престъпления на лидерa на ИДИЛ"}
{"url": "https://www.24chasa.bg/novini/article/6305677", "text": "Хърватия спешно търси изтребители за бойната си авиация, съобщава сръбското издание на руския \"Спутник\", като се позовава на публикация в загребския Vecernji list, предава “Фокус“. Според изданието в средата на юли хърватското военно министерство ще поиска оферти за доставка на JAS 39 Gripen и Gripen от Швеция, F-16 от САЩ, ФА-50 от Южна Корея и F-16 Barak от Израел. Плановете на Хърватия предвиждат замяната на остарелите МиГ-21 да стане до 2020 г., когато трябва да се получат първите нови самолети, както и завършването на подготовката на 10 пилоти и 50 технически специалисти", "date": "2017.06.28", "title": "Хърватия търси спешно изтребители"}
{"url": "https://www.24chasa.bg/novini/article/6305681", "text": "Германският парламент може да гласува законопроект за узаконяването на еднополовите бракове още този петък, след като законодателната комисия на долната камара включи темата в дневния си ред, съобщава  .  „Пътят към равенството е открит“, заяви председателката на комисията Ренате Кюнаст от партията на Зелените. Законопроектът се очаква да бъде подкрепен, след като по-рано тази седмица в интервю за дамското списание „Бригите“ канцлерът Ангела Меркел смекчи тона си по отношение на еднополовите бракове. Тя заяви, че депутатите от нейната партия Християндемократически съюз (ХДС) могат да гласуват според своите собствени разбирания, а не в унисон с партийната политика. Меркел бе дългогодишен критик на еднополовите бракове и правата такива двойки да осиновяват деца. Тя обаче сподели пред „Бригите“, че е променила мнението си, след като наскоро е имала „запомнящо се преживяване“ при среща с лесбийска двойка, която се е грижила за осем осиновени деца. Ако бъде приета, реформата ще даде пълни брачни права – включително и права за осиновяване, на еднополови двойки, които в момента имат право само на т. нар. регистрирано партньорство. Проектозаконът беше включен в дневния ред на парламента от коалиционния партньор на ХДС Социалдемократическата партия (СДП), Зелените и лявата „Ди Линке“. В неделя СДП заяви, че едно от изискванията на партията при евентуална нова коалиция с консерваторите след предстоящите през септември парламентарни избори в страната ще е узаконяването на еднополовите бракове. Останалите парламентарно представени партии поддържат същите възгледи, като единствено партията на Меркел и крайнодясната „Алтернатива за Германия“ са против", "date": "2017.06.28", "title": "Германия е много близо до узаконяването на еднополовите бракове"}
{"url": "https://www.24chasa.bg/novini/article/6305691", "text": "Шейсет и двама души са загинали, а 489 души са ранени при катастрофи в Турция от началото на празника Рамазан байрам, започнал миналата седмица, съобщава ДПА, като се позовава на Анадолската агенция, предава БТА. Десетки хиляди поеха на път за ваканция през четирите почивни дни за Рамазан байрам, който започна в петък. Това създаде големи задръствания по ключови магистрали в страната. Турция има лоша слава с активизиране на катастрофите през сезона на почивките. Следващата голяма ваканция за празника Курбан байрам се очаква да започне на 1 септември и да продължи пет дни. ", "date": "2017.06.28", "title": "62-ма души загинаха при катастрофи по време на Рамазан байрам в Турция"}
{"url": "https://www.24chasa.bg/novini/article/6305688", "text": "Регионалният съвет на северната италианска област Венето забрани на жени, изповядващи исляма, да влизат в обществени учреждения с традиционни облекла, закриващи лицето, предаде ТАСС, цитирана от БТА. \"Не става дума за никаква дискриминация. Това е въпрос на сигурност. И бяхме достатъчно твърди. Забраната обхваща облекла от рода на бурката и никаба\", обясниха представители на областния съвет. Повечето места в областния съвет на Венето заемат представители на антиимигрантската партия \"Северна лига\", която е в опозиция на национално равнище. Членовете на съвета от управляващата в Италия левоцентристка Демократическа партия, която е опозиционна във Венето, осъдиха остро забраната. Подобни ограничения наложи по-рано друга северна италианска област - Ломбардия, припомня ТАСС.", "date": "2017.06.28", "title": "Италианската област Венето забрани \nносенето на бурки на обществени места"}
{"url": "https://www.24chasa.bg/novini/article/6305704", "text": ", заместник министър-председателят Валери Симеонов увери представители на българските общности в Украйна, че те не са и никога няма да бъдат забравени от българската държава, съобщава \"Фокус\". Водещият заседанието Петър Харалампиев, председател на Държавна агенция за българите в чужбина, представи приоритетите на българското правителство относно подкрепата към и отношенията с българските исторически общности зад граница и по-специално Украйна. На срещата присъстваха Антон Киссе – председател на Асоциацията на българите в Украйна и народен представител в Украинската Рада, както и министри, зам-министри и представители от Министерство на вътрешните работи, Министерство на външните работи, Министерство на образованието и науката, Министерство на труда и социалната политика, Министерство на регионалното развитие и благоустройството, Министерство на правосъдието, ДАНС, Държавна агенция за бежанците, народни представители от Комисия по политиките за българите в чужбина. Обсъдиха се конкретни въпроси и мерки, включително добри практики за осигуряване на заетост и заселване на българи от Украйна в Гурково, Раковски и други населени места в България, повишаване на възможностите за работа на бесарабски българи в сектор туризъм, от които вече са се възползвали над 6 000 души, сътрудничество с работодатели за осигуряване на квалифицирана работна ръка от българските исторически общности зад граница и решения за облекчаване на процедурите за получаване на статут на постоянно пребиваващи в България, както и активното използване на „горещ“ телефон и email, които ще бъдат използвани от българските исторически общности в Украйна за подаване на сигнали, касаещи широк кръг обстоятелства, въпроси и рискове. Председателят на Държавната агенция за българите в чужбина постави особен акцент върху въпросите, касаещи облекчаването на режимите и финансовите ангажименти на българите от историческите ни общности в Украйна при кандидатстване в български висши учебни заведения. Заместник министър-председателят Валери Симеонов пое личен ангажимент да контролира облекчаването на административните процедури и да се повиши капацитета на съответните институции, за да може българите от Украйна да получат адекватно и бързо обслужване.", "date": "2017.06.28", "title": "Валери Симеонов: Българската даржава не е забравила сънародниците ни в Украйна"}
{"url": "https://www.24chasa.bg/novini/article/6305703", "text": "По 250 лв. еднократна помощ ще получат първокласниците, чиито семейства имат ниски доходи, реши правителството. С тези средства ще бъдат подпомогнати около 46 000 деца, които тръгват на училище през септември т. г. Това съобщиха от правителствената информационна служба.  Еднократната помощ се отпуска по реда на Закона за семейни помощи за деца. Право да я получат имат семейства, чиито деца са записани в първи клас в държавно или общинско училище за първи път. Друго задължително условие е средномесечният доход на член от семейството за предходните 12 месеца да е по-нисък или равен на 400 лв. Помощта се отпуска без доходен тест за деца с трайни увреждания, сираци и деца, настанени в приемни семейства и в семейства на роднини и близки по реда на Закона за закрила на детето. Срокът за подаване на заявление-декларацията за отпускане на помощта след записване на детето в първи клас е не по-късно от 15 октомври на текущата учебна година.", "date": "2017.06.28", "title": "Около 46 000 първокласници получават по 250 лв. в началото на учебната година"}
{"url": "https://www.24chasa.bg/novini/article/6305408", "text": "  Копие на чудотворната икона на Черната Богородица- закрилница и пазителка на Несебър, получиха в знак на извинение нападнатите слепи туристи от Словения. На 27 юни вечерта кметът на община Несебър Николай Димитров изпрати делегация при групата, отседнала в Св.Влас.   От негово име, от името на общинската администрация и от името на целия град Златин Чаушев, началник-отдел „Несебър-Световно наследство“ и отец Петър от църквата „Св. Успение Богородично“ поднесоха извинения на двама от групата незрящи туристи за неприятния инцидент, който са претърпели на територията на полуострова преди дни.  На срещата те  бяха уверени, че всички местни жители са дълбоко възмутени от хулиганската постъпка, категорично се разграничават от такова поведение и не толерират подобен тип агресивно отношение към който и да е било.  „Несебър е българският град на църквите, с изключителна история и култура. Хората му са с добри сърца, вярват в бог и са великодушни\", сподели Златин Чаушев. Отец Петър също увери туристите, че жителите на общината не се отнасят така към гостите си. Единият от двамата туристи на срещата бе Марош Банго, известен като словашкия Бочели, харизматичен сляп певец и музикант с множество таланти, с огромна благотворителна дейност в подкрепа на хуманитарни инициативи. Гостът остана трогнат от жеста на внимание и сподели, че не за първи път е в Несебър-град, където се чувства особено емоционално. Именно за да запазят това усещане и красив спомен за Несебър, Златин Чаушев и отец Петър поднесоха подаръчни комплекти на туристите. От своя страна Марош Банго подари диск със с изпълнения на класически произведения. Междувременно от районната прокуратура в Несебър съобщиха, че ще поискат постоянен арест за 21-годишния Тодор Николов от Несебър, който нападна незрящите туристи. Инцидентът стана на 24 юни, на главната улица в Стария Несебър. Агресията на младия мъж бе запечатана от охранителна камера в района.", "date": "2017.06.28", "title": "Първо в \"24 часа\": Ето ги нападнатите слепи туристи, община Несебър им подари икона"}
{"url": "https://www.24chasa.bg/novini/article/6305262", "text": "В рамките на операция срещу радикални ислямисти в Германия, Испания и Великобритания са арестувани шестима предполагаеми симпатизанти на близкоизточната радикална групировка „Ислямкса държава“, съобщава националният ежедневник Die Frankfurter Allgemeine Zeitung, цитиран от Фокус. От Министерството на вътрешните работи на Испания поясниха, че следователите са успели да задържат четирима заподозрени в Палма де Майорка. Един предполагаем ислямист е арестуван в Германия, а друг – във Великобритания. Според разследващите органи шестимата са част от клетка на „Ислямска държава“ в Европа. В радикално видеообръщение те са изказали подкрепа за извършването на самоубийствени атентати на територията на Стария континент.", "date": "2017.06.28", "title": "Задържаха 6-има предполагаеми екстремисти в Германия, Испания и Англия"}
{"url": "https://www.24chasa.bg/novini/article/6305218", "text": "Бойци от терористичната групировка \"Ислямска държава\" (ИД) в окупираните райони на Сирия принуждават търговците да използват установената от терористите \"валута\" - динари вместо сирийски лири, съобщава телевизия \"Ал Арабия\", цитирана от  . Поддръжници на ИД разпространили в контролираните анклави циркуляр, предписващ на всички собственици на малки магазини и индивидуални търговци, от вторник \"да поставят цени на стоките си и да ги продават в динари\". Радикалите са установили и курс на своята \"валута\" - 1000 сирийски лири за един \"динар\".", "date": "2017.06.28", "title": "\"Ислямска държава\" въвежда своя валута в Сирия"}
{"url": "https://www.24chasa.bg/novini/article/6305222", "text": "Всеки, който е нарушил закона, особено към незрящи, трябва да понесе цялата строгост на закона. Нямам думи да изразя личното си възмущение, каза  министърът на туризма Николина Ангелкова пред  по повод инцидента в Несебър, при който млад шофьор нападна незрящи хора.  „Няма значение кой извършва бруталния инцидент - дали е български, или чужд гражданин. Всеки един трябва да спазва закона и към всеки един трябва да се прилага неговата строгост. Както органите на реда, така и прокуратурата, така и правителството, имаме еднакво отношение към тези, които нарушават законите на нашата страна“, коментира Ангелкова. По думите й прокуратурата е поискала мярка за постоянно задържане. Според Ангелкова от януари до май ръстът на туристите у нас е 13% спрямо миналата година. Приходите са между 0,5-1% по-големи от броя на туристите, които ни посещават. Министърът на туризма обясни на база тази статистика, че макар и с  малки крачки се върви към привличане на по-висок клас туристи. По думите ѝ пред семейният туризъм заема над 60% от общия, а случаи като този в Несебър и от Слънчев бряг били по-изолирани и не може да става за алкохолен туризъм. Всяка държава има един курорт за забавление - например в Испания е Ибиса, в Гърция е Миконос, у нас е Слънчев бряг, добави Ангелкова", "date": "2017.06.28", "title": "Ангелкова за инцидента в Несебър: Трябва да бъде понесена цялата строгост на закона (Видео)"}
{"url": "https://www.24chasa.bg/novini/article/6305232", "text": "Президентът на Молдова Игор Додон се изказа за забрана на пропаганда на идеята за ликвидация на молдовската държава и обединението й с Румъния, съобщава ТАСС, цитирана от БТА. Ние сме длъжни да забраним на държавно и законодателно равнище пропаганда на идеята за обединение с Румъния. Това трябва да се направи точно така, както се действа в Румъния - углавно наказание за опит за подриване на държавността и целостта на страната, заяви молдовският президент вчера на среща с журналисти. По думите му \"унионистите\"  подготвят редица мероприятия през 2018 г. - сто години след събитията от 1918 г., когато румънски войски са навлезли на територията на днешна Молдова. Аз подготвих указ, в който 2018 г. е обявена за година на молдовския владетел Щефан Велики, който е внесъл безценен принос в изграждането на молдовската държава, отбеляза Додон. Той подчерта също важността за Молдова от \"балансирана външна политика\". Аз активно се занимавам с това - опитвам се да балансирам външната политика. Постепенно, но това се получава. Това не се харесва на управляващата Демократическа партия, провъзгласила курс за интеграция в ЕС, каза президентът. Модова е обречена да поддържа приятелски отношения с всички, иначе ще ни разпокъсат, посочи Додон. Ако се насочим към ЕС, това ще стане без Приднестровието и Гагаузия. Нужно е да поддържаме дружески отношения и с едините, и с другите еднозначно, добави той.", "date": "2017.06.28", "title": "Игор Додон: Трябва да забраним пропаганда на идеята за обединение с Румъния"}
{"url": "https://www.24chasa.bg/novini/article/6305279", "text": "БСП ще предложи парламентът да сформира анкетна комисия за НДК и ще даде сканала там на главния прокурор. Това обяви соцлидерката Корнелия Нинова в декларация от парламентарната трибуна. Тя обвини ГЕРБ, че свежда европредседателството до война между две лобита за плочки и общестени поръчки. Има съмнения за корупция и опасност и риск да провалите председателството и да отблъснете Европа. И опасност да не решите поне един проблем на гражданите и да пропуснете един голям шанс за България, обвини Нинова управляващите. Времето ще покаже, че сме били прави, когато не до пуснахме участието на Деница Златева в това правителство, допълни тя.", "date": "2017.06.28", "title": "БСП дава НДК на главния прокурор и иска комисия в парламента"}
{"url": "https://www.24chasa.bg/novini/article/6305252", "text": "\"140 години от освобождението на Свищов. Честит празник на първия, освободен от турско робство български град. Оттук тръгва пътят на свободата, оттук тръгват и редица значими личности, които градят и възраждат България. Пожелавам на техните наследници - днешните жители на Свищов, здраве, благоденствие и да съхраняват българския дух!\" Това написа в профила си във Фейсбук лидерът на БСП Корнелия Нинова, информираха от пресцентъра на партията. Тя бе гост на честванията, заедно с депутатите от Велико Търново - Весела Лечева, Явор Божанков и Валентин Ламбев.", "date": "2017.06.28", "title": "Нинова с поздрав за 140 години от освобождаването на Свищов"}
{"url": "https://www.24chasa.bg/novini/article/6305264", "text": "Президентът Румен Радев потъпка конституцията, като не допусна на среща с кмета на Свищов да присъстват депутати от всички групи, кметът на Велико Търново и шеф на сдружението на общините Даниел Панов и областния управител. Това заяви в декларация от парламентарната трибуна председателят на ПГ на ГЕРБ Цветан Цветанов. Той визира скандална случка в Свищов снощи, където за честванията на 140 г. от освобождението на града се събраха политици от всички цветове, но по решение на президентската институция те не бяха допуснати на предвидената среща. Президентът олицетворява единството на нацията, пише в конституцията, цитира Цветанов. Той обясни, че алармира тревожно, защото това е потъпкване на конституцията и незачитане на различното мнение. И призова президентът и екипът му да прочетат член 1 от конституцията, че България е република с парламентарно управление. Цветанов призова и депутатите да осъдят тази постъпка на президента, защото той е в началото на мандата си. Предстои председателството, а разделението не допринася за нищо, обясни шефът на ПГ на ГЕРБ. Всички знаем, че президентът трябва да бъде обединител на нацията, напомни Цветанов. И обясни, че преди идването на Радев всички били при кмета, осъждайки проблемите, които трябва да се решават, без да бъдат разделяни на политически принцип. При избирането си президентът каза, че ще е на всички българи и ще се противопоставя на опитите на поляризация, напомни още Цветанов. В кампанията мотото на опонентите ни беше, че президентът Плевнелиев разделя нацията, но нито един президент досега не си е позволил да не допусне депутати на подобни срещи. Това не е семейна частно парти, а празник на цялата общественост на България, допълни Цветанов. Ако приемем, че Радев е имал конфиденциален разговор, то какво прави там началникът на кабинета Иво Христов, който не притежава достъп до класифицирана информация, попита Цветанов. Вместо да покажем единство и, че в такива празнични дни можем да бъдем обединени, а не разединени, разкритикува той. И призова шефът на НС Димитър Главчев никога да не изпада в подобна ситуация. Вашият морал няма да го допусне, допълни Цветанов. Дори Нинова и депутатите от БСП не бяха допуснати на тази среща. Независимо от коя институция са представителите на държавното управление, трябва да има диалог, допълни шефът на ПГ на ГЕРБ. Той напомни, че час по-рано е дал пресконференция за събраните подписи за сформиране на комисия за грипените. Не съм споменал държава, но сме длъжни да полагаме на парламентарен контрол, когато се харчат толкова пари, каза той. Президентът не ми отговори на телефона, само Копринков обясни, че това е решение на президентската институция, разказа още Цветанов. И изрази убеденост, че президентът ще намери начин да се извини в следващите месеци. Никога не съм си представял, че президентската администрация ще изземва права на домакина. Ние стоим зад община Свищов, каза още Цветанов.", "date": "2017.06.28", "title": "Цветанов: В Свищов президентът потъпка конституцията"}
{"url": "https://www.24chasa.bg/novini/article/6303479", "text": "- Apollo Travel Group е един от водещите туроператори в Швеция, Дания, Норвегия и Финландия. От 2015 г. е част от германската туристическа група DER. Авиокомпанията Novair е най-новата и бързо развиваща се наша дейност. Apollo Travel Group има около 900 служители и около 1 милион пътници до дестинации по целия свят. С България работим много добре. През последните години нашата фирма е довела най-много туристи от скандинавските страни на южното Черноморие и по-точно за последните 6 години 150 000 наши клиенти са посетили България. – Созопол и Несебър са изключително привлекателни със старите красиви градове и древна история. Слънчев бряг привлича туристи с прекрасна плажна ивица и възможности за забавления. Хубавото е, че на малко разстояние могат да се видят исторически паметници, музеи, църкви, традиции и същевременно да се ходи на плаж, да се посещават атракциони и заведения. През последните години имиджът на България е на евтина морска дестинация и привлича повече млади хора, търсещи забавления. В Слънчев бряг на едно място почиват семейства с деца, двойки, възрастни хора и младежи. Добре би било да има разпознаваемост курортите за какъв тип туристи са и да се работи в тази посока. Същото важи и за хотелите – не е нужно едновременно да продават всичко на всички. Страната ви има нужда от идентичност на туристическия пазар. Така ще можем и ние по-добре да продаваме.  Определено виждам потенциал. Част от стратегията за развитие на „Аполло Травъл Груп” е да увеличаме предлагането и разработването на нови туристически пакети за България. В момента вашата страна има уникален шанс да привлече още повече туристи и да се възползва от спада на интерес към традиционни дестинации като Турция, Гърция, Тунис, Мароко, Египет. Скандинавците ги привлича истинското, българското. България и българите сами трябва да подобрят имиджа си като дестинация на база богатото си културно-историческо наследство. Да се следват и развиват българските традиции – това ще ви направи разпознаваеми и различни от другите.  Българският туристически бизнес трябва да прецени реалните си възможности. В момента има увеличение на търсенето в ресторантите и хотелите. И веднага цените са увеличени, а трябва да са средно ниво, за да се запази интересът на клиентите. Нужни са по-ясни правила за определяне на категория на хотелите и тяхното спазване. Регулацията на застрояването и планиране поне за 10 години напред са също особено важни цели. От изключително голямо значение са архитектурният облик на градовете и комплексите, външният вид на сградите, да има обща концепция за развитието и застрояването на курортите. Например в Слънчев бряг цари абсолютно разностилие и хаос, никой не може да даде точно определение какъв курорт е. Близо до входа на 5-звезден хотел можеш да видиш секс шоп, до него баничарница и т.н. България е докосната от бога. Природата и климатът са прекрасни, плажът, морето и планините също. Имате древна история и богата култура. Подобряването на имиджа, качеството на обслужване, на инфраструктурата, на допълнителните услуги би привлякло много повече платежоспособни туристи.  Това са специални награди за хотелите според отзивите на клиентите. След приключването на почивката те получават карта с въпроси, по чиито отговори се формират точките за награждаване по скала от 0 до 10. Основни критерии са стандарт на настаняване, обслужване, чистота, храна и напитки, вътрешна и външна инфраструктура, допълнителни услуги. В класацията участват само хотели с получени минимум 8 точки. Важно е да се каже, че получаването и обработването на данните са възложени на външна фирма в Англия и са абсолютно независими от нас като туроператор. Подобни награди Аполло връчва и в другите страни, където работи. Специална награда има и за туроператорите. Златна награда получи „Аполо Турист Сървиз” - за дълготодишно сътрудничество и пример за най-добър агент.  Тази година са наградени 7 хотела от Несебър, Созопол, Поморие, Обзор и Слънчев бряг. В категорията 4+ звезди са отличени Iberostar Sunny Beach Resort със злато и Sunset Resort със сребро. От 4-звездните на първо място е Neptun Beach, а след него е Tiara Beach. В категория 3 звезди награди получиха 3 хотела – Rainbow е със злато, List със сребро, Dunav е с бронз.", "date": "2017.06.28", "title": "Мартин Комбрий, ръководител стратегическо развитие на продукти и закупуване на полети, и Манолис Пантелелис, мениджър договаряне, от \"Аполло Травъл Груп\": Сега е точното време България да се възползва от интереса на скандинавските туристи"}
{"url": "https://www.24chasa.bg/novini/article/6305343", "text": "Хърватските разследващи органи задържаха над 20 футболни съдии и делегати по обвинение в тежка корупция,  Всички арестувани са заподозрени в получаване на подкупи и участие в нагласяване на резултатите от мачовете в аматьорската лига в Бродско-посавскатка област. Полицейската акция се проведе в Славонски брод, където бяха задържани по-голямата част от футболните съдии.", "date": "2017.06.28", "title": "В Хърватия задържаха над 20 футболни съдии заради корупция"}
{"url": "https://www.24chasa.bg/novini/article/6305299", "text": "Турция разгневи властите на ФРГ не само с искането си за предоставяне на информация за предполагаемите последователи на Фетхуллах Гюлен в страната. Разузнавателните служби на Анкара сега събират информация и за редица германски политици, предава \"Die Welt\", цитиран от Фокус. Федералната криминална служба е разговаряла с някои от членовете на германския парламент, включително с депутати, които са експерти в областта на вътрешната и външната политика, а също и в сферата на отбраната. Говорителка на службата потвърди, че дискусията са е състояла и в рамките и е обсъдена „предполагаема активност на чуждестранни разузнавателни служби, която е проблемна“. „Защитата на членове на Бундестага е отговорност на Федералната криминална служба\", подчерта говорителката й. Други подробности за предполагаемата дейност на турското разузнаване обаче тя не коментира към момента.", "date": "2017.06.28", "title": "Турското разузнаване събира информация за германски политици"}
{"url": "https://www.24chasa.bg/novini/article/6305329", "text": "Британският премиер Тереза Мей поиска да се проведе „голямо национално разследване“ на външната облицовка, използвана при високите сгради, след като полицията идентифицира петгодишно момче като най-малката жертва на пожара в „Гренфел Тауър“, предава Voice Of America, цитира Фокус. „Министър-председателят отбеляза, че трябва да има голямо национално разследване относно това какво се е объркало, когато облицовката, която не издържа тестовете за огнеустойчивост, е била слагана на сградите в цялата страна в продължение на десетилетия“, заяви говорителят на Мей. Той потвърди, че 95 сгради не отговарят на изискванията.", "date": "2017.06.28", "title": "Тереза Мей иска национално разследване след пожара в „Гренфел Тауър“"}
{"url": "https://www.24chasa.bg/novini/article/6305325", "text": "Бързо производство за нарушаване на съдебна заповед за защита от домашно насилие е започнато в РУ – В. Търново срещу 49-годишен мъж, съобщи МВР. Вчера в 19,15 ч. в полицейското управление е получен сигнал от 41-годишен мъж, който съобщил, че 49-годишния И. Г. нанася побой на майка си. На мястото са изпратени екипи на полицията, които установили мъжа в жилището. Срещу него имало издадена заповед за защита от домашно насилие по отношение на майка му. След намесата на полицията той е задържан за срок до 24 часа по ЗМВР. Срещу него е започнато бързо производство.", "date": "2017.06.28", "title": "Арестуваха насилник, нарушил заповед за защита от домашен тормоз и пребил майка си"}
{"url": "https://www.24chasa.bg/novini/article/6305345", "text": "С остра декларация заради нападението над съпругата и дъщерите на заместник-главния мюфтия Бирали Бирали излезе ДПС от парламентарната трибуна. Лидерът Мустафа Карадайъ остро осъди тази \"поредна проява на ислямофобия\". Налагането на езика на омразата, насаждането на омраза, превръщането на представителите на мюсюлманската религия в еквивалент на проблеми, на врагове, е тревожно явление и някой трябва да каже: \"Стоп!\", каза Карадайъ. Той обяви, че отдалечаването от толерантността и отричането на правото на различните да бъдат част от българското общество отдалечава всички от демокрацията и европейските ценности, поставя държавата пред риск и създава лоша репутация на страната ни. Предупрежденията ни остават глас в пустиня. Но ние няма да се откажем да алармираме и да призоваваме за толерантност, каза Карадайъ. И попита има ли държава, която да гарантира правата и свободите на своите граждани, напомняйки и за действията на патриотите по границата. Карадайъ призова ГЕРБ да поеме своята отговорност и да предприеме всички необходими адекватни действия за наказване на извършителите, за ефективни мерки за пресичане на такъв род прояви в бъдеще, което значи и премахване на всички предпоставки. Не можеш да гарантираш етническия мир и да толерираш ксенофобията и омразата. Това толериране създава модел на поведение, който провокира напрежение и създава предпоставки за обективна заплаха за етническия мир, предупреди лидерът на ДПС. Не е излишно да напомним за погрешната формула на управлението и да поискаме спешни мерки за поправка. Ние няма да се подведем, призовавам и останалите, от променената реторика на участващите в управлението крайни националисти и ксенофоби, каза още Карадайъ. Включването във властта на крайни националисти, на ксенофоби и лъжепатриоти създава не просто условия за подобни прояви, но трайно насажда усещането за правилност и необходимост. И вместо да бъдат осъдени и изкоренени като тип поведение, те се превръщат в негативни стереотипи и пример за подражание, допълни той. ДПС остро осъжда всяка проява на разделение и омраза, всяка демонстрация на нетолерантност, етническо и верско противопоставяне, каза лидерът. И призова Народното събрание да подкрепи декларацията му и всички компетентни органи незабавно да предприемат мерки за наказване на виновниците. Нека всеки и всички заедно да работим за такъв модел на поведение, който да гарантира стабилност и сигурност, европейско развитие и мир, допълни Карадайъ. И цитира Левски: \"Всичко се състои в нашите задружни сили\". Ако всички го искаме, можем да постигнем успех и задружно, в заедност, в мир и разбирателство да градим просперираща България, завърши той.", "date": "2017.06.28", "title": "ДПС осъди побоя над дъщерите на зам.-главния мюфтия"}
{"url": "https://www.24chasa.bg/novini/article/6305341", "text": "Служители на полицейското управление в Г. Оряховица установиха 57-годишен мъж, изтеглил близо 4 000 лв. от чужда дебитна карта, без знанието и съгласието на титуляра, информира ОД на МВР Велико Търново.  Престъплението е извършено в периода 19-20 май тази година. Чрез няколко транзакции е изтеглена сумата от 3920 лв. В хода на разследването е установено, че извършител на деянието е Н. Б. от В. Търново, известен на полицията и осъждан. След доклад на материалите в прокуратурата той е привлечен, като обвиняем. Взета му е мярка за неотклонение «подписка».", "date": "2017.06.28", "title": "Привлякоха като обвиняем търновец,\nизточил близо 4000 лв. от чужда карта"}
{"url": "https://www.24chasa.bg/novini/article/6305366", "text": "Двама цигани от врачанското с. Борован с дебели крими досиета пребили от бой полицай от районното управление в Бяла Слатина. За побоя, станал в събота вечерта, се разбра от запис на видеокамерите на хранителен магазин в центъра на селото. Работещият в участъка в Борован 35-годишният полицай Георги Ц. влязъл да пазарува цивилен в магазина и веднага бил разпознат от бандитите. Те го засекли между стелажите на магазина и започнали да го налагат жестоко с ритници и юмруци , личи от ведеозаписа на охранителната камера, с който разполага врачанския в. „Конкурент“. Преди време полицаят разследвал поредните криминални прояви на двамата цигани и вероятно това е предизвикало гнева им. При опит да се измъкне от циганите , хванатият в засада полицай паднал и съборил стелажи в магазина, което предизвикало вниманието на собствениците и пазаруващите. Според очевидци на екшъна пребития изгубил съзнание за кратко след побоя и бил откаран с линейка до спешния център в Бяла Слатина, където му оказали медицинска помощ. От врачанската областна полиция дори не споменаха за инцидента в редовния си бюлетин, отказаха коментар и след като се разбра за побоя с мотива, че се проверява дали изобщо е имало такъв случай. Стана ясно обаче, че след инцидента са задържани двамата цигани М. М. на 44 г. и А. А. на 36 г.", "date": "2017.06.28", "title": "Цигани пребиха публично полицай, от областната дирекция на МВР мълчат за случая"}
{"url": "https://www.24chasa.bg/novini/article/6305323", "text": "Учени извлякоха ДНК от най-странното древно животно, известно още от времето на Дарвин, и така успяха да го класифицират, съобщи АФП, цитирана от БТА. Чарлз Дарвин открива скелет на Macrauchenia patachonica през 1834 г., по време на експедиция в Уругвай и Аржентина. Животното има врат на камила, крака на носорог и хобот. Затова той го нарича \"най-странното на света\". Оттогава биолозите се опитват да го класифицират, да открият поне далечни негови предшественици. Заради необичайните характеристики обаче класическите методи за класифициране са неподходящи. \"Представете си камила без гърбица, с крака на носорог и череп на антилопа сайга\" - каза Михаел Хофрайтер от университета в Потсдам. Към всичко това се добавя хобот и нос между очите. Оказа се, че \"най- странното животно\" е свързано със семейството на нечифтокопитните, от което са конете, тапирите и носорозите. Видът се е отделил от сегашните нечифтокопитни преди 66 милиона години. Учените от университета на Потсдам и Американския природонаучен музей са успели да дешифрират 80 процента от митохондриалния геном на Macrauchenia patachonica, който се предава от майката. Те са работили с фосил, намерен в Чили.", "date": "2017.06.28", "title": "Учени извлякоха ДНК от най-странното древно животно"}
{"url": "https://www.24chasa.bg/novini/article/6305394", "text": "Тези изявления, които направи премиерът за 900 бензиностанции с манипулирани фискални устройства, всъщност са ведомствени бензиностанции, а не тези легалните, на които зарежда българският гражданин. Това каза в сутрешния блок на телевизия Европа изпълнителния директор на Българската петролна и газова асоциация Андрей Делчев. \"Тези изявления, които направи премиерът за 900 бензиностанции с манипулирани фискални устройства, всъщност е точно това - ведомствени бензиностанции, проверени и установено, че или нямат устройства за фискална памет или са манипулирани по някакъв начин. Тези, които са членове на Петролната и газова асоциация, те са видимите, легалните, тези на които зарежда българският гражданин. При тях няма тези проблеми, защото освен че спазват стриктно закона, те спазват и много стриктни вътрешно-контролни правила. Не могат да си позволят да нарушават, тъй като техните европейски началници веднага ще ги отстранят. Все пак една голяма част от петролния пазар е собственост на чужди вериги, т.е. там има и стриктен вътрешен контрол. При ведомствените бензиностанции не е така. Там идеята е по възможност да се заобиколи контролът, за да се кишира контрабандно гориво или гориво, което е с неясен произход т.е. там да бъде получен финансовият резултат от незаконната дейност. Затова при тях няма системи за фискална памет, няма връзка с НАП, или тя се манипулира, укриват се количествата горива, няма нивомери и въобще там нещата са различни\", каза още Делчев.", "date": "2017.06.28", "title": "Андрей Делчев: 900-те бензиностанции с манипулирани фискални устройства са ведомствени"}
{"url": "https://www.24chasa.bg/novini/article/6305393", "text": "Не злоупотребявайте с фактите. С тези думи соцлидерката Корнелия Нинова се обърна към председателя на ПГ на Цветан Цветанов от парламентарната трибуна. Повод стана декларация на ГЕРБ за скандала в Свищов снощи, при който по искане на президентската институция на срещата с кмета влезе само Румен Радев, но не и депутати от всички сили. Това се случи по време на тържествата за 140 г. от освобождението на града. Нинова извади снимка как по време на тържествената част тя е отляво на президента, а отдясно е Цветанов. Не обвинявайте държавния глава в разделение на нацията и в различно отношение към различните политически лидери. Това го видя не само Свищов, а цяла България, каза соцлидерката. Уважаваме действия на Радев и го подкрепяме от първия му ден, каза Нинова. Депутати разказаха, че тя също е присъствала на срещата с президента при кмета на Свищов, макар да е влязла с малко закъснение. По-рано Цветанов обяви от трибуната, че и Нинова не е била допусната вътре заедно с другите депутати. Поставяте въпроса за единението и принципите на демокрацията в парламентарната република, но докато говорите с тези красиви думи, вие обявихте война на президентската институция, обяви още Нинова. Позволихте си да говорите за корупция и натиск върху независими експерти, допълни тя. Обявихте война на опозицията, като ни наричате убийци, не отговорихте на искания на майките с деца с увреждания, има протест на полицаите. За каква сигурност, спокойствие и единение говорите, обърна се Нинова към ГЕРБ.", "date": "2017.06.28", "title": "Нинова защити президента за Свищов"}
{"url": "https://www.24chasa.bg/novini/article/6305413", "text": "180 лв. става минималната пенсия за осигурителен стаж и възраст от 1 юли, а от 1 октомври тя се увеличава на 200 лв. Това решиха депутатите, които току-що приеха на второ четене с 202 гласа \"за\" и нито един против внесената от правителството промяна в Закона за бюджета на Държавното обществено осигуряване за 2017 г. Не бе прието предложението на БСП от 1 юли минималната пенсия да стане 300 лв., както бяха заложили патриотите в предизборната си програма. Подкрепихме увеличаване само на пенсиите на хората, които имат минимален или почти никакъв осигурителен принос, но какво ще стане с пенсиите на близо 80% от хората с трудов стаж, попита Драгомир Стойнев от БСП. И уточни, че става въпрос за 1,6 млн. души. БСП иска те да бъдат преизчислени, защото това за последно е правено по доходите от 2008 г. Това не бе прието.", "date": "2017.06.28", "title": "180 лв. става минималната пенсия от 1 юли"}
{"url": "https://www.24chasa.bg/novini/article/6305361", "text": "Шоколадова фабрика на Кедбъри стана първата австралийска жертва на кибератаката, заляла света вчера, съобщи синдикален представител, цитиран от Ройтерс и  Хакерското нападение вече засегна компютри на най-голямата руска петролна компания Роснефт, на украински банки и международни компании, заразявайки ги с вирус, подобен на Уонакрай (WannaCry), който миналия месец порази над 300 000 компютъра. Производството на завода на Кедбъри в островния щат Тасмания е спряно късно снощи след срив на компютърните му системи, посочи Джон Шорт, щатски секретар на Австралийския профсъюз на работещите в промишлеността. Заводът на Кедбъри, в който работят около 500 души, произвежда около 50 000 тона шоколадови изделия годишно, повечето от които се продават в Австралия. Днес сутринта производството остава спряно и не се знае кога ще бъде възобновено.", "date": "2017.06.28", "title": "Шоколадова фабрика е първата жертва на глобалната кибератака в Австралия"}
{"url": "https://www.24chasa.bg/novini/article/6305390", "text": "Австрийският министър на отбраната Ханс Петер Доскоцил предупреди за разширяване на влиянието на Турция и Саудитска Арабия в страните от Западните Балкани, предаде Танюг. Влиянието на ЕС в балканските страни намалява, а същевременно Турция и Саудитска Арабия разширяват своето влияние в Албания, Косово и Сърбия, казва той в интервю за германския всекидневник \"Велт\". Според Доскоцил става въпрос за прикрита ислямизация. \"По тази причина според мене не би било оправдано Турция, в рамките на мисии на НАТО, да увеличи броя на войниците си на Балканите\", подчерта той. В рамките на програмата Партньорство за мир Австрия в момента има около 700 войници в мироподдържащи мисии на НАТО на Балканите. Поради критиките от Виена срещу президента Реджеп Тайип Ердоган Анкара блокира по-нататъшното участие на Австрия в дейностите на Партньорство за мир, и това може да доведе до намаляване на броя на австрийските войници. Същевременно има признаци, че Турция ще се опита да запълни тези \"дупки\", посочва \"Велт\". Доскоцил призова Германия и другите страни да засилят ангажимента си в региона, защото но-голямо влияние на Турция не е в интерес на европейците. Чрез даренията си за реставриране на джамии в Баня Лука, Сараево, Призрен и Прищина или като голям инвеститор в Босна и южна Сърбия Турция се опитва да разширява политическото си влияние, посочва вестникът.", "date": "2017.06.28", "title": "Австрия предупреждава за ислямизация на Балканите"}
{"url": "https://www.24chasa.bg/novini/article/6305421", "text": "Кенгуру, маскирано като леопард, беше открито вързано на стол застреляно край път в Австралия. Мъртвото животно „държало“ бутилка узо. Инцидентът предизвика възмущение сред обществеността,  Животното, опасано с шалове с шарки и подпряно с шишето твърд алкохол в безжизнените му предни лапи, е открито в Североизточен Мелбърн от минувач. \"Кенгуруто е било застреляно най-малко три пъти, преди да бъде аранжирано на стола\", казва старши изследовател Майк Свернс от държавния департамент по околната среда, земя, води и планиране на щата Виктория. \"Това е ужасяващо и неморално поведение\", добави Свернс. \"Отнело е известно време, за да бъде поставено кенгуруто в тази позиция отстрани на пътя и сме сигурни, че някой щеше да види нещо, като се има предвид общественото пространство и движението на този главен път\". В призив за подаване на информация, той предупреди, че убиването на защитени местни диви животни е сериозно нарушение с глоби до 36 500 австралийски долара ( 28 000 щатски долара) или 24 месеца лишаване от свобода. Следователите подозират, че животното е било убито на друго място и преместено на пътя, където минувачът е направил ужасяващото откритие. ", "date": "2017.06.28", "title": "Злосторници застреляха кенгуру, облечено като леопард и „държащо“ бутилка узо"}
{"url": "https://www.24chasa.bg/novini/article/6305335", "text": "57-годишен мъж от Свищов е обвинен в извършване на иманярска дейност, съобщи МВР. В хода на разследването е установено, че на 3 ноември миналата година в землището на с. Царевец без необходимото разрешително е търсил археологически обекти, датирани от римската епоха. У него били намерени 42 археологически обекта на стойност 613 лв., които не са идентифицирани и регистрирани по Закона за куртурното наследство. Той е привлечен, в качеството на обвиняем, наложена му е мярка за неотклонение «подписка».", "date": "2017.06.28", "title": "Привлякоха под отговорност иманяр,\nспипан с 42 антики от римската епоха"}
{"url": "https://www.24chasa.bg/novini/article/6305423", "text": "Американският режисьор Оливър Стоун осъди решението на президента на САЩ Доналд Тръмп да възприеме по-твърда политика спрямо Куба, съобщи ТАСС, цитирана от БТА. На 16 юни Тръмп обяви в Маями, Флорида, за отмяната на някои решения на своя предшественик Барак Обама, свързани с нормализиране на отношенията с Хавана. Американската администрация по-специално въвежда по-строги правила за пътувания на американски граждани до карибската страна, както и забрана за бизнес дейност с организации, контролирани от кубински военни. Кубинското правителство рязко осъди решението на Тръмп, подчертавайки, че то е своеобразно връщане назад в американско-кубинските отношения. Както отбелязва Пренса Латина, Стоун се е подписал под писмо, адресирано от Съюза на писателите и художниците в Куба до \"приятелите на кубинската култура\" в САЩ. В това послание кубинската организация нарича произнесената от Тръмп в Маями реч \"остаряла, изпълнена с лицемерие и стереотипи и предназначена за аудитория, която не представлява голямата част от кубинската емиграция\". \"Стремим се да продължим съвместната работа с цел да установим в областта на културата плодотворни отношения, базирани върху равенството и допринасящи за взаимното духовно обогатяване на двете страни\", се казва в посланието на Съюза на писателите и художниците на Куба. Досега писмото е подписано от над 2000 дейци на културата от 45 страни. Оливър Стоун е носител на три награди \"Оскар\" и пет отличия \"Златен глобус\". Неотдавна американската кабелна телевизия \"Шоутайм\" показа неговия документален филм \"Интервю с Путин\", създаден въз основа на беседи с президента на Русия.", "date": "2017.06.28", "title": "Оливър Стоун осъди политиката на Тръмп към Куба"}
{"url": "https://www.24chasa.bg/novini/article/6305398", "text": "Един човек е загинал, а 31 са ранени при катастрофи в страната през изминалото денонощие, съобщиха от пресцентъра на МВР. Трима от пострадалите са с опасност за живота. За денонощието са станали 25 тежки пътни инцидента. На територията на столицата са станали 159 леки и 6 тежки катастрофи, при които са пострадали шестима души. От началото на годината в 2 888 пътни инцидента са загинали 281 души, а 3575 са били ранени.", "date": "2017.06.28", "title": "Един е загинал, а 31 са ранени при катастрофи през изминалото денонощие"}
{"url": "https://www.24chasa.bg/novini/article/6305435", "text": "15-годишен младеж е извършил кражба на близо 4 000 лева от частен дом в село Веселиново. Това съобщиха от пресцентъра на ОДМВР-Шумен. За времето от месец март до 22 юни неизвестен извършил кражба на сумата от 3900 лева, 200 паунда, мобилен телефон „Айфон“ и музикален плеър „Филипс“. За кражбата съобщила собственичка на имот в село Веселиново, жител на Великобритания. Предприети са действия за установяване на извършителя, които дали резултат. Авторът на кражбата, 15-годишен местен жител, е установен и разпитан. При претърсване в дома му е намерена сумата от 3485 лева. Открит е мобилният телефон и музикалният плеър. Вещите и парите са иззети. Работата по документиране на образуваното досъдебно производство продължава.", "date": "2017.06.28", "title": "15-годишен откраднал 4000 лева и техника от дома на британка в Шуменско"}
{"url": "https://www.24chasa.bg/novini/article/6305164", "text": "Детски храни в България са по-некачествени в България, отколкото в Германия. Това се разбра от думите на Дамян Илиев, шеф на Българската агенция по безопасност на храните, който обяви първите резултати от проверката за двоен стандарт при 31 продукта.  Той даде за пример детски шоколад - в Германият той съдържа декстроза, яйчен прах, 24% мляко и тъмен шоколад – 21%. В Българския нещата са различни – процентите са по-ниски. Като вкус обаче се различават, обясни Илиев и добави, че различия има и в съдържанието на рапично олио в детски пюрета. Сериозни разлики имало и в цените на детските храни. Снощи земеделското министерство е направило анализ. Най-сериозните разлики са при млечните продукти. При тях има констатирани различия при етикетите – описанията долу заблуждвават българския потребител, че си купува продукт като в Германия, заяви Дамян Илиев пред Би Ти Ви. Краве маслото на българския пазар има 82% мазнини, а в германския -80%. Вид сирене на българския пазар е с 0,2% по-ниски въглехидрати в сравнение с етикета. Там пише нещо, но ние като изследвахме съдържанието, се оказа, че е по-ниско, каза шефът на БАБХ. Илиев обясни, че разлики няма единствено при месни продукти. \"Това, което е написано на етикета и в Германия, и в България е еднакво. Ние направихме изследвания за измами – да бъдат подменени видове меса или да бъде добавена соя и в същото време органолептично това да изглежда еднакво\", каза Илиев. ", "date": "2017.06.28", "title": "Резултати: Българските деца ядат по-некачествена храна от тези в Германия"}
{"url": "https://www.24chasa.bg/novini/article/6305064", "text": "Световната кибератака, която удари днес цяла Европа и започна да се разпростира в САЩ, не е извършена с вируса изнудвач Петя, каза в комюнике руската фирма за киберсигурност „Лаборатория Касперски”. „Предварителният ни анализ показва, че не става дума за вариация на вируса Петя, както се говореше досега, а за нов, невиждан досега вирус изнудвач. По тази причина го нарекохме НотПетя (NotPetya)”, каза фирмата, цитирана от По нейни данни най-тежко пострадали до момента са Украйна и Русия, а вирусът е засегнал още Обединеното кралство, Германия, Италия, Франция и САЩ. Започналата вчера серия от кибератаки по цял свят използва уязвимост на операционната система \"Уиндоус\", за която фирмата \"Майкрософт\" вече е публикувала пач, съобщава фирмата, цитирана от БТА. Според първите анализи на \"Майкрософт\" вирусът използва няколко техники, за да се разпространява. Една от тях се блокира от пача MS17-010. Той е достъпен за всички варианти на \"Уиндоус\", от \"Уиндоус\" ЕксПи, до последния \"Уиндоус\" 10, съобщи говорител на компанията. Той добави, че компанията продължава да разследва и ще вземе необходимите мерки за защита на клиентите си, но ги подкани да проявяват предпазливост при отваряне на непознати файлове. Кибератаката, предизвикала проблеми по цял свят, може да е започнала с фалшив ъпдейт на украинската счетоводна програма МЕДок, съобщи в Туитър украинската киберполиция, цитирана от БТА. Няколко автори на антивирусни програми, включително \"Лабораториите Касперски\", вече посочиха МЕДок като вероятен първоначален разпространител на компютърния вирус. Фалшивият ъпдейт е бил разпратен около 10:30 ч. местно време (07:30 ч. вчера сутринта) и е заразил компютрите неизвестен брой организации в страната. След това програмата, искаща плащане на откуп в замяна на връщане на контрола над компютъра, се е разпространила и към други компютри. Компанията МЕДок заяви във Фейсбук, че е била хакната, но не е разпространявала вируса. Украинската киберполиция подчерта, че не обвинява фирмата. Британският министър на отбраната Майкъл Фалън заяви снощи в реч пред Кралския институт по международни отношения, че Великобритания е готова да отговори с ракетен удар от въздух, суша или море, ако държавните й учреждения или институции бъдат подложени на кибератака. Той добави, че Лондон не разполага с доказателства кой стои зад вчерашната кибератака. Снощи полската премиерка Беата Шидло разпореди свикване на правителствената група за управление на кризи във връзка с мащабната хакерска атака, предаде ТАСС. По-рано беше съобщено, че кибератаката не е засегнала Полша.", "date": "2017.06.28", "title": "Кибератаките, ударили Европа, са извършени от невиждан досега вирус"}
{"url": "https://www.24chasa.bg/novini/article/6305059", "text": "Американската космическа агенция НАСА не планира да обяви, че е установила контакти с извънземни, въпреки разпространеното видео на хакерската група „Анонимните“, пише вестник The Independent. Във видео клипа се твърди, че НАСА е на прага да съобщи откриването на извънземен живот. В дългия и на момента хаотичен запис се представят различни доказателства, с които да се докаже, че агенцията е открила нещо, което скоро ще бъде направено публично достояние. Сега обаче НАСА подчерта, че няма нови доказателства за извънземен живот. Това заяви високопоставения учен Томас Зарбачен. „Противно на някои доклади, НАСА няма да прави изявления във връзка с извънземния живот“, написа експертът в социалната мрежа „Туитър“. „Дали сме сами във вселената? Макар че не знаем за момента, ние имаме мисии, които отбелязват напредък, което може да ни помогне да отговорим на този фундаментален въпрос“, допълни Зарбачен.", "date": "2017.06.28", "title": "НАСА отрече информацията, че планира да обяви откриването на извънземен живот"}
{"url": "https://www.24chasa.bg/novini/article/6305061", "text": "Във вторник потребителите на най-голямата социална мрежа в света „Фейсбук“ достигнаха два милиарда души, предава CBC News, цитиран от \"Фокус\".  Нейният създател Марк Зукърбърг коментира: „За мен е чест да споделя това пътуване с вас“. Потребителите на „Фейсбук“ са повече, отколкото населението на която и да е държава по света и представляват повече от четвърт от 7,5-милиардното население на земята.", "date": "2017.06.28", "title": "Два милиарда потребители във фейсбук"}
{"url": "https://www.24chasa.bg/novini/article/6304607", "text": "Георги Първанов навършва 60 г. днес. За него този празник е семеен, затова не се предвиждат големи тържества. Е, ще има парти, но то ще е в тесен кръг и ще е изненадата, която му готвят децата като подарък. Но с най-голямо нетърпение очаква какво са му подготвили внуците - 6-годишният Георги и 2-годишната Виктория. След 27 г. в активната политика, след два мандата като президент и записал в биографията си лидерството на две партии - БСП и АБВ, през януари Първанов слезе от политическата сцена. Формално се оттегли от активната политика, но все още продължава да е активно в политиката. Макар да се е дръпнал встрани от медийните прожектори и вече да не е лицето на АБВ, той все още ѝ е отдаден напълно. Не спира работата си със структурите, обикаля цялата страна. Радва се на ентусиазма на младите, които го наследиха начело на партията, но с опитното си око се опитва да ги предпази от грешки. За да може АБВ да не залезе от политическата сцена, а на следващите местни избори да докаже, че е сила. Пред близки Първанов признава, че след оттеглянето си от активната сцена се чувства по-добре в личен план, но продължава все така дълбоко да преживява случващото се в държавата. И още повече се напряга, когато нещата не вървят както трябва. Когато не е по партийни дела и срещи, Първанов пише. Този път книга за 27-те си години в политиката. Не е точно мемоари, нито пък равносметка - събира в едно и лични спомени, и много документи. Не е издал заглавие пред близките си, защото “да се пише книга по заглавие, е несериозно”. Това не е първата му книга като политик, но ще е първата с толкова много документи. Като историк Първанов цени точността на данните и фактите, прецизността в цитатите и верния поглед в тълкуването на събитията. Има откъде да черпи информация, защото той е и може би на българската история. По темата за Либия например има 25 хиляди страници документи. При това не говорим за изрезки от медийни публикации. Има много голям архив и по други теми като енергетика, македонския въпрос. Със сигурност ще е интересно да се прочете и за срещите му с първите мъже и жени в света през годините. Като президент Първанов бе домакин на не един държавен глава - като се започне от Владимир Путин и се стигне до Джордж Буш. Негови приближени издадоха, че от всички срещи Нестандартен навик, но един историк винаги трябва да има подръка на какво да запише някой цитат или цифра. Всички тези, а и много други интересни документи един ден ще бъдат изложени в библиотека. Защото мечтата на Първанов е да създаде президентска библиотека по американски модел. Затова сега архивът му, включващ над 10 хиляди тома, се обработва професионално от историци архивисти. Така, както това се прави в държавния архив и по всички правила на науката. “Смисълът е да подредя паметта и да осмисля това, което се е случило. Това е важно и в личен, и в общодържавен план”, признава Първанов. Едва когато е готов, ще започне да търси помещение, в което освен книгите да има изложена и музейна сбирка.", "date": "2017.06.28", "title": "Първанов на 60 г. днес - пише нова книга за 27-те си години в политиката"}
{"url": "https://www.24chasa.bg/novini/article/6305086", "text": "София попада на 184-та позиция в класацията за най-скъпите градове за живеене в света през 2017 г., в 26-тото поред проведено изследване от консултантската компания Merser. Столицата ни е класирана на това място заедно с индийския град Калкута, предаде БТА.  Проучването включва кошница от над 200 вида ежедневни стоки и услуги, които обитателите на дадено населено място /включително и чужди граждани/ са принудени да плащат всекидневно. В кошницата са включени цялата палитра от хранителни стоки, месо, плодове и зеленчуци, алкохол и тютюн; домакински и общи услуги, както и услуги и стоки за отдих; електрически стоки, автомобили, облекло; комунални такси и др. В глобалните топ 10 на най-скъпите градове за живеене, класацията е следната: номер 1 като \"най-скъп град за живеене\" е Луанда в Ангола. Следват: Хонг Конг /2/, Токио/3/, Цюрих/4/, Сингапур/5/, Сеул/6/, Женева/7/, Шанхай/8/, Ню Йорк/9/ и на десета позиция - швейцарският град Берн. Луанда се е \"изкачил\" до номер 1 като най-скъп град в света заради огромната инфлация на местната валута, засиленото търсене на петрол и високите цени на вносните стоки, което надува цените на всички стоки и услуги и разходите за живот, отбелязва изследването. От градовете в нашия регион, които попадат в класацията на Merser - Букурещ е класиран на 104-та позиция, Истанбул - 142, Атина - 144, Тирана - 189, Белград - 198, Сараево - 202, Скопие - на 206-то място и др. В класацията прави впечатление, че три швейцарски града за поредна година са в топ-10 на най-скъпите градове в света. В Цюрих тричленно семейство се нуждае от над 3 600 долара на месец като разходи за живот, докато същото семейство в Женева харчи 3 500 долара на месец. Освен това средният жител на Цюрих изкарва 41 долара на час, преди данъците, което е 21 пъти в повече от средния жител на град като Киев /класиран на 163-та позиция/. Високите доходи позволяват жителите на Цюрих да работят около 20 часа, за да могат да си купят примерно Айфон 6, при средно 627 часа работа за жителите на Киев, показва изследването. По данни на НСИ общият среден годишен доход на домакинство в страната през миналата година е бил 12 666 лв., а общият годишен разход - 11 968 лв., като доходите и съответно разходите в столицата София са сред най-високите в страната.", "date": "2017.06.28", "title": "София е на 184-та позиция в класация за\nнай-скъпите градове в света"}
{"url": "https://www.24chasa.bg/novini/article/6305082", "text": "Венецуелският президент Николас Мадуро предупреди снощи, че той и поддръжниците му ще започнат въоръжена борба, ако социалистическото правителство бъде свалено от опонентите, които водят улични протести от три месеца, предаде Ройтерс. \"Казвам на света, и се надявам светът да слуша след 90 дни на протести, разрушения и смърт\", заяви Мадуро, визирайки протестите срещу правителството от април насам, при които загинаха най-малко 75 души. \"Ако Венецуела бъде потопена в хаос и насилие и боливарската революция бъде унищожена, ще започнем бойни действия\", предупреди той. \"Никога няма да се предадем, и каквото не може да се постигне с гласуване, ще направим с оръжия, ще освободим отечеството с оръжие\", добави 54-годишният президент. Мадуро направи изявлението си на митинг в подкрепа на гласуването за Конституционна асамблея на 30 юни. Асамблеята е суперинституция с пълномощия да ревизира конституцията на страната и да отменя решенията на други институции, като контролирания от опозицията парламент. Според президента Конституционната асамблея е единственият начин да се постигне мир. Противниците му, които искат предсрочни президентски избори, смятат гласуването за опит на социалистите да запазят властта и бойкотират гласуването. Според тях Мадуро е диктатор, съсипал някога проспериращата икономика, а той ги определя като водачи на насилствен преврат. Венецуелският президент обвинява Вашингтон в подкрепа за опозицията и опит да контролира петролните ресурси на страната. Той предупреди, че разпадането на Венецуела ще доведе до бежанска вълна, която ще засенчи кризата в Средиземно море. \"Слушайте, президент Доналд Тръмп\", призова Мадуро. \"Ще трябва да построите 20 стени в морето, стена от Мисисипи до Флорида, от Флорида до Ню Йорк, ще бъде лудост\", заяви той, обръщайки се към американския си колега. \"Носите отговорност: спрете лудостта на агресивната венецуелска десница\", призова Мадуро. \"Ако искате да говорите за мир, за отношения на уважение, аз, Николас Мадуро Морос, президент на Боливарска република Венецуела, съм готов да разговарям за мира, уважението и благосъстоянието на континента\", добави Мадуро, цитиран от ТАСС. \"Вярвам в дипломацията на мира, вярвам в честната дума и вярвам в силата на Националните боливарски въоръжени сили\", добави той. Трима венецуелски депутати бяха нападнати от служители на Националната гвардия в сградата на венецуелския парламент, след като се опитали да попречат на гвардейците да изнесат оборудване и документи за гласуване, предаде ТАСС. Нападението доведе до спиране на заседанието. Състоянието на пострадалите депутати е неизвестно.", "date": "2017.06.28", "title": "Венецуелският президент предупреди за  война, ако правителството падне"}
{"url": "https://www.24chasa.bg/novini/article/6305099", "text": "Временно ще бъде спряно движението на всички моторни превозни средства по Дунав мост Видин - Калафат. Движението ще бъде спряно за преминаващи и в двете посоки от 9 до 11 часа на 28 юни 2017 г. Причината е техническа профилактика на мостовото съоръжение, предаде БНТ.                                                                                                                                                                                                                                                                                                                        ", "date": "2017.06.28", "title": "Затварят временно Дунав мост 2"}
{"url": "https://www.24chasa.bg/novini/article/6305090", "text": "Трябва да направим така, че обществото да ни познава. Трябва да знаят, че ние сме там. Това бяха сред обсъдените на съвещанието в понеделник приоритети, слаби места, акценти. Бях изненадан за думите на Цацаров, че икономическата полиция спи. Предвиждаме промени в икономическа полиция, ще говорим с главния прокурор какви съвети ще ни даде. Това каза пред   вътрешният министър Валентин Радев.   Надявам се, че ще издържи телефон 112, защото са предвидени обществени поръчки, говорил съм с премиера, надявам се да няма провали с телефона 112. В този бизнес системите бързо се подменят с нови, каза вътрешният министър.  Снощи късно се прибрах от Германия, бях на среща с тамошния министър на вътрешните работи - на него му казах, че почти е готова оградата на границата, останаха последни 4-5 км.  От тези 160 млн. евро са сключени договори, ще бъдат добавени камери, всички необходими технически средства, така че оградата да повиши ефективността си. Оградата е дадена на изграждане на областните управители, тя е тяхна собственост. Нашите патрули ще са там - граничната полиция най-вероятно ще поддържа оградата, ще я \"кърпят\" и ще спират набезите, каза още Радев. ", "date": "2017.06.28", "title": "Валентин Радев: Трябва да направим така, че обществото да ни познава"}
{"url": "https://www.24chasa.bg/novini/article/6305102", "text": "Трима души са загинали, след като малък самолет се е разбил край летище в южната част на Австралия, пише вестник Daily Mail, цитиран от \"Фокус\".  Инцидентът се е случил в сряда около 10. 30 ч. местно време. Веднага след катастрофата на мястото са пристигнали службите за извънредни ситуации. Все още не е ясно колко души е имало на борда, но властите се опасяват, че някои от пътниците може да са затиснати под останките на самолета.", "date": "2017.06.28", "title": "Малък самолет се е разби в Австралия, трима са загинали"}
{"url": "https://www.24chasa.bg/novini/article/6305106", "text": "Президентът (2012-2017) Росен Плевнелиев вечеря с президента на Германия Франк-Валтер Щайнмайер в понеделник. Вчера пък се срещна с предшественика му - легендарния Йоахим Гаук. Той е бил пастор и шеф на Комисията по досиетата в ЩАЗИ и е 11-ият бундеспрезидент, който бе на поста до 18 март т.г. Така за по-малко от 24 часа Плевнелиев, който владее перфектно немски и има стабилни позиции в Германия, се срещна с двама германски президенти.", "date": "2017.06.28", "title": "За по-малко от 24 часа Плевнелиев се срещна с двама президенти"}
{"url": "https://www.24chasa.bg/novini/article/6305105", "text": "Правозащитната организация \"Амнести интернешънъл\" заяви, че се присъединява към бойкота на новите унгарски правила за задължително регистриране на финансираните от чужбина граждански организации, предаде Асошиейтед прес. Според правителството на Виктор Орбан законът, влязъл в сила днес, има за цел да повиши прозрачността. Критиците на закона го смятат за опит за подтискане на несъгласните. \"Амнести интернешънъл\" има намерение да оспори репресивния нов унгарски закон за неправителствените организации в съда, и няма никакво намерение да го спазва, докато не бъдат изчерпани всички останали средства\", заяви директорът на унгарския клон на неправителствената организация Джулия Иван. Според закона групите, получаващи над 26 200 долара годишно от чужбина ще трябва да се регистрират пред съда в срок от 15 дни и да включват информация, че са финансирани от чужбина, в повечето си онлайн и печатни публикации. Законът, приет по-рано тази месец, отразява конфликта между премиера Виктор Орбан и американския финансист от унгарски произход Джордж Сорос, отбелязва АП. Идеалът на Сорос за едно \"отворено общество\" противоречи на желанието на Орбан да превърне Унгария в \"нелиберална държава\". Фондациите \"Отворено общество\" на Сорос подкрепят някои от засегнатите от закона неправителствени организации, включително Унгарския хелзинкски комитет и \"Трансперънси интернешънъл\".", "date": "2017.06.28", "title": "\"Амнести интернешънъл\": Няма да спазваме закона за неправителствените организации"}
{"url": "https://www.24chasa.bg/novini/article/6305142", "text": "\"Не ви искаме в България”, „Тръгвайте си от България”. С тези думи започнала  . Те бяха нападнати от две момичета и едно момче пред входа на магазин в столичния квартал \"Свобода\". \"Първо от страна на нападателите е имало словесни нападки на верска основа. Имало е ругатни\", каза  главният секретар и говорител на Главното мюфтийство Джелал Фаик в сутрешния блок на Нова тв. Той обясни, че атаката не била само с думи, а прераснала в побой. „Когато е била нападната, съпругата на заместник главния мюфтия е била забрадена, а двете му дъщери не са били забрадени, те са се притекли в помощ на майка си и са пострадали\", обясни Джелал Фаик. „Семейството е в шок. Никой не е очаквал нещо подобно, каза още Фаик", "date": "2017.06.28", "title": "\"Не ви искаме в България\", казали нападателите на близките на мюфтията"}
{"url": "https://www.24chasa.bg/novini/article/6305114", "text": "Мъж, блъснат от огромен двуетажен автобус в Лондон, като по чудо остана невредим. На кадри от охранителна камера се вижда, как автобусът лети и помита мъжа, който пада на земята. Секунди след това обаче, блъснатият 53-годишен мъж става и влиза в близкото заведение, все едно нищо не се е случило, предаде ", "date": "2017.06.28", "title": "Мъж остана невредим, след като го блъсна двуетажен автобус (Видео)"}
{"url": "https://www.24chasa.bg/novini/article/6305113", "text": "Ангела Меркел разкри, че „чувството за хумор“ е тайната нейния успех като германски канцлер, пише вестник Daily Express, цитиран от \"Фокус'\". „Най-важните качества в политиката са любопитството и щастието“, заяви Меркел. „Хуморът е важен в политиката. Аз се смея поне един път на ден, иначе не бих могла да върша тази работа“, обясни канцлерът. Меркел, която е известна с това, че не използва „Туитър“, призна, че редовно следи коментарите на американския президент Доналд Тръмп в социалната мрежа. Освен това германският лидер отбеляза, че отношенията на Европейския съюз със САЩ са един от най-трудните аспекти на нейната работи. „Като европейци нашата задача е да поемем своята отговорност и вече да не зависим напълно от Вашингтон“, подчерта Меркел.", "date": "2017.06.28", "title": "Меркел: Чувството ми за хумор е тайната за успеха ми като канцлер"}
{"url": "https://www.24chasa.bg/novini/article/6305146", "text": "Русия все повече се отдалечава от западните си съседи, но в крайна сметка президентът Владимир Путин вероятно ще заложи на сътрудничество със страните, с които граничи. Това заяви бившият американски държавен секретар Хенри Кисинджър, цитиран от Асошиейтед прес. Кисинджър изнесе днес реч на конференция по сигурността в Лондон, в която предупреди, че Русия, Индия и Китай може да се възползват от политическия хаос около Великобритания и САЩ, за да създадат нов световен ред. Той предрича два възможни сценария в американско-китайските отношения: постоянна конфронтация или съвместна еволюция, породена от нуждата да се избегнат конфликти. По време на своята дипломатическа кариера 94-годишният държавник подкрепяше политика на разведряване със Съветския съюз, спомогна за подобряване на отношенията с Китай и помогна за договарянето на Парижките мирни споразумения, довели до слагане на край на американското участие във Виетнамската война. Въпреки че получава Нобелова награда за мир през 1973 г., кариерата му е белязана от множество полемики, включително ролята му в американските бомбардировки в Камбоджа, Лаос и Виетнам, и американското участие в преврата през 1973 г. срещу чилийския президент Салвадор Алиенде.", "date": "2017.06.28", "title": "Кисинджър: Хаосът, обхванал САЩ и Великобритания, може да доведе до\nнов световен ред"}
{"url": "https://www.24chasa.bg/novini/article/6305125", "text": "Още миналата година Народното събрание гласува за необходимите средства за два от видовете въоръжени сили, а именно за закупуване на нов изтребител и мултифункционален патрулен кораб за Военноморските сили. Това заяви пред  вицепремиерът и министър на отбраната Красимир Каракачанов. \"Сухопътните войски не бяха включени в това решение на Народното събрание, не бяха предвидени средства за тях. Моята идея е да се включи и проектът за сухопътните войски, който предвижда средства и за тях. И трите вида въоръжени сили да се движат едновременно. Една от грешките, която се е правила досега, е да се даде приоритет на една от видовете въоръжени сили. Не можем да разделяме българските военнослужещи на такъв принцип\", добави той. \"Това е предложението, което внесох в Министерски съвет миналата седмица -да се включи и проекта на сухопътни войски за нова бронирана машина и трите проекта да се движат заедно. За да не натоварваме бюджета, ние сме предложили инвестиционните проекти да се разтегнат във времето\", каза още Каракачанов. \"Както каза премиерът, парите са малко, а нуждите са много. България е нужно да договори онези условия, които са максимално изгодни за българския данъкоплатец и българският бюджет. Но в същото време проектите не трябва да се забавят\", категоричен бе Каракачанов. \"Модернизацията на българската армия, макар и разтеглена до 10 години, е 3 млрд. и половина лева. Нормално да има прозрачност за това как са взети решенията, как са правени класациите, как са оценени техническите параметри на офертите. Аз съм разпоредил проверка на инспектората\", сподели той. Каракачанов коментира и темата за Ф-16, след като стана ясно, че офертата за тях отпадна: \"Чел съм, че не отговаря на 2 условия - предложението, което те са направили е голяма част от сумата да се плати първите 2 години. И второто условие подари, което не може да се осъществи офертата е продължителността на валидността на офертата.\"", "date": "2017.06.28", "title": "Каракачанов: Модернизацията на българската армия е 3 млрд. и половина лева"}
{"url": "https://www.24chasa.bg/novini/article/6305150", "text": "Има много въпроси около поръчката за нови изтребители. Още когато ген. Радев беше в армията, аз казвах, че начинът, по-който е замислена модернизацията на военните сили, е порочен. Ген. Радев е направил критериите за избор на нов самолет. Ние нямаме пари, които да осигурим за чисто нови самолети. Това заяви пред   бившият министър на отбраната Бойко Ноев във връзка с решението на България да закупи изтребители \"Грипен\". По думите му \"Грипен\"-ът, който е избрала комисията, е спрян от производство. \"Шведите ни чакат ние да решим какво правим с изтребителя и го спират от производство\", уточни той. \"Ръководството на ВВС казва, че летците трябва да летят на нови самолети. Само че тези са спрени от производство. Това е все едно да си купите нова кола, произведена 70-те години и да си я карате 40 години, толкова, колкото нашите летци ще трябва да летят с \"Грипен\", сравни бившият министър на отбраната. И заключи: \"Президентът Радев е в някакво обкръжение, което не е добре. На път е да направи поредните си политически гафове. Той е направил формулите, той е приел офертите, а правителството, което назначи, е избрало една от тях\", каза още той.", "date": "2017.06.28", "title": "Бойко Ноев атакува президента за \"Грипен\""}
{"url": "https://www.24chasa.bg/novini/article/6305149", "text": "Мъжът, нападнал незрящи туристи в Несебър, вече е обвинен в хулиганство, предаде  21-годишният Тодор Маринов Николаев все още се намира в ареста като се очаква прокуратурата да поиска той да остане за постоянно зад решетките. По време на задържането и към момента, той не е дал никакво обяснение за случилото се. За мен няма обяснение на какво се дължи агресивното му поведение, обясни прокурор на Несебър Радост Бошнакова за 21-годишния Тодор Маринов Николаев. Той нападна слепи туристи в Несебър и малко след това беше задържан. Тодор все още се намира в ареста и се очаква прокуратурата да поиска той да остане за постоянно зад решетките. Ако бъде признат за виновен, той може да бъде изпратен в затвора за срок до 5 години.  ", "date": "2017.06.28", "title": "Мъжът, нападнал незрящи в Несебър, вече с обвинение, чакат го до 5 г. затвор (Видео)"}
{"url": "https://www.24chasa.bg/novini/article/6305157", "text": "Турция може да предприеме нова мащабна войскова операция в Северна Сирия, дори да включи в своята зона на контрол градовете Манбидж и Ракка, за да не допусне появата на кюрдска държава в района. Това заявява пред \"Известия\" турският президент Реджеп Тайип Ердоган, информира БТА. По думите му Анкара има готовност да организира нова голяма военна операция \"при най-малката заплаха\". \"В Сирия сега протичат негативни процеси. Ако това застраши нашите граници, ще реагираме по същия начин, както при операцията \"Ефратски щит\", уверява лидерът на Турция. В интервюто, дадено на 23 юни след среща със сирийски бежанци в Югоизточна Турция, той изразява съжаление, че страни, които са стратегически партньори на Анкара, \"действат заедно с терористите\" от кюрдски организации. Става дума за САЩ, които обучават и екипират въоръжени формирования на сирийските кюрди, за да ги използват срещу групировката \"Ислямска държава\", пише вестникът. Изявлението на Ердоган сериозно разтревожи Русия и САЩ. Москва ще положи усилия да не допусне голяма война между Турция и кюрдите, се казва в материала. Източник на \"Известия\" от руския парламент обяснява в друга статия, че нов конфликт в Сирия ще е в разрез с руските интереси и борбата с терористите от ИД. \"Тясно сътрудничим с Турция по въпроса за Сирия, по-конкретно на преговорния терен в Астана. Сигурен съм, че при консултации на различни равнища ще може Анкара да бъде възпряна от необмислени действия\", добавя той. Подобна позиция заема и Вашингтон, посочва \"Известия\". \"От щаба на Централното командване и на коалицията срещу ИД начело със САЩ заявиха, че сега борбата с джихадистката заплаха е по-важна от всякакви други противоречия\", добавя всекидневникът.", "date": "2017.06.28", "title": "Ердоган: Турция ще предприеме военна операция срещу появата на кюрдска държава"}
{"url": "https://www.24chasa.bg/novini/article/6305156", "text": "Има разлика в продуктите, които се консумират на европейския и българския пазар. Това обявиха от Агенцията по безопасност на храните в сутрешния блок на Нова тв. В газираните безалкохолни продукти, които се продават в България, има фруктозо-глюкозен сироп. В месните продукти, които се продават тук, има повече вода, отколкото в тези в Германия. Разлики има и в млечните продукти - в чужбина те са много по-чисти и с бял свят, отколкото сирената, които се продават у нас, казаха от Агенцията. От там направиха сравнителното изследване, което включваше идентични продукти на идентични марки в Централна и Западна Европа. Те изследваха 31 продукта от 5 различни групи. Още при етикетите има разминавания, казаха още от Агенцията по безопасност на  храните.", "date": "2017.06.28", "title": "Шунката у нас - с повече вода, отколкото в Западна Европа"}
{"url": "https://www.24chasa.bg/novini/article/6305167", "text": " Скандалът с Националния дворец на културата влиза в Министерския съвет. Днес се очаква премиерът Бойко Борисов да внесе решение НДК да премине под управлението на Министерството на културата, предаде  Така за сградата вече няма да отговаря министъра за българското председателство на Съвета на ЕС Лиляна Павлова. Заедно с това на поста си като директор на НДК ще бъде възстановен Мирослав Боршош. Преди два дни той беше свален по заповед на Лиляна Павлова.", "date": "2017.06.28", "title": "Министерски съвет обсъжда управлението на НДК"}
